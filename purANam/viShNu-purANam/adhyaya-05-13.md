मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ त्रयोदशोऽध्यायः ॥  
  
श्रीपराशर उवाच  
गते शक्रे तु गोपालाः कृष्णमक्लिष्टकारिणम् ।  
ऊचुः प्रीत्या धृतं दृष्ट्वा तेन गोवर्धनाचलम् ॥ १ ॥  
वयमस्मान्महाभाग भगवन्महतो भयात् ।  
गावश्च भवता त्राता गिरिधारणकर्मणा ॥ २ ॥  
बालक्रीडेयमतुला गोपालत्वं जुगुप्सितम् ।  
दिव्यं च भवतः कर्म किमेतत्तात कथ्यताम् ॥ ३ ॥  
कालीयो दमितस्तोये धेनुको विनिपातितः ।  
धृतो गोवर्धनश्चायं शङ्कितानि मनांसि नः ॥ ४ ॥  
सत्यं सत्यं हरेः पादौ शपामोऽमितविक्रम ।  
यथावद्वीर्यमालोक्य न त्वां मन्यामहे नरम् ॥ ५ ॥  
प्रीतिः सस्त्रीकुमारस्य व्रजस्य त्वयि केशव ।  
कर्म चेदमशक्यं यत्समस्तैस्त्रिदशेरपि ॥ ६ ॥  
बालत्वं चातिवीर्यत्वं जन्म चास्मासु शोभनम् ।  
चिन्त्यमानममेयात्मञ्छङ्कां कृष्ण प्रयच्छति ॥ ७ ॥  
देवो वा दानवो वा त्वं यक्षो गन्धर्व एव वा ।  
किमस्माकं विचारेण बान्धवोऽसि नमोस्तु ते ॥ ८ ॥  
श्रीपराशर उवाच  
क्षणं भूत्वा त्वसौ तूष्णीं किञ्चित्प्रणयकोपवान् ।  
इत्य् एवमुक्तस्तैर्गोपैः कृष्णोऽप्याह महामतिः ॥ ९ ॥  
श्रीभगवानुवाच  
मत्सम्बन्धेन वो गोपा यदि लज्जा न जायते ।  
श्लाघ्यो वाहं ततः किं वो विचारेण प्रयोजनम् ॥ १० ॥  
यदि वोऽस्ति मयि प्रीतिः श्लाघ्योऽहं भवतां यदि ।  
तदात्मबन्धुसदृशी बुद्धिर्वः क्रियातां मयि ॥ ११ ॥  
नाहं देवो न गान्धर्वो न यक्षो न च दानवः ।  
अहं वो बान्धवो जातो नैतच्चिन्त्यमितोऽन्यथा ॥ १२ ॥  
श्रीपराशर उवाच  
इति श्रुत्वा हरेर्वाक्यं बद्धमौनास्ततो वनम् ।  
ययुर्गोपा महाभाग तस्मिन्प्रणयकोपिनि ॥ १३ ॥  
कृष्णस्तु विमलं व्योम शरच्चन्द्रस्य चन्द्रिकाम् ।  
तदा कुमुदिनीं फुल्लामामोदितदिगन्तराम् ॥ १४ ॥  
वनराजीं तथा कूजद्भृङ्गमालामनोहराम् ।  
विलोक्य सह गोपीभिर्मनश्चक्रे रतिं प्रति ॥ १५ ॥  
विना रामेण मधुरमतीव वनिताप्रियम् ।  
जगौ कलपदं शौरिस्तारमन्द्रकृतक्रमम् ॥ १६ ॥  
रम्यं गीतध्वनिं श्रुत्वा सन्त्यज्यावसथांस्तदा ।  
आजग्मुस्त्वरिता गोप्यो यत्रास्ते मधुसूदनः ॥ १७ ॥  
शनैः शनैर्जगौ गोपी काचित्तस्य लयानुगम् ।  
दत्तावधाना काचिच्च तमेव मनसास्मरत् ॥ १८ ॥  
काचित्कृष्णेति कृष्णेति प्रोक्त्वा लज्जामुपाययौ ।  
ययौ च काचित्प्रेमान्धा तत्पार्श्वमविलम्बितम् ॥ १९ ॥  
काचिच्चावसथस्यान्ते स्थित्वा दृष्ट्वा बहिर्गुरुम् ।  
तन्मयत्वेन गोविन्दं दध्यौ मीलितलोचना ॥ २० ॥  
तच्चित्तविमलाह्लादक्षीणपुण्यचया तथा ।  
तदप्राप्तिमहादुःखविलीनाशेषपातका ॥ २१ ॥  
चिन्तयती जगत्सूतिं परब्रह्मस्वरूपिणम् ।  
निरुच्छ्वासतया मुक्तिं गतान्या गोपकन्यका ॥ २२ ॥  
गोपीपरिवृतो रात्रिं शरच्चन्द्रमनोरमाम् ।  
मानयामास गोविन्दो रासारम्भरसोत्सुकः ॥ २३ ॥  
गोप्यश्च वृन्दशः कृष्णचेष्टास्वायत्तमूर्तयः ।  
अन्यदेशं गते कृष्णे चेरुर्वृन्दावनान्तरम् ॥ २४ ॥  
कृष्णे निबद्धहृदया इदमूचुः परस्परम् ॥ २५ ॥  
कृष्णोऽहमेष ललितं व्रजाम्यालोक्यतां गतिः ।  
अन्या ब्रवीन्ति कृष्णस्य मम गीतिर्निशम्यताम् ॥ २६ ॥  
दुष्टकालिय तिष्ठात्र कृष्णोहमिति चापरा ।  
बाहुमास्फोट्य कृष्णस्य लीलया सर्वमाददे ॥ २७ ॥  
अन्या ब्रवीति भो गोपा निःशङ्कैः स्थीयतामिति ।  
अलं वृष्टिभयेनात्र धृतो गोवर्धनो मया ॥ २८ ॥  
धेनुकोऽयं मयाक्षिप्तो विचरन्तु यथेच्छया ।  
गावो ब्रवीति चैवान्या कृष्णलीलानुसारिणी ॥ २९ ॥  
एवं नानाप्रकारासु कृष्णचेष्टासु तास्तदा ।  
गोप्यो व्यग्राःसमं चेरू रम्यं वृन्दावनान्तरम् ॥ ३० ॥  
विलोक्यैका भुवं प्राह गोपी गोपवराङ्गना ।  
पुलकाञ्चितसर्वाङ्गी विकासिनयनोत्पला ॥ ३१ ॥  
ध्वजवज्राङ्कुशाब्जाङ्करेखावन्त्यालि पश्यत ।  
पदान्येतानि कृष्णस्य लीलाललितगामिनः ॥ ३२ ॥  
कापि तेन समायाता कृतपुण्या मदालसा ।  
पदानि तस्याश्चैतानि घनान्यल्पतनूनि च ॥ ३३ ॥  
पुष्पापचयमत्रोच्चैश्चक्रे दामोदरो ध्रुवम् ।  
येनाग्राक्रान्तमात्राणि पदान्यत्र महात्मनः ॥ ३४ ॥  
अत्रोपविश्य वै तेन काचित्पुष्पैरलङ्कृता ।  
अन्यजन्मनि सर्वात्मा विष्णुरभ्यर्चितस्तया ॥ ३५ ॥  
पुष्पबन्धनसंमानकृतमानामपास्य ताम् ।  
नन्दगोपसुतो यातो मार्गेणानेन पश्यत ॥ ३६ ॥  
अनुयातैनमत्रान्या नितम्बभरमन्थरा ।  
या गन्तव्ये द्रुतं याति निम्नपादाग्रसंस्थितिः ॥ ३७ ॥  
हस्तन्यस्ताग्रहस्तेयं तेन याति तथा सखी ।  
अनायत्तपदन्यासा लक्ष्यते पदपद्धतिः ॥ ३८ ॥  
हस्तसंस्पर्शमात्रेण धूर्तेनैषा विमानिता ।  
नैराश्यान्मन्दगामिन्या निवृत्तं लक्ष्यते पदम् ॥ ३९ ॥  
नूनमुक्ता त्वरामीति पुनरेष्यामि तेऽन्तिकम् ।  
तेन कृष्णेन येनैषा त्वरिता पदपद्धतिः ॥ ४० ॥  
प्रविष्टो गहनं कृष्णः पदमत्र न लक्ष्यते ।  
निवर्तध्वं शशाङ्कस्य नैतद्दीधितिगोचरे ॥ ४१ ॥  
निवृत्तास्तास्तदा गोप्यो निराशाः कृष्णदर्शने ।  
यमुनातीरमासाद्य जगुस्तच्चरितं तथा ॥ ४२ ॥  
ततो ददृशुरायान्तं विकासिमुखपङ्कजम् ।  
गोप्यस्त्रैलोक्यगोप्तारं कृष्णमक्लिष्टचेष्टितम् ॥ ४३ ॥  
काचिदालोक्य गोविन्दमायान्तमतिहर्षिता ।  
कृष्ण कृष्णेति कृष्णेति प्राह नान्यदुदीरयत् ॥ ४४ ॥  
काचिद्भ्रूभङ्गुरं कृत्वा ललाटफलकं हरिम् ।  
विलोक्य नेत्रभृङ्गाभ्यां पपौ तन्मुखपङ्कजम् ॥ ४५ ॥  
काचिदालोक्य गोविन्दं निमीलितविलोचना ।  
तस्यैव रूपं ध्यायन्ती योगारूढेव सा बभौ ॥ ४६ ॥  
ततः काञ्चित्प्रियालापैः काञ्चिद् भ्रूभङ्गवीक्षितैः ।  
निन्येऽनुनयमन्यां च करस्पर्शेन माधवः ॥ ४७ ॥  
ताभिः प्रसन्नचित्ताभिर्गोपीभिः सह सादरम् ।  
ररास रासगोष्ठीभिरुदारचरितो हरिः ॥ ४८ ॥  
रासमण्डलबन्धोऽपि कृष्णपार्श्वमनुज्झता ।  
गोपीजनेन नैवाभूदेकस्थानस्थिरात्मना ॥ ४९ ॥  
हस्तेन गृह्य चैकैकां गोपीनां रासमण्डले ।  
चकार तत्करस्पर्शनिमीलितदृशं हरिः ॥ ५० ॥  
ततः प्रववृते रासश्चलद्वलयनिस्वनः ।  
अनुयातशरत्काव्यगोयगीतिरनुक्रमात् ॥ ५१ ॥  
कृष्णः शरच्चन्द्रमसं कौमुदीं कुमुदाकरम् ।  
जगौ गोपीजनस्त्वेकं कृष्णनाम पुनः पुनः ॥ ५२ ॥  
परिवृत्तिश्रमेणैका चलद्वलयलापिनीम् ।  
ददौ बाहुलतां स्कन्धे गोपी मधुनिघातिनः ॥ ५३ ॥  
काचित्प्रविलसद्बाहुं परिरभ्य चुचुम्ब तम् ।  
गोपीगीतस्तुतिव्याजान्निपुणा मधुसूदनम् ॥ ५४ ॥  
गोपीकपोलसंश्लेषमभिगम्य हरेर्भुजौ ।  
पुलकोद्गमसस्याय स्वेदाम्बुघनतां गतौ ॥ ५५ ॥  
रासगेयं जगौ कृष्णो यावत्तारतरध्वनिः ।  
साधु कृष्णेति कृष्णेति तावत्ता द्विगुणं जगुः ॥ ५६ ॥  
गतेनुगमनं चक्रुर्वलनं संमुखं ययुः ।  
प्रतिलोमानुलोमाभ्यां भेजुर्गौपाङ्गना हरिम् ॥ ५७ ॥  
स तथा सह गोपीभी ररास मधुसूदनः ।  
यथाब्दकोटिप्रतिमः क्षणस्तेन विनाभवत् ॥ ५८ ॥  
ता वार्यमाणाः पतिभिः पितृभिर्भ्रातृभिस्तथा ।  
कृष्णं गोपाङ्गना रात्रौ रमयन्ति रतिप्रियाः ॥ ५९ ॥  
सोऽपि कैशोरकवयो मानयन्मधुसूदनः ।  
रेमे ताभिरमेयात्मा क्षपासु क्षपिताहितः ॥ ६० ॥  
तद्भर्तृषु तथा तासु सर्वभूतेषु चेश्वरः ।  
आत्मस्वरूपरूपोऽसौ व्यापी वायुरिव स्थितः ॥ ६१ ॥  
यथा समस्तभूतेषु नभोऽग्निः पृथिवी जलम् ।  
वायुश्चात्मा तथैवासौ व्याप्य सर्वमवस्थितः ॥ ६२ ॥  
इति श्रीविष्णुमहापुराणे पञ्चमेंऽशे त्रयोदशोध्यायः (१३)  
  
GO TOP
