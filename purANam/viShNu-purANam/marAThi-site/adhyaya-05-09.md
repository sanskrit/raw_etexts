मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ नवमोऽध्यायः ॥  
  
श्रीपराशर उवाच  
तस्मिन् रासभदैतेये सानुगे विनिपातिते ।  
सौम्यं तद्गोपगोपीनां रम्यं तालवनं बभौ ॥ १ ॥  
ततस्तौ जातहर्षौ तु वसुदेवसुतावुभौ ।  
हत्वा धेनुकदैतेयं भाण्डीरवटमागतौ ॥ २ ॥  
क्ष्वेलमानौ प्रगायन्तौ विचिन्वन्तौ च पादपान् ।  
चारयन्तौ च गा दूरे व्याहरन्तौ च नामभिः ॥ ३ ॥  
निर्योगपाशस्कन्धौ तौ वनमालाविभूषितौ ।  
शुशुभाते महात्मानौ बलाशृङ्गाविवर्षभौ ॥ ४ ॥  
सुवर्णाञ्जनचूर्णाभ्यां तौ तदा रूषिताम्बरौ ।  
महेन्द्रायुधसंयुक्तौ श्वेतकृष्णाविवाम्बुदौ ॥ ५ ॥  
चेरतुर्लौकसिद्धाभिः क्रीडाभिरितरेतरम् ।  
समस्तलोकनाथानां नाथभूतौ भुवं गतौ ॥ ६ ॥  
मनुष्यधर्माभिरतौ मानयन्तौ मनुष्यताम् ।  
तज्जातिगुणयुक्ताभिः क्रिडाभिश्चेरतुर्वनम् ॥ ७ ॥  
ततस्त्वान्दोलिकाभिश्च नियुद्धैश्च महाबलौ ।  
व्यायामं चक्रतुस्तत्र क्षेपणीयैस्तथाश्मभिः ॥ ८ ॥  
तल्लिप्सुरसुरस्तत्र ह्युभयो रममाणयोः ।  
आजगाम प्रलम्बाख्यो गोपवेषतिरोहितः ॥ ९ ॥  
सोऽवगाहत निःशङ्कस्तेषां मध्यममानुषः ।  
मानुषं वपुरास्थाय प्रलम्बो दानवोत्तमः ॥ १० ॥  
तयोश्छिद्रान्तरप्रेप्सुरविषह्यममन्यत ।  
कृष्णं ततो रौहिणेयं हन्तुं चक्रे मनोरथम् ॥ ११ ॥  
हरिणाक्रीडनं नाम बालक्रीडनकं ततः ।  
प्रकुर्वन्तो हि ते सर्वे द्वौ द्वौ युगपदुत्थितौ ॥ १२ ॥  
श्रीदाम्ना सह गोविन्दः प्रलम्बेन तथा बलः ।  
गोपालौरपरैश्चान्ये गोपालाः पुप्लुवुस्ततः ॥ १३ ॥  
श्रीदामानं ततः कृष्णः प्रलम्बं रोहिणीसुतः ।  
जितवान्कृष्णपक्षीयैर्गोपैरन्ये पराजिताः ॥ १४ ॥  
ते वाहयन्तस्त्वन्योन्यं भाण्डीरं वटमेत्य वै ।  
पुनर्निववृतुःसर्वे ये ये तत्र परिजिताः ॥ १५ ॥  
सङ्कर्षणं तु स्कन्धेन शीघ्रमुत्क्षिप्य दानवः ।  
नभःस्थलं जगामाशु सचन्द्र इव वारिदः ॥ १६ ॥  
असहन् रौहिणेयस्य स भारं दानवोत्तमः ।  
ववृधे स महाकायः प्रावृषीव बलाहकः ॥ १७ ॥  
सङ्कर्षणस्तु तं दृष्ट्वा दग्धशैलोपमाकृतिम् ।  
स्रग्दामलम्बाभरणं मकुटाटोपमस्तकम् ॥ १८ ॥  
रौद्रं शकटचक्राक्षं पादन्यासचलत्क्षितिम् ।  
अभीतमनसा तेन रक्षसा रोहिणीसुतः ।  
ह्रियमामस्ततः कृष्णमिदं वचनमब्रवीत् ॥ १९ ॥  
कृष्ण कृष्ण ह्रियाम्येष पर्वतोदग्रमूर्तिना ।  
केनापि पश्य दैत्येन गोपालच्छद्मरूपिणा ॥ २० ॥  
यदत्र साम्प्रतं कार्यं मया मधुनिषूदन ।  
तत्कथ्यतां प्रयात्येष दुरात्मातित्वरान्वितः ॥ २१ ॥  
श्रीपराशर उवाच  
तमाह रामं गोविन्दः स्मितभिन्नोष्ठसम्पुटः ।  
महात्मा रौहिणेयस्य बलवीर्यप्रमाणवित् ॥ २२ ॥  
श्रीकृष्ण उवाच  
किमयं मानुषो भावो व्यक्तमेवावलम्ब्यते ।  
सर्वात्मन् सर्वगुह्यानां गुह्यगुह्यात्मना त्वया ॥ २३ ॥  
स्मराशेषजगद्बीजकारणं कारणाग्रजम् ।  
आत्मानमेकं तद्वच्च जगत्येकार्णवे च यत् ॥ २४ ॥  
किं न वेत्सि यथाहं च त्वं चैकं कारणं भुवः ।  
भारावतारणार्थाय मर्त्यलोकमुपागतौ ॥ २५ ॥  
नभशिरस्तेऽम्बुवहाश्च केशाः  
     पादौ क्षितिर्वत्र्क्रमनन्त वह्नि ।  
सोमो मनस्ते श्वसितं समीरणो  
     दिशश्चतस्रोऽव्यय बाहवस्ते ॥ २६ ॥  
सहस्रवक्त्रो भगवान्महात्मा  
     सहस्रहस्ताङ्घ्रिशरीरभेदः ।  
सहस्रपद्मोद्भवयोनिराद्यः-  
     सहस्रशस्त्वां मुनयो गृणन्ति ॥ २७ ॥  
दिव्यं हि रूपं तव वेत्ति नान्यो  
     देवैरशेषैरवताररूपम् ।  
तदर्च्यते वेत्सि न किं यदन्ते  
     त्वय्येव विश्वं लयमभ्युपैति ॥ २८ ॥  
त्वया धृतेयं धरणी बिभर्ति  
     चराचरं विश्वमनन्तमूर्ते ।  
कृतादिभेदैरज कालरूपो  
     निमेषपूर्वो जगदेतदत्सि ॥ २९ ॥  
अत्तं यथा बाडववह्निनाम्बु  
     हिमस्वरूपं परिगृह्य कास्तम् ।  
हिमाचले भानुमतोंऽशुसङ्गा-  
     ज्जलत्वमभ्येति पुनस्तदेव ॥ ३० ॥  
एवं त्वया संहरणेऽत्तमेत-  
     ज्जगत्समस्तं त्वदधीनकं पुनः ।  
तवैव सर्गाय समुद्यतस्य  
     जगत्त्वमभ्येत्यसुकल्पमीश ॥ ३१ ॥  
भवानहं च विश्वात्मन्नेकमेव च कारणम् ।  
जगतोऽस्य जगत्यर्थे भेदेनावां व्यवस्थितौ ॥ ३२ ॥  
तत्स्मर्यताममेयात्मंस्त्वयात्मा जहि दानवम् ।  
मानुष्यमेवावलम्ब्य बन्धूनां क्रियतां हितम् ॥ ३३ ॥  
श्री पराशर उवाच  
इति संस्मारितो विप्र कृष्णेन सुमहात्मना ।  
विहस्य पीडयामास प्रलम्बं बलवान्बलः ॥ ३४ ॥  
मुष्टिना सोऽहनन्मूर्ध्नि कोपसंरक्तलोचनः ।  
तेन चास्य प्रहारेण बहिर्याते विलोचने ॥ ३५ ॥  
स निष्कासितमस्तिष्को मुखाच्छोणितमुद्वमन् ।  
निपपात महीपृष्ठे दत्यवर्यो ममार च ॥ ३६ ॥  
प्रलम्बं निहतं दृष्ट्वा बलेनाद्भुतकर्मणा ।  
प्रहृष्टास्तुष्टुवुर्गौपाः साधुसाध्विति चाब्रुवन् ॥ ३७ ॥  
संस्तूयमानो गोपैस्तु रामो दैत्ये निपातिते ।  
प्रलम्बं सह कृष्णेन पुनर्गोकुलमाययौ ॥ ३८ ॥  
इति श्रीविष्णुमहापुराणे पञ्चमेंऽशे नवमोऽध्यायः (९)  
  
GO TOP
