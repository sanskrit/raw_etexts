मागचा अध्याय  
पुढचा अध्याय  
  
॥ विष्णुपुराणम् ॥  
तृतीयः अंशः  
॥ चतुर्थोऽध्यायः ॥  
  
श्रीपराशर उवाच  
आद्यो वेदश्चतुष्पादः कृतः साहस्रसम्मितः ।  
ततो दशगुणः कृत्स्नो यज्ञोयं सर्वकामधुक् ॥ १ ॥  
ततोऽत्र मत्सुतो व्यासो अष्टविंशतिमेऽन्तरे ।  
वेदमेकं चतुष्पादं चतुर्धा व्यभजत्प्रभुः ॥ २ ॥  
यथा च तेन वै व्यस्ता वेदव्यासेन धीमता ।  
वेदास्तथा समस्तैस्तैरव्यस्ता व्यस्तैस्तथा मया ॥ ३ ॥  
तदनेनैव वेदानां शाखाभेदान्द्विजोत्तम ।  
चतुर्युगेषु पठितान्समस्तेष्ववधारय ॥ ४ ॥  
कृष्णद्वैपायनं व्यासं विद्धि नारायणं प्रभुम् ।  
को ह्यन्यो भुवि मैत्रेय महाभारतकृद्भवेत् ॥ ५ ॥  
तेन व्यस्ता यथा वेदा मत्पुत्रेण महात्मना ।  
द्वापरे ह्यत्र मैत्रेय तस्मिञ्छृणु यथातथम् ॥ ६ ॥  
ब्रह्मणा चोदितो व्यासो वेदान्व्यस्तुं प्रचक्रमे ।  
अथ शिष्यान्प्रजग्राह चतुरो वेदपारगान् ॥ ७ ॥  
ऋग्वेदपाठकं पैलं जग्राह स महामुनिः ।  
वैशम्पायननामानं यजुर्वेदस्य चाग्रहीत् ॥ ८ ॥  
जैमिनिं सामवेदस्य तथैवाथर्ववेदवित् ।  
सुमन्तुस्तस्य शिष्योभूद्वेदव्यासस्य धीमतः ॥ ९ ॥  
रोमहर्षणनामानं महाबुद्धिं महामुनिः ।  
सूतं जग्राह शिष्यं स इतिहासपुराणयोः ॥ १० ॥  
एक आसीद्यजुर्वेदस्तं चतुर्धा व्यकल्पयत् ।  
चातुर्हेत्रमभूत्तस्मिंस्तेन यज्ञमथाकरोत् ॥ ११ ॥  
आध्वर्यवं यजुर्भिस्तु ऋग्भिर्होत्रं तथा मुनिः ।  
औद्गात्रं सामभिश्चक्रे ब्रह्मत्वं चाप्यथर्वभिः ॥ १२ ॥  
ततःस ऋच उद्धृत्य ऋग्वेदं कृतवान्मुनिः ।  
यजूंषि च यजुर्वेदं सामवेदं च सामभिः ॥ १३ ॥  
राज्ञां चाथर्ववेदेन सर्वकर्माणि च प्रभुः ।  
कारयामास मैत्रेय ब्रह्मत्वं च यथास्थिति ॥ १४ ॥  
सोऽयमेको यथा वेदस्तरुस्तेन पृथक्कृतः ।  
चतुर्धाथ ततो जातं वेदपादपकाननम् ॥ १५ ॥  
बिभेद प्रथमं विप्र पैलो ऋग्वेदपादपम् ।  
इन्द्रप्रमितये प्रादाद्बाष्कलाय च संहिते ॥ १६ ॥  
चतुर्धा स विभेदाथ बाष्कलोपि च संहिताम् ।  
बोधादिभ्यो ददौ ताश्च शिष्येभ्यः स महामुनिः ॥ १७ ॥  
बोध्याग्निमाढकौ तद्वद्‌याज्ञवल्क्यपराशरौ ।  
प्रतिशाखास्तु शाखायास्तस्यास्ते जगृहुर्मुने ॥ १८ ॥  
इन्द्रप्रमितिरेकां तु संहितां स्वसूतं ततः ।  
माण्डुकेयं महात्मानं मैत्रेयाध्यापयत्तदा ॥ १९ ॥  
तस्य शिष्यप्रशिष्येभ्यः पुत्रशिष्यक्रमाद्ययौ ॥ २० ॥  
वेदमित्रस्तु शाकल्यः संहितां तामधीतवान् ।  
चकार संहिताः पञ्च शिष्येभ्यः प्रददौ च ताः ॥ २१ ॥  
तस्य शिष्यास्तु ये पञ्च तेषां नामानि मे शृणु ।  
मुद्गलो गोमुखश्चैव वात्स्यः शालीय एव च ।  
शरीरः पञ्चमश्चासीन्मैत्रेय सुमहामतिः ॥ २२ ॥  
संहितात्रितयं चक्रे शाकपूर्णस्तथेतरः ।  
निरुक्तमकरोत्तद्वच्चतुर्थं मुनिसत्तम ॥ २३ ॥  
क्रौञ्चो वैतालिकस्तद्वद्बलाकश्च महामुनिः ।  
निरुक्तकृच्चतुर्थोभूद्वेदवेदाङ्गपारगः ॥ २४ ॥  
इत्येताः प्रतिशाखाभ्यो ह्यनुशाखा द्विजोत्तम ।  
बाष्कलश्चापरास्तिस्त्रःसंहिताः कृतवान्द्विज ।  
शिष्यः कालायनिर्गार्ग्यस्तृतीयश्च कथाजवः ॥ २५ ॥  
इत्येता बह्वृचाः प्रोक्ताः संहिता यैः प्रवर्तिताः ॥ २६ ॥  
इति श्रीविष्णुमहापुराणे तृतीयांशे चतुर्थोऽध्यायः (४)  
  
  
  
GO TOP
