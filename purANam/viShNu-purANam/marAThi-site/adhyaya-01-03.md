मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ तृतीयोऽध्यायः ॥  
  
मैत्रेय उवाचः  
निर्गुणस्याप्रमेयस्य शुद्धस्याप्यमलात्मनः ।  
कथं सर्गादिकर्तृत्वं ब्रह्मणोऽभ्युपगम्यते ॥ १ ॥  
पराशर उवाचः  
शक्तयः सर्वभावानामचिन्त्यज्ञानगोचराः ।  
यतोऽतो ब्रह्मणस्तास्तु सर्गाद्या भावशक्तयः ।  
भवन्ति तपतां श्रेष्ठ पावकस्य यथोष्णता ॥ २ ॥  
तन् निबोध यथा सर्गे भगवान्सम्प्रवर्तते ।  
नारायणाख्यो भगवान्ब्रह्मा लोकपितामहः ॥ ३ ॥  
उत्पन्नः प्रोच्यते विद्वन्नित्यमेवोपचारतः ॥ ४ ॥  
निजेन तस्य मानेन आयुर्वर्षशतं स्मृतम् ।  
तत् पराख्यं तदर्द्धं च परार्द्धमभिधीयते ॥ ५ ॥  
कालस्वरूपं विष्णोश्च यन्मयोक्तं तवानघ ।  
तेन तस्य निबोध त्वं परिमाणोपपादनम् ॥ ६ ॥  
अन्येषां चैव जन्तूनां चराणामचराश्च ये ।  
भूभूभृत्सागरादीनामशेषाणां च सत्तम ॥ ७ ॥  
काष्ठा पञ्चदशाख्याता निमेषा मुनिसत्तम ।  
काष्ठा त्रिंशत्कला त्रिंशत्कला मौहूर्तिको विधिः ॥ ८ ॥  
तावत्सङ्ख्यैरहोरात्रं मुहूर्तैर्मानुषं स्मृतम् ।  
अहोरात्राणि तावन्ति मासः पक्षद्वयात्मकः ॥ ९ ॥  
तैः षड्भिरयनं वर्षं द्वेऽयने दक्षिणोत्तरे ।  
अयनं दक्षिणं रात्रिर्देवानामुत्तरं दिनम् ॥ १० ॥  
दिव्यैर्वर्षसहस्रैस्तु कृतत्रेतादिसञ्ज्ञितम् ।  
चतुर्युगं द्वादशभिस्तद्विभागं निबोध मे ॥ ११ ॥  
चत्वारि त्रीणि द्वे चैकं कृतादिषु यथाक्रमम् ।  
दिव्याब्दानां सहस्राणि युगेष्वाहुः पुराविदः ॥ १२ ॥  
तत्प्रमाणैः शतैः सन्ध्या पूर्वा तत्राभिधीयते ।  
सन्ध्यांशकश्च तत्तुल्यो युगस्यानन्तरो हि सः ॥ १३ ॥  
सन्ध्यासन्ध्यांशयोरन्तर्यः कालो मुनिसत्तम ।  
युगाख्यः स तु विज्ञेयः कृतत्रेतादिसञ्ज्ञितः ॥ १४ ॥  
कृतं त्रेता द्वापरश्च कलिश्चैव चतुर्युगम् ।  
प्रोच्यते तत्सहस्रं च ब्रह्मणो दिवसं मुने ॥ १५ ॥  
ब्रह्मणो दिवसे ब्रह्मन्मनवस्तु चतुर्दश ।  
भवन्ति परिमाणं च तेषां कालकृतं शृणु ॥ १६ ॥  
सप्तर्षयः सुराः शक्रो मनुस्तत्सूनवो नृपाः ।  
एककाले हि सृज्यन्ते संह्रियन्ते च पूर्ववत् ॥ १७ ॥  
चतुर्युगाणां सङ्ख्याता साधिका ह्येकसप्ततिः ।  
मन्वन्तरं मनोः कालः सुरादीनां च सत्तम ॥ १८ ॥  
अष्टौ शतसहस्राणि दिव्यया सङ्ख्यया स्मृतम् ।  
द्वापञ्चाशत्तथान्यानि सहस्राण्यधिकानि तु ॥ १९ ॥  
त्रिंशत्कोट्यस्तु सम्पूर्णाः सङ्ख्याताः सङ्ख्यया द्विज ।  
सप्तषष्टिस्तथान्यानि नियुतानि महामुने ॥ २० ॥  
विंशतिश्च सहस्राणि कालोऽयमधिकं विना ।  
मन्वन्तरस्य सङ्‌ख्येयं मानुषैर्वत्सरैर्द्विज ॥ २१ ॥  
चतुर्दशगुणो ह्येष कालो ब्राह्ममहः स्मृतम् ।  
ब्राह्मो नैमित्तिको नाम तस्यान्ते प्रतिसञ्चरः ॥ २२ ॥  
तदा हि दह्यते सर्वं त्रैलोक्यं भूर्भुवादिकम् ।  
जनं प्रयान्ति तापार्ता महर्लोकनिवासिनः ॥ २३ ॥  
एकार्णवे तु त्रैलोक्ये ब्रह्मा नारायणात्मकः ।  
भोगिशय्यां गतः शेते त्रैलोक्यग्रासबृंहितः ॥ २४ ॥  
जनस्थैर्योगिभिर्देवश्चिन्त्यमानोऽब्जसम्भवः ।  
तत्प्रमाणां हि तां रात्रिं तदन्ते सृजते पुनः ॥ २५ ॥  
एवं तु ब्रह्मणो वर्षमेवं वर्षशतं च यत् ।  
शतं हि तस्य वर्षाणां परमायुर्महात्मनः ॥ २६ ॥  
एकमस्य व्यतीतं तु परार्द्धं ब्रह्मणोऽनघ ।  
तस्यान्तेऽभून्महाकल्पः पाद्म इत्यभिविश्रुतः ॥ २७ ॥  
द्वितीयस्य परार्द्धस्य वर्तमानस्य वै द्विज ।  
वाराह इति कल्पोऽयं प्रथमः परिकीर्तितः ॥ २८ ॥  
इति श्रीविष्णुपुराणे प्रथमेंऽशे तृतीयोऽध्यायः  
  
  
  
GO TOP
