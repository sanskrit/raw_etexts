मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ द्वाविंशोऽध्यायः ॥  
  
श्रीपराशर उवाच -  
यदाभिषिक्तः स पृथुः पूर्वं राज्ये महर्षिभिः ।  
ततः क्रमेण राज्यानि ददौ लोकपितामहः ॥ १ ॥  
नक्षत्रग्रहविप्राणां वीरुधां चाप्यशेषतः ।  
सोमं राज्ये दधद्ब्रह्म यज्ञानां तपसामपि ॥ २ ॥  
राज्ञां वैश्रवणं राज्ये जलानां वरुणं तथा ।  
आदित्यानां पतिं विष्णुं वसूनामथ पावकम् ॥ ३ ॥  
प्रजापतीनां दक्षं तु वासवं मरुतामपि ।  
दैत्यानां दानवानां च प्रह्लादमधिपं ददौ ॥ ४ ॥  
पितॄणां धर्मराजं तं यमं राज्येऽभ्यषेचयत् ।  
ऐरावतं गजेन्द्राणामशेषाणां पतिं ददौ ॥ ५ ॥  
पतत्रिणां तु गरुडं देवानामपि वासवम् ।  
उच्चैःश्रवसमश्वानां वृषभं तु गवामपि ॥ ६ ॥  
मृगाणां चैव सर्वेषां राज्ये सिंहं ददौ प्रभुः ।  
शेषं तु दन्दशूकानामकरोत्पतिमव्ययः ॥ ७ ॥  
हिमालयं स्थावरणां मुनीनां कपिलं मुनिम् ।  
नखिनां देष्ट्रिणां चैव मृगाणां व्याघ्रमीश्वरम् ॥ ८ ॥  
वनस्पतीनां राजानां प्लक्षमैवाभ्यषेचयत् ।  
एवमेवान्यजातीनां प्राधान्येनाकरोत्प्रभून् ॥ ९ ॥  
एवं विभज्य राज्यानि दिशां पालाननन्तरम् ।  
प्रजापतिपतिर्ब्रह्मा स्थापयामास सर्वतः ॥ १० ॥  
पूर्वस्यां दिशि राजानं वैराजस्य प्रजापतेः ।  
दिशापालं सुधन्वानं सुतं वै सोऽभ्यषेचयत् ॥ ११ ॥  
दक्षिणस्यां दिशि तथा कर्दमस्य प्रजापतेः ।  
पुत्रं शङ्खपदं नाम राजानं सोऽभ्यषेचयत् ॥ १२ ॥  
पश्चिमस्यां दिशि तथा रजसः पुत्रमच्युतम् ।  
केतुमन्तं महात्मानं राजानं सोऽभ्यषेचयत् ॥ १३ ॥  
तथा हिरण्यरोमाणं पर्जन्यस्य प्रजापतेः ।  
उदीच्यां दिशि दुर्धर्षं राजानमभ्यषेचयत् ॥ १४ ॥  
तैरियं पृथिवी सर्वा सप्तद्वीपा सपत्तना ।  
यथाप्रदेशमद्यापि धर्मतः परिपाल्यते ॥ १५ ॥  
एते सर्वे प्रवृत्तस्य स्थितौ विष्णोर्महात्मनः ।  
विभूतिभूता राजानो ये चान्ये मुनिसत्तम ॥ १६ ॥  
ये भविष्यन्ति ये भूताः सर्वे भूतेश्वरा द्विज ।  
ते सर्वे सर्वभूतस्य विष्णोरंशा द्विजोत्तम ॥ १७ ॥  
ये तु देवाधिपतयो ये च दैत्याधिपास्तथा ।  
दानवानां च ये नाथा ये नाथाः पिशिताशिनाम् ॥ १८ ॥  
पशुनां ये च पतयः पतयो ये च पक्षिणाम् ।  
मनुष्याणां च सर्पाणां नागानामधिपाश्च ये ॥ १९ ॥  
वृक्षाणां पर्वतानां च ग्रहाणां चापि येऽधिपाः ।  
अतीता वर्तमानाश्च ये भविष्यन्ति चापरे ।  
ते सर्वे सर्वभूतस्य विष्णोरंशसमुद्‌भावाः ॥ २० ॥  
न हि पालनसामर्थ्यमृते सर्वेश्वरं हरिम् ।  
स्थितं स्थितौ महाप्राज्ञ भवत्यन्यस्य कस्यचित् ॥ २१ ॥  
सृजत्येष जगत्सृष्टौ स्थितौ पाति सनातनः ।  
हन्ति चैवान्तकत्वेन रजःसत्त्वादिसंश्रयः ॥ २२ ॥  
चतुर्विभागः संसृष्टौ चतुर्धा संस्थितः स्थितौ ।  
प्रलयं च करोत्यन्ते चतुर्भेदो जनार्दनः ॥ २३ ॥  
एकेनांशेन ब्रह्मसौ भवत्यव्यक्तमूर्तिमान् ।  
मरीचिमिश्राः पतयः प्रजानां चान्यभागशः ॥ २४ ॥  
कालस्तृतीयस्तस्यांशः सर्वभूतानि चापरः ।  
इत्थं चतुर्धा संसृष्टौ वर्ततेसौ रजोगुणः ॥ २५ ॥  
एकांशेनास्थितो विष्णुः करोति प्रतिपालनम् ।  
मन्वादिरूपश्चान्येन कालरूपोऽपरोण च ॥ २६ ॥  
सर्वभूतेषु चान्येन संश्थितः कुरुते स्थितिम् ।  
सत्त्वं गुणं समाश्रित्य जगतः पुरुषोत्तमः ॥ २७ ॥  
आश्रित्य तमसो वृत्तिमन्तकाले तथा पुनः ।  
रुद्रस्वरूपो भगवानेकांशेन भवत्यजः ॥ २८ ॥  
अग्न्यन्तकादिरूपेण भागेनान्येन वर्तते ।  
कालस्वरूपो भागो यस्सर्वभूतानि चापरः ॥ २९ ॥  
विनाशं कुर्वतस्तस्य चतुर्धैवं महात्मनः ।  
विभागकल्पना ब्रह्मन् कथ्यते सार्वकालिकी ॥ ३० ॥  
ब्रह्म दक्षादयः कालस्तथैवाखिलजन्तवः ।  
विभूतयो हरेरेता जगतः सृष्टिहेतवः ॥ ३१ ॥  
विष्णुर्मन्वादयः कालः सर्वभूतानि च द्विज ।  
स्थितेर्निमित्तभूतस्य विष्णोरेता विभूतयः ॥ ३२ ॥  
रुद्रः कालान्तकाद्याश्च समस्ताश्चैव जन्तवः ।  
चतुर्धा प्रलयायैता जनार्दनविभूतयः ॥ ३३ ॥  
जगदादौ तथा मध्ये सृष्टिराप्रलयाद् द्विज ।  
धात्रा मरीचिमिश्रैश्च क्रियते जन्तुभिस्तथा ॥ ३४ ॥  
ब्रह्म सृजत्यादिकाले मरीचिप्रमुखास्ततः ।  
उत्पादयन्त्यपत्यानि जन्तवश्च प्रतिक्षणम् ॥ ३५ ॥  
कालेन न विना ब्रह्म सृष्टिनिष्पादको द्विज ।  
न प्रजापतयः सर्वे न चैवाखिलजन्तवः ॥ ३६ ॥  
एवमेव विभागोयं स्थितावप्युपदिश्यति ।  
चतुर्दा तस्य देवस्य मैत्रेय प्रलये तथा ॥ ३७ ॥  
यत्किञ्चित्सृज्यते येन सत्त्वजातेन वै द्विज ।  
तस्य सृज्यस्य सम्भूतो तत्सर्वं वै हरेस्तनुः ॥ ३८ ॥  
हन्ति यावच्च यत्किञ्चित्सत्त्वं स्थावरजङ्गमम् ।  
जनार्दनस्य तद्रौद्रं मैत्रेयान्तकरं वतुः ॥ ३९ ॥  
एवमेष जगत्स्त्रष्टा जगत्पाता तथा जगत् ।  
जगद्‌भक्षयिता देवः समस्तस्य जनार्दनः ॥ ४० ॥  
सृष्टिस्थित्यन्तकालेषु त्रिधैवं सम्प्रवर्तते ।  
गुणप्रवृत्या परमं पदं तस्यागुणं महत् ॥ ४१ ॥  
तच्च ज्ञानमयं व्यापि स्वासंवेद्यमनौपमम् ।  
चतुष्प्रकारं तदपि स्वरूपं परमात्मनः ॥ ४२ ॥  
श्रीमैत्रेय उवाच -  
चतुःप्रकारतां तस्य ब्रह्मभूतस्य हे मुने ।  
ममाचक्ष्व यथान्यायं यदुक्तं परमं पदम् ॥ ४३ ॥  
श्रीपराशर उवाच -  
मैत्रेय कारणं प्रोक्तं साधनं सर्ववस्तुषु ।  
साध्यं च वस्त्वभिमतं यत्साधयितुमात्मनः ॥ ४४ ॥  
योगिनो मुक्तिकामस्य प्राणायामादिसाधनम् ।  
साध्यं च परमं ब्रह्म पुनर्नवर्ततेयतः ॥ ४५ ॥  
साधनालम्बनं ज्ञानं मुक्तये योगिनां हि यत् ।  
स भेदः प्रथमस्तस्य ब्रह्मभूतस्य वै मुने ॥ ४६ ॥  
युञ्जतः क्लेशमुक्त्यर्थं साध्यं यद्ब्रह्म योगिनः ।  
तदालम्बनविज्ञानं द्वितीयोंऽशो महामुने ॥ ४७ ॥  
उभयोस्त्वविभागेन साध्यसाधनयोर्हि यत् ।  
विज्ञानमद्वैतमयं तद्‌भागोऽन्यो मयोदितः ॥ ४८ ॥  
ज्ञानत्रयस्य वै तस्य विशेषो यो महामुने ।  
तन्निराकरणद्वारा दर्शितात्मस्वरूपवत् ॥ ४९ ॥  
निर्व्यापारमनाख्येयं व्याप्तिमात्रमनूपमम् ।  
आत्मसम्बोधविषयं सत्तामात्रमलक्षणम् ॥ ५० ॥  
प्रशान्तमभयं शुद्धं दुर्विभाव्यमसंश्रयम् ।  
विष्णोर्ज्ञानमयस्योक्तं तज्ज्ञानं ब्रह्मसञ्ज्ञितम् ॥ ५१ ॥  
तत्र ज्ञाननिरोधेन योगिनो यान्ति ये लयम् ।  
संसारकर्षणोप्तौ ते यान्ति निर्बीजतां द्विजा ॥ ५२ ॥  
एवम्प्रकारममलं नित्यं व्यापकमक्षयम् ।  
समस्तहेयरहितं विष्ण्वाख्यं परमं पदम् ॥ ५३ ॥  
तद्ब्रह्म परमं योगी यतो नावर्तते पुनः ।  
श्रयत्यपुण्योपरमे क्षीणक्लेशेऽतिनिर्मले ॥ ५४ ॥  
द्वे रूपे ब्रह्मणस्तस्य मूर्तं चामूर्तमेव च ।  
क्षराक्षरास्वरूपे ते सर्वभूतेष्ववस्थिते ॥ ५५ ॥  
अक्षरं तत्परं ब्रह्म क्षरं सर्वमिदं जगत् ।  
एकदेशस्थितस्याग्नेर्ज्योत्स्ना विस्तारिणि यथा ।  
परस्य ब्रह्मणः शक्तिस्तथोदमखिलं जगत् ॥ ५६ ॥  
तत्राप्यासन्नदूरत्वाद्‌बहुत्वस्वल्पतामयः ।  
ज्योत्स्नाभेदोस्ति तच्छक्तेस्तद्वन्मैत्रेय विद्यते ॥ ५७ ॥  
ब३ह्मविष्णुशिवा ब्रह्मन्प्रधाना ब्रह्मशक्तयः ।  
ततश्च देवा मैत्रेय न्यूना दक्षादयस्ततः ॥ ५८ ॥  
ततो मनुष्याः पशवौ मृगपक्षिसरीसृपाः ।  
न्यूनान्यूनतराश्चैव वृक्षगुल्मादयस्तथा ॥ ५९ ॥  
तदेतदक्षरं नित्यं जगन्मुनिवराखिलम् ।  
आविर्भावतिरोभावजन्मनाशविकल्पवत् ॥ ६० ॥  
सर्वशक्ति मयो विष्णुः स्वरूपं ब्रह्मणः परम् ।  
मूर्तं यद्योगिभिः पुर्वं योगारम्भेषु चिन्त्यते ॥ ६१ ॥  
सालम्बनो महायोगः सबीजो यत्र संस्थितः ।  
मनस्यव्याहते सम्यग्युञ्जतां जायते मुने ॥ ६२ ॥  
स परः परशक्तीनां ब्रह्मणः समनन्तरम् ।  
मूर्तं ब्रह्म महाभाग सर्वब्रह्ममयो हरिः ॥ ६३ ॥  
यत्र सर्वमिदं प्रोतमोतं चैवाखितं जगत् ।  
ततो जगज्जगत्यस्मिन्स जगच्चखिलं मुने ॥ ६४ ॥  
क्षराक्षरमयो विष्णुर्बिभर्त्यखिलमीश्वरः ।  
पुरुषाव्याकृतमयं भूषणास्त्रस्वरूपवत् ॥ ६५ ॥  
श्रीमैत्रेय उवाच  
भूषणास्त्रस्वरूपस्थं यच्चैतदखिलं जगत् ।  
बिभर्ति भगवन्विष्णुस्तन्ममाख्यातुमर्हसि ॥ ६६ ॥  
श्रीपराशर उवाच  
नमस्कृत्वाप्रमेयाय विष्णवे प्रभविष्णवे ।  
कथयामि यथाख्यातं वसिष्ठेन ममाभवत् ॥ ६७ ॥  
आत्मानमस्य जगतो निर्लेपमगुणामलम् ।  
बिभर्ति कौस्तुभमणिस्वरूपं भगवान्हरिः ॥ ६८ ॥  
श्रीवत्ससंस्थानधरमनन्तेन समाश्रितम् ।  
प्रधानं बुद्धिरप्यास्ते गदारूपेण माधवे ॥ ६९ ॥  
भूतादिमिन्द्रियादिं च द्विधाहङ्कारमीश्वरः ।  
बिभर्ति शङ्खरूपेण शार्ङ्गरूपेण च स्थितम् ॥ ७० ॥  
चलत्स्वरूपमत्यन्तं जवेनान्तारितानिलम् ।  
चक्रस्वरूपं च मनो धत्ते विष्णुकरे स्थितम् ॥ ७१ ॥  
पञ्चरूपा तु या माला वैजयन्ती गदाभृतः ।  
सा भूतहेतुसङ्घाता भूतमाला च वै द्विज ॥ ७२ ॥  
यानीन्द्रियाण्यशेषाणि बुद्धिकर्मात्मकानि वै ।  
शररूपाण्यशेषाणि तानि धत्ते जनार्दनः ॥ ७३ ॥  
बिभर्ति यच्चासिरत्नमच्युतोत्यन्तनिर्मलम् ।  
विद्यामय तु तज्ज्ञानमविद्याकोशसंस्थितम् ॥ ७४ ॥  
इत्थं पुमान्प्रधानं च बुद्ध्यहङ्कारमेव च ।  
भूतानि च हृषीकेशे मनः सर्वेन्द्रियाणि च ।  
विद्याविद्ये च मैत्रेय सर्वमेतत्समाश्रितम् ॥ ७५ ॥  
अस्त्रभूषणसंस्थानस्वरूपं रूपवर्जितः ।  
बिभार्ति मायारूपोसौ श्रेयसे प्राणिनां हरिः ॥ ७६ ॥  
सविकारं प्रधानं च पुमांसमखिलं जगत् ।  
बिभर्ति पुण्डहीकाक्षस्तदेवं परमेश्वरः ॥ ७७ ॥  
या विद्या या तथाविद्या यत्सद्यच्चासदव्ययम् ।  
तत्सर्वं सर्वभूतेशे मैत्रेय मधुसूदने ॥ ७८ ॥  
कलाकाष्ठानिमेषादिदिनर्त्वयनहायनैः ।  
कालस्वरूपो भगवानपापो हरिरव्ययः ॥ ७९ ॥  
भूर्लोकोथ भुवर्लोकः स्वर्लोको मुनिसत्तम ।  
महर्जनस्तपः सत्यं सप्त लोका इमे विभुः ॥ ८० ॥  
लोकात्ममूर्तिः सर्वेषां पूर्वेषामपि पूर्वजः ।  
आधारः सर्वविद्यानां स्वयमेव हरिः स्थितः ॥ ८१ ॥  
देवमानुषपश्वादिश्वरूपैर्बहुभिः स्थितः ।  
ततः सर्वेश्वरोऽनन्तो भूतमूर्तिरमूर्तिमान् ॥ ८२ ॥  
ऋचो यजूंषि सामानि तथैवाथर्वणानि वै ।  
इतिहासोपवेदाश्च वेदान्तेषु तथोक्तयः ॥ ८३ ॥  
वेदाङ्गानि समस्तानि मन्वादिगदितानि च ।  
शास्त्राण्यशेषाण्याख्यानान्यनुवाकाश्च ये क्वचित् ॥ ८४ ॥  
काव्यालापाश्च ये केचिद्‌गीतकान्यखिलानि च ।  
शब्दमूर्तिधरस्यैतद्‌वपुर्विष्णोर्महात्मनः ॥ ८५ ॥  
यानि मूर्तान्यमूर्तानि यान्यत्रान्यत्र वा क्वचित् ।  
सन्ति वै वस्तुजातानि तानि सर्वाणि तद्वपुः ॥ ८६ ॥  
अहं हरिः सर्वमिदं जनार्दनो नान्यत्ततः कारणकार्यजातम् ।  
ईदृङ्मनो यस्य न तस्यट भूयो भवोद्‌भावा द्वन्द्वगदा भवन्ति ॥ ८७ ॥  
इत्यैष तेंशः प्रथमः पुराणस्यास्य वै द्विज ।  
यथावत्कथितो यस्मिन्धृते पापैः प्रमुच्यते ॥ ८८ ॥  
कार्त्तिक्यां पुष्करस्नाने द्वादशाब्देन यत्फलम् ।  
तदस्य श्रवणात्सर्वं मैत्रेयाप्नोति मानवः ॥ ८९ ॥  
देवर्षिपितृगन्धर्वयक्षादिनां च सम्भवम् ।  
भवन्ति शृण्वतः पुंसो देवाद्या वरदा मुने ॥ ९० ॥  
इति श्रिविष्णुमहापुराणे प्रथमेंऽशे द्वाविंशोऽध्यायः  
इति श्रीपराशरमुनिविरचिते श्रिविष्णुपरत्वनिर्णायके  
श्रीमद् विष्णुमहापुराणे प्रथमांशः समाप्तः ।  
  
  
  
GO TOP
