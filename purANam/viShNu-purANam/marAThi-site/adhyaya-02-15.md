मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ पञ्चदशोऽध्यायः ॥  
  
श्रीपराशर उवाच  
इत्युक्ते मौनिनं भूयश्चिन्तयानं महीपतिम् ।  
प्रत्युवाचाथ विप्रोऽसावद्वैतान्तर्गतां कथाम् ॥ १ ॥  
ब्राह्मण उवाच  
श्रूयतां नृपशार्दूल यद्गीतमृभुणा पुरा ।  
अवबोधं जनयता निदाघस्य महात्मनः ॥ २ ॥  
ऋभुनामाऽभवत्पुत्रो ब्रह्मणः परमेष्ठिनः ।  
विज्ञाततत्त्वसद्भावो निसर्गादेव भूपते ॥ ३ ॥  
तस्य शिष्यो निदाघोऽभूत्पुलस्त्यतनयः पुरा ।  
प्रादादशेषविज्ञानं स तस्मै परया मुदा ॥ ४ ॥  
अवाप्तज्ञानतन्त्रस्य न तस्याद्वैतवासना ।  
स ऋभुस्तर्कयामास निदाघस्य नरेश्वर ॥ ५ ॥  
देविकायास्तटे वीरनगरं नाम वै पुरम् ।  
समृद्धमतिरम्यं च पुलस्त्येन विवेशित्म ॥ ६ ॥  
रम्योपवनपर्यन्ते स तस्मिन्पार्थिवोत्तम ।  
निदाघो नाम योगज्ञ ऋभुशिष्योऽवसत्पुरा ॥ ७ ॥  
दिव्ये वर्षसहस्रे तु समतीतेऽस्य तत्पुरम् ।  
जगाम स ऋभुः शिष्यं निदाघमवलोककः ॥ ८ ॥  
स तस्य वैश्वदेवान्ते द्वारालोकनगोचरे ।  
स्थितस्तेन गृहीतार्घ्यो निजवेश्म प्रवेशितः ॥ ९ ॥  
प्रक्षालिताङ्‌घ्रिपाणिं च कृतासनपरिग्रह्म ।  
उवाच स द्विजाश्रेष्ठो भुज्यतामिति सादरम् ॥ १० ॥  
ऋभुरुवाच  
भो विप्रवर्य भोक्तव्यं यदन्नं भवतो गृहे ।  
तत्कथ्यतां कदन्नेषु न प्रीतिः सततं मम ॥ ११ ॥  
निदाघ उवाच  
सक्तुयावकवाट्यानामपूपानां च मे गृहे ।  
यद्‌रोचते द्विजश्रेष्ठ तत्त्वं भुक्ष्व यथेच्छया ॥ १२ ॥  
ऋभुरुवाच  
कदन्नानि द्विजैतानि मृष्टमन्नं प्रयच्छ मे ।  
संयावपायसादीनि द्रप्सफाणितवन्ति च ॥ १३ ॥  
निदाघ उवाच  
हे हे शालिनि मद्गेहे यत्किञ्चिदतिशोभनम् ।  
भक्ष्योपसाधनं मृष्टं तेनास्यान्नं प्रसाधय ॥ १४ ॥  
ब्राह्मण उवाच  
इत्युक्ता तेन सा पत्नी मृष्टमन्नं द्विजस्य यत् ।  
प्रसाधितवती तद्वै भर्तुर्वचनगौरवात् ॥ १५ ॥  
तं भुक्तवन्तमिच्छातो मृष्टमन्नं महामुनिम् ।  
निदाधः प्राह भूपाल प्रश्रयावनतः स्थितः ॥ १६ ॥  
निदाघ उवाच  
अपिते परमा तृप्तिरुत्पन्ना तुष्टिरेव च ।  
अपि ते मानसं स्वस्थमाहारेण कृतं द्विज ॥ १७ ॥  
क्वनिवासो भवान्विप्र क्व च गन्तुं समुद्यतः ।  
आगम्यते च भवता यतस्तच्च द्विजोच्यताम् ॥ १८ ॥  
ऋभुरुवाच  
क्षुद्यस्य तस्य भुक्तेऽन्ने तृप्तिर्ब्राह्मण जायते ।  
न मे क्षुन्नाभवत्तृप्तिः कस्मान्मां परिपृच्छसि ॥ १९ ॥  
वह्निना पार्थिवे धातौ क्षपिते क्षुत्समुद्भवः ।  
भवत्यम्भसि च क्षीणे नृणां तृडपि जायते ॥ २० ॥  
क्षुत्तुष्णे देहधर्माख्ये न ममैते यतो द्विज ।  
ततः क्षुत्सम्भवाभावात्तृप्तिरस्त्येव मे सदा ॥ २१ ॥  
मनसः स्वस्थता तुष्टिश्चित्तधर्माविमौ द्विज ।  
चेतसो यस्य तत्पृच्छ पुमानेभिर्न युज्यते ॥ २२ ॥  
क्व निवासस्तवेत्युक्तं क्व गन्तासि च यत्त्वया ।  
कुताश्चागम्यते तत्र त्रितयेपि निबोध मेः ॥ २३ ॥  
पुमान्सर्वगतो व्यापी आकाशवदयं यतः ।  
कुतः कुत्र क्व गन्तासीत्येतदप्यर्थवत्कथम् ॥ २४ ॥  
सोऽहं गन्ता न चागन्ता नैकदेशनिकेतनः ।  
त्वं चान्ये च न च त्वं च नान्ये नैवाहमप्यहम् ॥ २५ ॥  
मृष्टं न मृष्टमप्येषा जिज्ञासा मे कृता तव ।  
किं वक्ष्यसीति तत्रापि श्रूयतां द्विजसत्तम ॥ २६ ॥  
किमस्वाद्वथ वा मृष्टं भुञ्जतोऽस्ति द्विजोत्तम ।  
मृष्टमेव यदामृष्टं तदेवोद्वेगकारकम् ॥ २७ ॥  
अमृष्टं जायते मृष्टं मृष्टादुद्विजते जनः ।  
आदिमध्यावसानेषु किमन्नं रुचिकारकम् ॥ २८ ॥  
मृण्मयं हि गृहं यद्वन्मृदा लिप्तं स्थिरं भवेत् ।  
पर्थिवोयं तथा देहः पार्थिवैः परमाणुभिः ॥ २९ ॥  
यवगोधूममुद्गादि घृतं तैलं पयो दधि ।  
गुडं फलादीनि तथा पार्थिवाः परमाणवः ॥ ३० ॥  
तदेतद्भवता ज्ञात्वा मृष्टामृष्टविचारि यत् ।  
तन्मनःसमतालम्बि कार्यं साम्यं हि मुक्तये ॥ ३१ ॥  
ब्राह्मण उवाच  
इत्याकर्ण्य वचस्तस्य परमार्थश्रितं नृप ।  
प्रणिपत्य महाभागो निदाघो वाक्यमब्रवीत् ॥ ३२ ॥  
प्रसीद मद्धितार्थाय कथ्यतां यत्त्वमागतः ।  
नष्टो मोहस्तवाकर्ण्य वचांस्येतानि मे द्वीज ॥ ३३ ॥  
ऋभुरुवाच  
ऋभुरस्मि तवाचार्यः प्रज्ञादानाय ते द्विज ।  
इहागतोऽहं यास्यामि परमार्थस्तवोदितः ॥ ३४ ॥  
एवमेकमिदं विद्धि न भेदि सकलं जगत् ।  
वासुदेवाभिधेयस्य स्वरूपं परमात्मनः ॥ ३५ ॥  
ब्राह्मण उवाच  
तथेत्युक्त्वा निदाघेन प्रणिपातपुरःसरम् ।  
पूजतः परया भक्त्या इच्छातः प्रययावृभुः ॥ ३६ ॥  
इति श्रीविष्णुमहापुराणे द्वितीयेंऽशे पञ्चदशोऽध्यायः (१५)  
  
  
  
GO TOP
