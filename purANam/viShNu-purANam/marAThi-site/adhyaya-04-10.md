मागचा अध्याय  
पुढचा अध्याय  
  
॥ विष्णुपुराणम् ॥  
चतुर्थः अंशः  
॥ दशमोऽध्यायः ॥  
  
श्रीपराशर उवाच  
यतिययातिसंयात्या यातिवियातिकृतिसञ्ज्ञा नहुषस्य षट् पुत्रा महाबलपराक्रमा बभूवुः ॥ १ ॥  
यतिस्तु राज्यं नैच्छत् ॥ २ ॥  
ययातिस्तु भूभृदभवत् ॥ ३ ॥  
उशनसश्च दुहितरं देवयानीं वार्षपर्वणीं शर्मिष्ठामुपयेमे ॥ ४ ॥  
अत्रानुवंशश्लोको भवति ॥ ५ ॥  
यदुं च दुर्वसुं चैव देवयानी व्यजायत ।  
द्रुह्युं चानुं च पूरुं च शर्मिष्ठा वार्षपर्वणी ॥ ६ ॥  
काव्यशापाच्च कालेनैव ययातिर्जरामवाप ॥ ७ ॥  
प्रसन्नशुक्रवचनाच्च स्वजरां सङ्क्रामयितुं ज्येष्ठं पुत्रं यदुमुवाच ॥ ८ ॥  
वत्स त्वन्मातामहशापादि यमकालेनैव जरा ममोपस्थिता तामहं तस्यै वानुग्रहाद् भवतःसञ्चारयामि ॥ ९ ॥  
एकं वर्षसहस्रमतृप्तोऽस्मि विषयेषु त्वद्वयसा विषयानहं भोक्तुमिच्छमि ॥ १० ॥  
नात्र भवता प्रत्याख्यानं कर्तव्यमित्युक्तःस यदुर्नैच्छत्तां जरामादातुम् ॥ ११ ॥  
तं च पिता शशाप त्वत्प्रसूतिर्न राज्यार्हा भविष्यतीति ॥ १२ ॥  
अनन्तरं च तुर्वसुं द्रुह्यमनुं च पृतिवीपतिर्जराग्रहणार्थं स्वयौवनप्रदानाय चाभ्यर्थयामास ॥ १३ ॥  
तैर् अप्येकैकेन प्रत्याख्यातस्ताञ्छशाप ॥ १४ ॥  
अथ शर्मिष्ठातनयं अशेषकनीयांसं पुरुं तथैवाह ॥ १५ ॥  
स चातिप्रवणमतिः सबहुमानं पितरं प्रणम्य महाप्रसादोयं अस्माकमित्युदारं अभिधायजरां जग्राह ॥ १६ ॥  
स्वकीयं च यौवनं स्वपित्रे ददौ ॥ १७ ॥  
सोऽपि पौरवं यौवनमासाद्य धर्माविरोधेन यथाकामं यथाकालोपपन्नं यथोत्साहं विषयांश्चचार ॥ १८ ॥  
सम्यक् च प्रजापालनमकरोत् ॥ १९ ॥  
विश्वाच्या देवयान्या च सहोपभोगं भुक्त्वा कामानामन्तं प्राप्स्यामीत्यनुदिनं तन्मनस्को बभूव ॥ २० ॥  
अनुदिनं चोपभोगतः कामानतिरम्यान्मेने ॥ २१ ॥  
ततश्चैनमगायत ॥ २२ ॥  
श्लो-  
न जातु कामः कामानामुपभोगेन शाम्यति ।  
हविषा कृष्णवर्त्मेव भूय एवाभिवर्धते ॥ २३ ॥  
यत्पृथिव्यां व्रीहियवं हिरण्यं पशवः स्त्रियः ।  
एकस्यापि न पर्याप्तं तस्मात्तृष्णां परित्यजेत् ॥ २४ ॥  
यदा न कुरुते भावं सर्वभूतेषु पापकम् ।  
समदृष्टोस्तदा पुंसः सर्वाःसुखमया दिशः ॥ २५ ॥  
या दुस्त्यजा दुर्मतिभिर्या न जीर्यति जीर्यतः ।  
तां तृष्णां सन्त्यजेत्प्राज्ञःसुखेनैवाभिपूर्यते ॥ २६ ॥  
जीर्यन्ति जीर्यतः केशा दन्ता जीर्यन्ति जीर्यतः ।  
धनाशा जीविताशा च जीर्यतोऽपि न जीर्यतः ॥ २७ ॥  
पूर्णं वर्षसहस्रं मे विषयासक्तचेतसः ।  
तथाप्यनुदिनं तृष्णा मम देषूपजायते ॥ २८ ॥  
तस्मादेतामहं त्यक्त्वा ब्रह्मण्याधाय मानसम् ।  
निर्द्वन्द्वो निर्ममो भूत्वा चरिष्यामि मृगैः सह ॥ २९ ॥  
श्रीपराशर उवाच  
पुरोःसकाशादादाय जरां दत्त्वा च यौवनम् ।  
राज्येभिषिच्च पूरुं च प्रययौ तपसे वनम् ॥ ३० ॥  
दिशि दक्षिणपूर्वस्यां दुर्वसुं च समादिशत् ।  
प्रतीच्यां च तथा द्रुह्युं दक्षिणायां ततो यदुम् ॥ ३१ ॥  
उदीच्यां च तथैवानुं कृत्वा मण्डलिनो नृपान् ।  
सर्वपृथ्वीपतिं पूरुं सोभिषिच्य वनं ययौ ॥ ३२ ॥  
इति श्रीविष्णुमहापुराणे चतुर्थांशे दशमोऽध्यायः (१०)  
  
  
GO TOP
