पुढचा अध्याय  
  
॥ विष्णुपुराणम् ॥  
प्रथमः अंशः  
॥ प्रथमोऽध्यायः ॥  
  
ॐ पराशरं मुनिवरं कृतपूर्वाह्णिकक्रियम् ।  
मैत्रेयः परिपप्रच्छ प्रणिपत्याभिवाद्य च ॥ १ ॥  
त्वत्तो हि वेदाध्ययनमधीतमखिलं गुरो ।  
धर्मशास्त्राणि सर्वाणि तथाङ्‌गानि यथाक्रमम् ॥ २ ॥  
त्वत्प्रसादान्मुनिश्रेष्ठ मामन्ये नाकृतश्रमम् ।  
वक्ष्यन्ति सर्वशास्त्रेषु प्रायशो येऽपि विद्विषः ॥ ३ ॥  
सोऽहमिच्छामि धर्मज्ञ श्रोतुं त्वत्तो यथा जगत् ।  
बभूव भूयश्च यथा महाभाग भविष्यति ॥ ४ ॥  
यन्मयं च जगद्‌ब्रह्मन्यतश्चैतच्चराचरम् ।  
लीनमासीद्यथा यत्र लयमेष्यति यत्र च ॥ ५ ॥  
यत्प्रमाणानि भूतानि देवादीनां च सम्भवम् ।  
समुद्रपर्वतानां च संस्थानं च यथा भुवः ॥ ६ ॥  
सूर्यादीनां च संस्थानं प्रमाणं मुनिसत्तम ।  
देवादीनां तथा वंशान्मनून्मन्वन्तराणि च ॥ ७ ॥  
कल्पान् कल्पविकल्पांश्च चतुर्युगविकल्पितान् ।  
कल्पान्तस्य स्वरूपं च युगधर्मांश्च कृत्स्नशः ॥ ८ ॥  
देवर्षिपार्थिवानां च चरितं यन्महामुने ।  
वेदशाखाप्रणयनं यथावद्‌व्यासकर्तृकम् ॥ ९ ॥  
धर्मांश्च ब्राह्मणादीनां तथा चाश्रमवासिनाम् ।  
श्रोतुमिच्छाम्यहं सर्वं त्वत्तो वासिष्ठनन्दन ॥ १० ॥  
ब्रह्मन्प्रसादप्रवणं कुरुष्व मयि मानसम् ।  
येनाहमेतज्जानीयां त्वत्प्रसादान्महामुने ॥ ११ ॥  
पराशर उवाचः  
साधु मैत्रेय धर्मज्ञ स्मारितोऽस्मि पुरातनम् ।  
पितुः पिता मे भगवान् वसिष्ठो यदुवाच ह ॥ १२ ॥  
विश्वामित्रप्रयुक्तेन रक्षसा भक्षितः मया ।  
श्रुतस्तातस्ततः क्रोधो मैत्रेयाभून्ममातुलः ॥ १३ ॥  
ततोऽहं रक्षसां सत्रं विनाशाय समारभम् ।  
भस्मीकृताश्च शतशस्तस्मिन्सत्रे निशाचराः ॥ १४ ॥  
ततः सङ्क्षीयमाणेषु तेषु रक्षस्स्वशेषतः ।  
मामुवाच महाभागो वसिष्ठो मत्पितामहः ॥ १५ ॥  
अलमत्यन्तकोपेन तात मन्युमिमं जहि ।  
राक्षसा नापराध्यन्ते पितुस्ते विहितं तथा ॥ १६ ॥  
मूढानामेष भवति क्रोधो ज्ञानवतां कुतः ।  
हन्यते तात कः केन यतः स्वकृतभुक्पुमान् ॥ १७ ॥  
सञ्चितस्यापि महता वत्स क्लेशेन मानवैः ।  
यशसस्तपसश्चैव क्रोधो नाशकरः परः ॥ १८ ॥  
स्वर्गापवर्गव्यासेधकारणं परमर्षयः ।  
वर्जयन्ति सदा क्रोधं तात मा तद्वशो भव ॥ १९ ॥  
अलं निशाचरैर्दग्धैर्दीनैरनपराधिभिः ।  
सत्रं ते विरमत्वेतत्क्षमासारा हि साधवः ॥ २० ॥  
एवं तातेन तेनाहमनुनीतो महात्मना ।  
उपसंहृतवान्सत्रं सद्यस्तद्वाक्यगौरवात् ॥ २१ ॥  
ततः प्रीतः स भगवान्वसिष्ठो मुनिसत्तमः ।  
सम्प्राप्तश्च तदा तत्र पुलस्त्यो ब्रह्मणः सुतः ॥ २२ ॥  
पितामहेन दत्तार्घ्यः कृतासनपरिग्रहः ।  
मामुवाच महाभागो मैत्रेय पुलहाग्रजः ॥ २३ ॥  
पुलस्त्य उवाचः  
वैरे महति यद्‌वाक्याद्‌गुरोरद्याश्रिता क्षमा ।  
त्वया तस्मात् समस्तानि भवाञ्छास्त्राणि वेत्स्यति ॥ २४ ॥  
सन्ततेर्न ममोच्छेदः क्रुद्धेनापि यतः कृतः ।  
त्वया तस्मान्महाभाग ददाम्यन्यं महावरम् ॥ २५ ॥  
पुराणसंहिताकर्ता भवान्वत्स भविष्यति ।  
देवतापारमार्थ्यं च यथावद्‌वेत्स्यते भवान् ॥ २६ ॥  
प्रवृत्ते च निवृत्ते च कर्मण्यस्तमला मतिः ।  
मत्प्रसादादसन्दिग्धा तव वत्स भविष्यति ॥ २७ ॥  
ततश्च प्राह भगवान्वसिष्ठो मे पितामहः ।  
पुलस्त्येन यदुक्तं ते सर्वमेतद्‌भविष्यति ॥ २८ ॥  
इति पूर्वं वसिष्ठेन पुलस्त्येन च धीमता ।  
यद्‌उक्तं तत् स्मृतिं यातं त्वत्प्रश्नादखिलं मम ॥ २९ ॥  
सोऽहं वदाम्यशेषं ते मैत्रेय परिपृच्छते ।  
पुराणसंहितां सम्यक् तां निबोध यथातथम् ॥ ३० ॥  
विष्णोः सकाशादुद्भूतं जगत् तत्रैव च स्थितम् ।  
स्थितिसंयमकर्तासौ जगतोऽस्य जगच् च सः ॥ ३१ ॥  
इति श्रीविष्णुपुराणे प्रथमेंऽशे प्रथमोऽध्यायः  
  
  
  
  
GO TOP
