मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ एकोनत्रिंशोऽध्यायः ॥  
  
श्रीपराशर उवाच  
द्वारवत्यां स्थिते कृष्णे शक्रस्त्रिभुवनेश्वरः ।  
आजगामाथ मैत्रेय मत्तैरावतपृष्ठगः ॥ १ ॥  
प्रविश्य द्वारकां सोऽथ समेत्य हरिणा ततः ।  
कथयामास दैत्यस्य नरकस्य विचेष्टितम् ॥ २ ॥  
त्वया नाथेन देवानां मनष्यत्वेपि तिष्ठता ।  
प्रशमं सर्वदुःखानि नीतानि मधुसूदन ॥ ३ ॥  
तपस्विव्यमनार्थाय सोऽरिष्टो धेनुकस्तथा ।  
प्रवृत्तो यस्तथा केशी ते सर्वे निहतास्त्वया ॥ ४ ॥  
कंसः कुवलयापीडः पूतना बालघातिनी ।  
नाशं नीतास्त्वया सर्वे येऽन्ये जगदुपद्रवाः ॥ ५ ॥  
युष्मद्दोर्दडसम्भूतिपरित्राते जगत्त्रये ।  
यज्वयज्ञांशसम्प्राप्त्या तृप्तिं यान्ति दिवौकसः ॥ ६ ॥  
सोऽहं साम्प्रतमायातो यन्निमित्तं जनार्दन ।  
तच्छुत्वा तत्प्रतीकारप्रयत्नं कर्तुमर्हसि ॥ ७ ॥  
भौमोऽयं नरको नाम प्राग्ज्योतिषपुरेश्वरः ।  
करोति सर्वभूतानामुपघातमरिन्दम ॥ ८ ॥  
देवसिद्दसुरादीनां नृपाणां च नजार्दन ।  
हृत्वा तु सोऽसुरः कन्या रुरुधे निजमन्दिरे ॥ ९ ॥  
छत्रं यत्सलिलस्रावि तज्जहार प्रचेतसः ।  
मदंरस्य तथा शृङ्गं हृतवान्मणिपर्वतम् ॥ १० ॥  
अमृतस्त्राविणी दिव्ये मन्मातुः कृष्ण कुण्डले ।  
जहार सोऽसुरोदित्या वाञ्चत्यैरावतं गजम् ॥ ११ ॥  
दुर्नीतमेतद्गोविन्द मया तस्य निवेदितम् ।  
यदत्र प्रतिकर्तव्यं तत्स्वयं परिमृश्यताम् ॥ १२ ॥  
श्रीपराशर उवाच  
इति श्रुत्वा स्मितं कृत्वा भगवान्देवकीसुतः ।  
गृहीत्वा वासवं हस्ते समुत्तस्थौ वरासनात् ॥ १३ ॥  
सञ्चिन्त्यागतमारुह्य गरुडं गगनेचरम् ।  
सत्यभामां समारोप्य ययौ प्राग्ज्योतिषं पुरम् ॥ १४ ॥  
आरुह्यैरावतं नागं शक्रोऽपि त्रिदिवं ययौ ।  
ततौ जगाम कृष्णश्च पश्यतां द्वारकौकसाम् ॥ १५ ॥  
प्राग्ज्योतिषपुरस्यापि समन्ताच्छतयोजनम् ।  
आचिता मौरवैः पाशैः क्षुरान्तैर्भूर्द्विजोत्तम ॥ १६ ॥  
ताञ्चिच्छेद हरिः पाशान्क्षिप्त्वा चक्रं सुदर्शनम् ।  
ततो मुरःसमुत्तस्थौ तं जघान च केशवः ॥ १७ ॥  
मुरस्य तनयान्सप्त सहस्रांस्तांस्ततो हरिः ।  
चक्रधाराग्निनिर्दग्धांश्चकार शलभानिव ॥ १८ ॥  
हत्वा मुरं हयग्रीवं तथा पञ्चजनं द्विज ।  
प्राग्ज्योतिषपुरं धीमांस्त्वरावान्समुपाद्रवत् ॥ १९ ॥  
नरकेणास्य तत्राभून्महासैन्येन संयुगम् ।  
कृष्णस्य यत्र गोविन्दो जघ्ने दैत्यान्सहस्रशः ॥ २० ॥  
शस्त्रास्त्रवर्षं मुञ्चन्तं तं भौमं नरकं बली ।  
क्षिप्त्वा चक्रं द्विधा चक्रे चक्री दैतेयचक्रहा ॥ २१ ॥  
हते तु नरके भूमिर्गृहीत्वादितिकुण्डले ।  
उपतस्थे जगन्नाथं वाक्यं चेदमथाब्रवीत् ॥ २२ ॥  
पृथ्व्युवाच  
यदाहमुद्धृता नाथ त्वया सूकरमूर्तिना ।  
त्वत्स्पर्शसम्भवः पुत्रस्तदायं मय्यजायत ॥ २३ ॥  
सोऽयं त्वयैव दत्तो मे त्वयैव विनिपातितः ।  
गृहाण कुण्डले चेमे पालयास्य च सन्ततिम् ॥ २४ ॥  
भारावतरणार्थाय ममैव भगवानिमम् ।  
अंशेन लोकमायातः प्रसादसुमुखः प्रभो ॥ २५ ॥  
त्वं कर्ता च विकर्ता च संहर्ता प्रभवोऽप्ययः ।  
जगतां त्वं जगद्रूपः स्तूयतेऽच्युत किं तव ॥ २६ ॥  
व्याप्तिव्याप्यं क्रिया कर्ता कार्यं च भगवान्यथा ।  
सर्वभूतात्मभूतस्य स्तूयते तव किं तथा ॥ २७ ॥  
परमात्मा च भूतात्मा त्वमात्मा चाप्ययो भवान् ।  
यथातथा स्तुतिर्नाथ किमर्थं ते प्रवर्तते ॥ २८ ॥  
प्रसीद सर्वभूतात्मन्नरकेण तु यत्कृतम् ।  
तत्क्षम्यतामदोषाय त्वत्सुतस्त्वन्निपातितः ॥ २९ ॥  
श्रीपराशर उवाच  
तथेति चोक्त्वा धरणीं भगवान् भूतभावनः ।  
रत्नानि नरकावासाज्जग्राह मुनिसत्तम ॥ ३० ॥  
कन्यापुरे स कन्यानां षोडःशातुलविक्रमः ।  
शताधिकानि ददृशे सहस्राणि महामुने ॥ ३१ ॥  
चतुर्दंष्ट्रान्गजांश्चाग्र्यान् षट्सहस्रांश्च दृष्टवान् ।  
काम्भोजानां तथाश्वानां नियुतान्येकविंशतिम् ॥ ३२ ॥  
ताः कन्यास्तांस्तथा नागांस्तानश्वान् द्वारकां पुरीम् ।  
प्रापयामास गोविन्दः सद्यो नरककिङ्करैः ॥ ३३ ॥  
ददृशे वारुणं छत्रं तथैव मणिपर्वतम् ।  
आरोपयामास हरिर्गरुडे पतगेश्वरे ॥ ३४ ॥  
आरुह्य च स्वयं कृष्णः सत्यभामासहायवान् ।  
अदित्याः कुण्डले दानुं जगाम त्रिदशालयम् ॥ ३५ ॥  
इति श्रीविष्णुमहापुराणे पञ्चमेंऽशे एकोनत्रिन्शोऽध्यायः (२९)  
  
GO TOP
