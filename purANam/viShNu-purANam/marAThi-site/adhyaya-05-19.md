मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ एकोनविंशोऽध्यायः ॥  
  
श्रीपराशर उवाच  
एवमन्तर्जले विष्णुमभिष्टूय स यादवः ।  
अर्चयामास सर्वेशं धूपपुष्पैर्मनोमयैः ॥ १ ॥  
परित्यक्तान्यविषयो मनस्तत्र निवेश्य सः ।  
ब्रह्मभूते चिरं स्थित्वा विरराम समाधितः ॥ २ ॥  
कृतकृत्यमिवात्मानं मन्यमामौ महामतिः ।  
आजगाम रथं भूयो निर्गम्य यमुनाम्भसः ॥ ३ ॥  
ददर्श रामकृष्णौ च यथापुर्वमवस्थितौ ।  
विस्मिताक्षस्तदाक्रूरस्तं च कृष्णोऽभ्यभाषत ॥ ४ ॥  
श्रीकृष्ण उवाच  
नूनं ते दृष्टमाश्चर्यमक्रूर यमुनाजले ।  
विस्मयोत्फुल्लनयनो भवान्संलक्ष्यते यतः ॥ ५ ॥  
अक्रूर उवाच  
अन्तर्जले यदाश्चर्यं दृष्टं तत्र मयाच्युत ।  
तदत्रापि हि पश्यामि मूर्तिमत्पुरतः स्थितम् ॥ ६ ॥  
जगदेतन्महाश्चर्यरूपं यस्य महात्मनः ।  
तेनाश्चर्यपरेणाहं भवता कृष्ण सङ्गतः ॥ ७ ॥  
तत्किमेतेन मथुरां यास्यामो मधुसूदन ।  
बिभेमि कंसाद्धिग्जन्म परिपिण्डोपजीविनाम् ॥ ८ ॥  
इत्युक्त्वा चोदयामास स हयान् वातरंहसः ।  
सम्प्राप्तश्चापि सायाह्ने सोऽक्रूरो मथुरां पुरीम् ॥ ९ ॥  
विलोक्य मथुरां कृष्णं रामं चाह स यादवः ।  
पद्‌भ्यां यातं महावीरौ रथेनैको विशाम्यहम् ॥ १० ॥  
गन्तव्यं वसुदेवस्य नो भवद्‌भ्यां तथा गृहम् ।  
युवयोर्हि कृते वृद्धः स कंसेन निरस्यते ॥ ११ ॥  
श्रीपराशर उवाच  
इत्युक्त्वा प्रविवेशाथ सोऽक्रूरो मथुरां पुरीम् ।  
प्रविष्टौ रामकृष्णौ च राजमार्गमुपागतौ ॥ १२ ॥  
स्त्रीभिर्नरैश्च सानन्दं लोतनैरभिवीक्षितौ ।  
जग्मतुर्लीलया वीरौ मत्तौ बालगजाविव ॥ १३ ॥  
भ्रममाणौ ततो दृष्ट्वा रजकं रङ्गकारकम् ।  
अयोचेतां सूरूपाणि वासांसि रुचिराणि तौ ॥ १४ ॥  
कंसस्य रजकः सोऽथ प्रसादारूढविस्मयः ।  
बहून्याक्षेपवाक्यानि प्राहोच्चै रामकेशवौ ॥ १५ ॥  
ततस्तलप्रहारेण कृष्णस्तस्य दुरात्मनः ।  
पातयामास रोषेण रजकस्य शिरो भुवि ॥ १६ ॥  
हत्वादाय च वस्त्राणि पीतनीलाम्बरौ ततः ।  
कृष्णरामौ मुदा युक्तौ मालाकारगृहं गतौ ॥ १७ ॥  
विकासिनेत्रयुगलो मालाकारोऽतिविस्मितः ।  
एतौ कस्य सुतौ यातौ मैत्रेयाचिन्तयत्तदा ॥ १८ ॥  
पीतनीलाम्बरधरौ तौ दृष्ट्वातिमनोहरौ ।  
स तर्कयामास तदा भुवं देवावुपागतौ ॥ १९ ॥  
विकासिमुखपद्माभ्यां ताभ्यां पुष्पाणि याचितः ।  
भुवं विष्टभ्य हस्ताभ्यां पस्पर्श शिरसा महीम् ॥ २० ॥  
प्रसादपरमौ नाथौ मम गेहमुपागतौ ।  
धन्योऽहमर्चयिष्यामीत्याह तौ माल्यजीवनः ॥ २१ ॥  
ततः प्रहृष्टवदनस्तयोः पुष्पाणि कामतः ।  
चारूण्येतान्यथैतानि प्रददौ स प्रलोभयन् ॥ २२ ॥  
पुनःपुनः प्रणम्योभौ मालाकारो नरोत्तमौ ।  
ददौ पुष्पाणि चारूणि गन्धवन्त्यमलानि च ॥ २३ ॥  
मालाकाराय कृष्णोऽपि प्रसन्नः प्रददौ वरान् ।  
श्रीस्त्वां मत्संश्रया भद्र न कदाचित्त्यजिष्यति ॥ २४ ॥  
बलहानिर्न ते सौम्य धनहानिरथापि वा ।  
यावद्दिनानि तावच्च न नशिष्यति सन्ततिः ॥ २५ ॥  
भुक्त्वा च विपुलान्भोगांस्त्वमन्ते मत्प्रसादतः ।  
ममानुस्मरणं प्राप्य दिव्यं लोकमवाप्स्यसि ॥ २६ ॥  
धर्मे मनश्च ते भद्र सर्वकालं भविष्यति ।  
युष्मत्सन्ततिजातानां धीर्घमायुर्भविष्यति ॥ २७ ॥  
नोपसर्गादिकं दोषं युष्मत्सन्ततिसम्भवः ।  
अवाप्स्यति महाभाग यावत्सूर्यो भविष्यति ॥ २८ ॥  
श्रीपराशर उवाच  
इत्युक्त्वा तद्गृहात्कृष्णो बलदेवसहायवान् ।  
निर्जगाम मुनिश्रेष्ठ मालाकारेण पूजितः ॥ २९ ॥  
इति श्रीविष्णुमहापुराणे पञ्चमेंऽशे एकोनविंशोऽध्यायः (१९)  
  
GO TOP
