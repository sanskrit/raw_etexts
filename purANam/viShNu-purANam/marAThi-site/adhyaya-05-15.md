मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ पञ्चदशोऽध्यायः ॥  
  
श्रीपराशर उवाच  
ककुद्मति हतेऽरिष्टे धेनुके विनिपातिते ।  
प्रलम्बे निधनं नीते धृते गोवर्धनाचले ॥ १ ॥  
दमिते कालिये नागे भग्नेतुङ्गद्रुमद्वये ।  
हतायां पूतनायां च शकटे परिवर्तिते ॥ २ ॥  
कंसाय नारदः प्राह यथावृत्तमनुक्रमात् ।  
यशोदादेवकीगर्भपरिवृत्ताद्यशेषतः ॥ ३ ॥  
श्रुत्वा तत्सकलं कंसो नारदाद्देवदर्शनात् ।  
वसुदेवं प्रति तदा कोपं चक्रे सुदुर्मतिः ॥ ४ ॥  
सोतिकोपादुपालभ्य सर्वयादवसंसदि ।  
जगर्ज यादवांश्चैव कार्यं चैतदचिन्तयत् ॥ ५ ॥  
यावन्न बलमारूढौ रामकृष्णौ सुबालकौ ।  
तावदेव मया वध्यावसाध्यौ रूढयौवनौ ॥ ६ ॥  
चाणूरोऽत्र महावीर्यो मुष्टिकश्च महाबलः ।  
एताभ्यां मल्लयुद्धेन मारयिष्यामि दुर्मती ॥ ७ ॥  
धनुर्महमहायोगव्याजेनानीय तौ व्रजात् ।  
तथा तथा यतिष्यामि यास्येते सङ्क्षयं यथा ॥ ८ ॥  
श्वफल्कतनयं शूरमक्रूरं यदुपुङ्गवम् ।  
तयोरानयनार्थाय प्रेषयिष्यामि गोकुलम् ॥ ९ ॥  
वृन्दावनचरं घोरमादेक्ष्यामि च केशिनम् ।  
तत्रैवासावतिबलस्तावुभौ घातयिष्यति ॥ १० ॥  
गजः कुवलायापीडो मत्सकाशमिहागतौ ।  
घातयिष्यति वा गोपौ वसुदेवसुतावुभौ ॥ ११ ॥  
श्रीपराशर उवाच  
इत्यालोच्य स दुष्टात्मा कंसो रामजनार्दनौ ।  
हन्तुं कृतम् अर्तिवीरावक्रूरं वाक्यमवृब्रवीत् ॥ १२ ॥  
कंस उवाच  
भो भो दानपते वाक्यं क्रियतां प्रीतये मम ।  
इतः स्यन्दनमारुह्य गम्यतां नन्दगोकुलम् ॥ १३ ॥  
वसुदेवसुतौ तत्र विष्णोरंशसमुद्भवौ ।  
नाशाय किल सम्भूतौ मम दुष्टौ प्रवर्धतः ॥ १४ ॥  
धनुर्महो ममाप्यत्र चतुर्दश्यां भविष्यति ।  
आनेयौ भवता गत्वा मल्लयुद्धाय तत्र तौ ॥ १५ ॥  
चाणूरमुष्टिकौ मल्लौ नियुद्धकुशलौ मम ।  
ताभ्यां सहानयोर्युद्धं सर्वलोकोऽत्र पश्यतु ॥ १६ ॥  
गजः कुवलयापीडो महामात्रप्रचोदितः ।  
स वा हनिष्यते पापौ वसुदेवात्मजौ शिशु ॥ १७ ॥  
तौ हत्वा वसुदेवं च नन्दगोपं च दुर्मतिम् ।  
हनिष्ये पितरं चैनमुग्रसेनं सुदुर्मतिम् ॥ १८ ॥  
ततःसमस्तगोपानां गोधनान्यखिलान्यहम् ।  
वित्तं चापहरिष्यामि दुष्टानां मद्वधैषिणाम् ॥ १९ ॥  
त्वामृते यादवाश्चैते द्विषो दानपते मम ।  
एतेषां च वधायाहं यतिष्येऽनुक्रमात्ततः ॥ २० ॥  
तदा निष्कण्टकं सर्वं राज्यमेतदयादवम् ।  
प्रसाधिष्ये त्वया तस्मान्मत्प्रीत्यै वीर गम्यताम् ॥ २१ ॥  
यथा च माहिषं सर्पिर्दधि चाप्युपहार्य वै ।  
गोपाःसमानयन्त्वाशु तथा वाच्यास्त्वया च ते ॥ २२ ॥  
श्रीपराशर उवाच  
इत्याज्ञप्तस्तदाक्रूरो महाभागवतो द्वज ।  
प्रीतिमानभवत्कृष्णं श्वोद्रक्ष्यामीति सत्वरः ॥ २३ ॥  
तथेत्युक्त्वा च राजानं रथमारुह्य शोभनम् ।  
निश्चक्राम ततः पुर्या मथुराया मधुप्रियः ॥ २४ ॥  
इति श्रीविष्णुमहापुराणे पञ्चमेंऽशे पञ्चदशोऽध्यायः (१५)  
  
GO TOP
