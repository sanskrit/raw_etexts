मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ प्रथमोऽध्यायः ॥  
  
मैत्रेय उवाच  
नृपाणां कथितःसर्वो भवता वंशविस्तरः ।  
वंशानुचरितं चैव यथावदनुवर्णितम् ॥ १ ॥  
अंशावतारो ब्रह्मर्षे योऽयं यदुकुलोद्भवः ।  
विष्णोस्तं विस्तरेणाहं श्रोतुमिच्छामि तत्त्वतः ॥ २ ॥  
चकार यानि कर्माणि भगवान् पुरुषोत्तमः ।  
अंशांशेनावतीर्योर्व्यां तत्र तानि मुने वद ॥ ३ ॥  
श्रीपारशर उवाच  
मैत्रेय श्रूयतामेतद्यत्पृष्टोऽहमिह त्वया ।  
विष्णोरंशांशसम्भूतिचरितं जगतो हितम् ॥ ४ ॥  
देवकस्य सुतां पूर्वं वसुदेवो महामुने ।  
उपयेमे महाभागां देवकीं देवतोपमाम् ॥ ५ ॥  
कंसस्तयोर्वररथं चोदयामास सारथिः ।  
वसुदेवस्य देवक्या संयोगे भोजनन्दनः ॥ ६ ॥  
आथान्तरिक्षे वागुच्चैः कंसमाभाष्य सादरम् ।  
मेघगम्भीरनिर्घोषं समाभाष्येदमब्रवीत् ॥ ७ ॥  
यामेतां वहसे मूढ सह भर्त्रा रथे स्थिताम् ।  
अस्यास्तवाष्टमो गर्भः प्राणानपहरिष्यति ॥ ८ ॥  
श्रीपराशर उवाच  
इत्याकर्ण्य समुत्पाट्य खड्गं कंसो महाबलः ।  
देवकीं हन्तुमारब्धो वसुदेवोऽब्रवीदिदम् ॥ ९ ॥  
न हन्तव्या महाभाग देवकी भवतानघ ।  
समर्पयिष्ये सकलान्गर्भानस्योदरोद्भवान् ॥ १० ॥  
श्रीपराशर उवाच  
तथेत्याह ततः कंसो वसुदेवं द्विजोत्तम ।  
न घातयामास च तां देवकीं सत्यगौरवात् ॥ ११ ॥  
एतस्मिन्नेवकाले तु भूरिभारावपीडिता ।  
जगाम धरणी मेरौ समाजं त्रिदिवौकसाम् ॥ १२ ॥  
स ब्रह्मकान्सुरान्सर्वान्प्रणिपत्याथ मेदिनि ।  
कथयामास तत्सर्वं खेदात्करुणभाषिणी ॥ १३ ॥  
भूमिरुवाच  
अग्निःसुवर्णस्य गुरुर्गवां सूर्यः परो गुरुः ।  
ममाप्यखिललोकानां गुरुर्नारायणो गरुः ॥ १४ ॥  
प्रजापतिपतिर्ब्रह्म पूर्वेषामपि पूर्वजः ।  
कलाकाष्ठानिमेषात्मा कालश्चाव्यक्तमूर्तिमान् ॥ १५ ॥  
तदंशभूतःसर्वैषां समूहो वः सुरोत्तमाः ॥ १६ ॥  
आदित्या मरुतःसाध्या रुद्रा वस्वश्विवह्नयः ।  
पितरो ये च लोकानां स्रष्टारोऽत्रिपुरोगमाः ॥ १७ ॥  
एते तस्याप्रमेयस्य विष्णो रूपं महात्मनः ॥ १८ ॥  
यक्षराक्षसदैतेयपिशाचोरगदानवाः ।  
गन्धर्वाप्सरसश्चैव रूपं विष्णोर्महात्मनः ॥ १९ ॥  
ग्रहर्क्षतारकाचित्रगगनाग्निजलानिलाः ।  
अहं च विषयाश्चैव सर्व विष्णुमयं जगत् ॥ २० ॥  
तथा चानेकरूपस्य तस्य रूपाण्यहर्निशम् ।  
बाध्यबाधकतां यान्ति कल्लोला इव सागरे ॥ २१ ॥  
तत्साम्प्रतममी दैत्याः कालनेमिपुरोगमाः ।  
मर्त्यलोकं समाक्रम्य बाधन्तेऽहर्निशं प्रजाः ॥ २२ ॥  
कालनेमिर्हतो योऽसौ विष्णुना प्रभविष्णुना ।  
उग्रसेनसुतः कंसःसम्भूतःस महासुरः ॥ २३ ॥  
अरिष्टो धेनुकः केशी प्रलम्बो नरकस्तथा ।  
सुन्दोऽसुरस्तथात्युग्रो बाणश्चापि बलेःसुतः ॥ २४ ॥  
तथान्ये च महावीर्या नृपाणां भवनेषु ये ।  
समुत्पन्ना दुरात्मानस्तान्न सङ्ख्यातुमुत्सहे ॥ २५ ॥  
अक्षोहिण्योत्र बहुला दिव्यमूर्तिधराःसुराः ।  
महाबलानां दृप्तानां दैत्येन्द्राणां ममोपरि ॥ २६ ॥  
तद्भूरिभारपीडार्ता न शक्नोम्यमरेश्वराः ।  
बिभर्तुमात्मानमहमिति विज्ञापयामि वः ॥ २७ ॥  
क्रियतां तन्महाभागा मम भारावतारणम् ।  
यथा रसातलं नाहं गच्छेयमतिविह्वला ॥ २८ ॥  
इत्याकर्ण्य धरावाक्यमशेषैस्त्रिदशेश्वरैः ।  
भुवो भारावतारार्थं ब्रह्मा प्राह प्रचोदितः ॥ २९ ॥  
ब्रह्मोवाच  
यथाह वसुधा सर्वं सत्यमेव दिवौकसः ।  
अहं भवो भवन्तश्च सर्वे नारायणात्मकाः ॥ ३० ॥  
विभूतयश्च यास्तस्य तासामेव परस्परम् ।  
आधिक्यं न्यूनता बाध्यबाधकत्वेन वर्तते ॥ ३१ ॥  
तदागच्छत गच्छामः क्षीराब्धेस्तटमुत्तमम् ।  
तत्राराध्य हरिं तस्मै सर्वं विज्ञापयाम वै ॥ ३२ ॥  
सर्वथैव जगत्यर्थे स सर्वात्मा जगन्मयः ।  
सत्त्वांशेनावतीर्योर्व्यां धर्मस्य कुरुते स्थितिम् ॥ ३३ ॥  
श्रीपराशर उवाच  
इत्युक्त्वा प्रययो तत्र सह देवैः पितामहः ।  
समाहितमनाश्चैवं तुष्टाव गरुडध्वजम् ॥ ३४ ॥  
ब्रह्मोवाच  
द्वे विद्ये त्वमनाम्नाय परा चैवापरा तथा ।  
त एव भवतो रूपे मूर्तामूर्तात्मिके प्रभो ॥ ३५ ॥  
द्वे ब्रह्मणी त्वणीयोऽतिस्थूलात्मन्सर्व सर्ववित् ।  
शब्दब्रह्मपरं चैव ब्रह्म ब्रह्ममयस्य यत् ॥ ३६ ॥  
ऋग्वेदस्त्वं यजुर्वेदःसामवेदस्त्वथर्वणः ।  
शिक्षाकल्पो निरुक्तं च च्छन्दो ज्योतिषमेव च ॥ ३७ ॥  
इतिहासपुराणे च तथा व्याकरणं प्रभो ।  
मीमांसा न्यायशास्त्रं च धर्मशास्त्राण्यधोक्षज ॥ ३८ ॥  
आत्मात्मदेहगुणवद्विचाराचारि यद्वच ।  
तदप्याद्यपते नान्यदध्यात्मात्मस्वरूपवत् ॥ ३९ ॥  
त्वमव्यक्तमनिर्देश्यमचिन्त्यानामवर्मवत् ।  
अपाणिपादरूपं च शुद्धं नित्यं परात्परम् ॥ ४० ॥  
शृणोष्यकर्णः परिपश्यसि त्व-  
     मचक्षुरेको बहुरूपरूपः ।  
अपादहस्तो जवनो ग्रहीता  
     त्वं वेत्सि सर्वं न च सर्ववेद्यः ॥ ४१ ॥  
अणोरणीयां समसत्स्वरूपं  
     त्वां पश्यतो ज्ञाननिवृत्तिरग्र्या ।  
धीरस्य धीरस्य बिभर्ति नान्य-  
     द्वरेण्यरूपात्परतः परात्मन् ॥ ४२ ॥  
त्वं विश्वनाभिर्भुवनस्य गोप्ता  
     सर्वाणि भूतानि तवान्तराणि ।  
यद्भूतभव्यं यदणोरणीयः  
     पुमांस्त्वम् एकः प्रकृतेः परस्तात् ॥ ४३ ॥  
एकश्चतुर्धा भगवान्हुताशो  
     वर्चोविभूतं जगतो ददासि ।  
त्वं विश्वतश्चक्षुरनन्तमूर्ते  
     त्रेधा पदं त्वं निदधासि धातः ॥ ४४ ॥  
यथाग्निरेको बहुधा समिध्यते  
     विकारभेदैरविकाररूपः ।  
तथा भवान्सर्वगतैकरूपी  
     रूपाण्यशेषाण्यनुपुष्यतीश ॥ ४५ ॥  
एकं तवाग्र्यं परमं पदं य  
     त्पश्यन्ति त्वां सूरयो ज्ञानदृश्यम् ।  
त्वत्तो नान्यत्किञ्चिदस्ति स्वरूपं  
     यद्वा भूतं यच्च भव्यं परात्मन् ॥ ४६ ॥  
व्यक्ताव्यक्तस्वरूपस्त्वं समष्टिव्यष्टिरूपवान् ।  
सर्वज्ञःसर्वनित्सर्वशक्तिज्ञानबलर्धिमान् ॥ ४७ ॥  
अन्यूनश्चाप्यवृद्धिश्च स्वाधीनो नादिमान्वशी ।  
क्लमतन्द्री भयक्रोधकामादिभिरसंयुतः ॥ ४८ ॥  
निरवद्यः परः प्राप्तेर्निरधिष्ठोऽक्षरः क्रमः ।  
सर्वेश्वरः पराधारो धाम्नां धामात्मकोऽक्षयः ॥ ४९ ॥  
सकलावरणानीतनिरालम्बनभावन ।  
महाविभूतिसंस्थान नमस्ते पुरुषोत्तम ॥ ५० ॥  
नाकारणात्कारणाद्वा कारणाकारणान्न च ।  
शरीरग्रहणं वापि धर्मत्राणाय केवलम् ॥ ५१ ॥  
श्रीपराशर उवाच  
इत्येवं संस्तवं श्रुत्वा मनसा भगवानजः ।  
ब्रह्माणमाह प्रीतेन विश्वरूपं प्रकाशयन् ॥ ५२ ॥  
श्रीभगवानुवाच  
भोभो ब्रह्मंस्त्वया मत्तःसह देवैर्यदिष्यते ।  
तदुच्यतामशेषं च सिद्धमेवावधार्यताम् ॥ ५३ ॥  
श्रीपराशर उवाच  
ततो ब्रह्मा हरेर्दिव्य विश्विरूपमवेक्ष्य तत् ।  
तुष्टाव भूयो देवेषु साध्वसावनतात्मसु ॥ ५४ ॥  
ब्रह्मोवाच  
नमो नमस्तेस्तु सहस्रकृत्वः  
     सहस्रबाहो बहुवक्त्रपाद ।  
नमोनमस्ते जगतः प्रवृत्ति-  
     विनाशसंस्थानकराप्रमेय ॥ ५५ ॥  
सूक्ष्मातिसूक्ष्मातिबृहत्प्रमाण  
     गरीयसामप्यतिगौरवात्मन् ।  
प्रधानबुद्धीन्द्रियवत्प्रधान-  
     मूलात्परात्मन्भगवन्प्रसीद ॥ ५६ ॥  
एषा मही देव महीप्रसूतै-  
     र्महासुरैः पीडितशैलबन्धा ।  
परायणं त्वां जगतामुपैति  
     भारावतारार्थमपारसार ॥ ५७ ॥  
एते वयं वृत्ररिपुस्तथायं  
     नासत्यदस्त्रौ वरुणस्तथैव ।  
इमे च रुद्रा वसवःससूर्याः-  
     समीरणाग्निप्रसुखास्तथान्ये ॥ ५८ ॥  
सुराःसमस्ताःसुरनाथकार्य-  
     मेभिर्मया यच्च तदीश सर्वम् ।  
आज्ञापयाज्ञां परिपालयन्त-  
     स्तवैव तिष्ठाम सदास्तदोषाः ॥ ५९ ॥  
श्रीपराशर उवाच  
एवं संस्तूयमानस्तु भगवान्परमेश्वरः ।  
उज्जहारात्मनः केशौ सितकृष्णौ महामुने ॥ ६० ॥  
उवाच च सुरानेतौ मत्केशौ वसुधातले ।  
अवतीर्य भुवो भारक्लेशहानिं करिष्यतः ॥ ६१ ॥  
सुराश्च सकलाःस्वांशैरवतीर्य महीतले ।  
कुर्वन्तु युद्धमुन्मत्तैः पूर्वोत्पन्नैर्महासुरैः ॥ ६२ ॥  
ततः क्षयमशेषास्ते दैतेया धरणीतले ।  
प्रयास्यन्ति न सन्देहो मद्दृपातविचूर्णिताः ॥ ६३ ॥  
वसुदेवस्य या पत्नी देवकी देवतोपमा ।  
तत्रायमष्टमो गर्भो मत्केशो भविता सुराः ॥ ६४ ॥  
अवतीर्य च तत्रायं कंसं घातयिता भुवि ।  
कालनेमीं समुद्भूतमित्युक्त्वान्तर्दधे हरिः ॥ ६५ ॥  
अदृश्याय ततस्तस्मै प्रणिपत्य महामुने ।  
मेरुपृष्ठं सुरा जग्मुरवतेरुश्च भूतले ॥ ६६ ॥  
कंसाय चाष्टमो गर्भो देवक्या धरणीधरः ।  
भविष्यतीत्याचचक्षे भगवान्नारदो मुनिः ॥ ६७ ॥  
कंसोऽपि तदुपश्रुत्य नारदात्कुपितस्ततः ।  
देवकीं वसुदेवं च गृहे गुप्तावधारयत् ॥ ६८ ॥  
वसुदेवेन कंसाय तेनैवोक्तं यथा पुरा ।  
तथैव वसुदेवोऽपि पुत्रमर्पितवान् द्विज ॥ ६९ ॥  
हिरण्यकशिपोः पुत्राः षड्गर्भा इति विश्रुताः ।  
विष्णुप्रयुक्ता स्तान्निद्रा क्रमाद्गर्भानयोजयत् ॥ ७० ॥  
योगनिद्रा महामाया वैष्णवी मोहितं यया ।  
अविद्यया जगत्सर्वं तामाह भगवान्हरिः ॥ ७१ ॥  
श्रीभगवानुवाच  
निद्रे गच्छ ममादेशात्पातालातलसंश्रयान् ।  
एकैकत्वेन षड्गर्भान्देवकीजठरं नय ॥ ७२ ॥  
हतेषु तेषु कंसेन शेषाख्योंऽशस्सतो मम ।  
अंशांशेनोदरे तस्याःसप्तमः सम्भविष्यति ॥ ७३ ॥  
गोकुले वसुदेवस्य भार्यान्या रोहिणी स्थिता ।  
तस्याःस सम्भूतिसमं देवि नेयस्त्वयोदरम् ॥ ७४ ॥  
सप्तमो भोजराजस्य भयाद्‌रोधोपरोधतः ।  
देवक्याः पतितो गर्भ इति लोको वदिष्यति ॥ ७५ ॥  
गर्भसङ्कर्षणात्सोऽथ लोके सङ्कर्षणेति वै ।  
सञ्ज्ञामवाप्स्यते वीरः श्वेताद्रिशिखरोपमः ॥ ७६ ॥  
ततोऽहं सम्भविष्यामि देवकीजठरे शुभे ।  
भर्गं त्वया यशोदाया गन्तव्यमविलम्बितम् ॥ ७७ ॥  
प्रावृट्काले च नभसि कृष्णाष्टम्यामहं निशि ।  
उत्पत्स्यामि नवम्यां तु प्रसूतिं त्वमवाप्स्यसि ॥ ७८ ॥  
यशोदाशयने मां तु देवक्यास्त्वामनिन्दिते ।  
मच्छक्तिप्रोरितमतिर्वसुदेवो नयिष्यति ॥ ७९ ॥  
कंसश्च त्वामुपादाय देवि शैलशिलातले ।  
प्रक्षेप्स्यत्यन्तारिक्षे च संस्थानं त्वमवाप्स्यसि ॥ ८० ॥  
ततस्त्वां शतदृक्छक्रः प्रणम्य मम गौरवात् ।  
प्रणिपातानतशिरा भगिनीत्वे ग्रहीष्यति ॥ ८१ ॥  
त्वं च शुम्भनिशुम्भादीन्हत्वा दैत्यान्सहस्रशः ।  
स्थानैरनेकैः पृथिवीमशेषां मण्डयिष्यसि ॥ ८२ ॥  
त्वं भूतिः सन्नतिः क्षान्तिः कान्तिर्द्यौः पृथिवी धृतिः ।  
लज्जा पुष्टीरुषा या तु काचिदन्या त्वमेव सा ॥ ८३ ॥  
ये त्वामार्येति दुर्गेति वेदगर्भाम्बिकेति च ।  
भद्रेति भद्रकालीति क्षेमदा भग्यदेति च ॥ ८४ ॥  
प्रातश्चैवापराह्ने च स्तोष्यन्त्यानम्रमूर्तयः ।  
तेषां हि प्रार्थितं सर्वं मत्प्रसादाद्भविष्यति ॥ ८५ ॥  
सुरामांसोपहारैश्च भक्ष्यभोज्यैश्च पूजिता ।  
नृणामशेषकामांस्त्वं प्रसन्ना सम्प्रदास्यसि ॥ ८६ ॥  
ते सर्वे सर्वदा भद्रे मत्प्रसादादसंशयम् ।  
असन्दिग्धा भविष्यन्ति गच्छ देवि यथोदितम् ॥ ८७ ॥  
इति विष्णुमहापुराणे पञ्चमेंऽशे प्रथमोऽध्यायः (१)  
  
GO TOP
