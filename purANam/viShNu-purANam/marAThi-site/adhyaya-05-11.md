मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ एकादशोऽध्यायः ॥  
  
श्रीपराशर उवाच  
मखे प्रतिहते शक्रो मैत्रेयातिरुषान्वितः ।  
संवर्तकं नाम गणं तोयदानामथाब्रत्रीत् ॥ १ ॥  
भोभो मेधा निशम्यैतद्वचनं गदतो मम ।  
आज्ञानन्तरमेवाशु क्रियतामविचारितम् ॥ २ ॥  
नन्दगोपः सुदुर्बुद्धिर्गोपैरन्यैः सहायवान् ।  
कृष्णाश्रयं बलाध्मातो मखभङ्गमचीकरत् ॥ ३ ॥  
आजीवो याः परस्तेषां गावस्तस्य च कारणम् ।  
तागावो वृष्टिपातेन पीड्यन्तां वचनान्मम ॥ ४ ॥  
अहम् अप्यद्रिशृङ्गाभं तुङ्गमारुह्य वारणम् ।  
साहाय्यं वः करिष्यामि वाय्वम्बूत्सर्गयोजितम् ॥ ५ ॥  
श्रीपराशर उवाच  
इत्याज्ञप्तास्ततस्तेन मुमुचुस्ते बलाहकाः ।  
वातवर्षं महाभीममभावाय गवां द्विज ॥ ६ ॥  
ततः क्षणेन पृथिवी ककुभोऽम्बरमेव च ।  
एकं धारामहासारपूरेणनाभवन्मुने ॥ ७ ॥  
विद्युल्लताकशाघातत्रस्तैरिव घनैर्घनम् ।  
नादापूरितदिक्चक्रैर्धारासारमपात्यत ॥ ८ ॥  
अन्धकारीकृते लोके वर्षद्भिरनिशं घनैः ।  
अधश्चोर्ध्वं च तिर्यक् च जगदाप्यमिवाभवत् ॥ ९ ॥  
गावस्तु तेन पतता वर्षवातेन वेगिना ।  
धूताः प्राणाञ्जहुः सन्नत्रिकसक्थिशिरोधराः ॥ १० ॥  
क्रोडेन वत्सानाक्रम्य तस्थुरन्या महामुने ।  
गावो विवत्साश्च कृता वारिपूरेण चापराः ॥ ११ ॥  
वत्साश्च दीनवदना वातकम्पितकन्धराः ।  
त्राहित्राहीत्यल्पशब्दाः कृष्णमूचुरिवातुराः ॥ १२ ॥  
ततस्तद्गोकुलं सर्वं गोगोपीगोपसङ्कुलम् ।  
अतीवार्तं हरिर्दष्ट्‌वा मैत्रेयाचिन्तयत्तदा ॥ १३ ॥  
एतत्कृतं महेन्द्रेण मखभङ्गविरोधिना ।  
तदेतदखिलं गोष्ठं त्रातव्यमधुना मया ॥ १४ ॥  
इममद्रिमहं धैर्यादुत्पाट्योरुशिखाघनम् ।  
धारयिष्यामि गोष्ठस्य पृथुच्छत्रमिवोपरि ॥ १५ ॥  
श्रीपराशर उवाच  
इति कृत्वा मतिं कृष्णो गोवर्धनमहीधरम् ।  
उत्पाट्यैककरेणेव धारयामास लीलया ॥ १६ ॥  
गोपांश्चह हसञ्छौरिः समुत्पाटितभूधरः ।  
विशध्वमत्र त्वरिताः कृतं वर्षनिवारणम् ॥ १७ ॥  
सुनिवातेषु देशेषु यथा जोषमिहास्यताम् ।  
प्रविश्यतां न भेतव्यं गिरीपाताच्च निर्भयैः ॥ १८ ॥  
इत्युक्तास्तेन ते गोपा विविशुर्गोधनैः सह ।  
शकटारोपितैर्भाण्डैर्गोप्यश्चासारपीडिताः ॥ १९ ॥  
कृष्णोपि तं दधारैव शैलमत्यन्तनिश्चलम् ।  
व्रजौकवासिभिर्हर्षविस्मिताक्षैर्निरीक्षितः ॥ २० ॥  
गोपगोपीजनैर्हृष्टैः प्रीतिविस्तारितेक्षणैः ।  
संस्तूयमानचरितः कृष्णः शैलमधारयत् ॥ २१ ॥  
सप्तरात्रं महामेधा ववर्षुर्नन्दगोकुले ।  
इन्द्रेण चोदिता विप्र गोपानां नाशकारिणा ॥ २२ ॥  
ततो धृते महाशैले परित्राते च गोकुले ।  
मिथ्याप्रतिज्ञो बलभिद्वारयामास तान्घनान् ॥ २३ ॥  
व्यभ्रे नभसि देवेन्द्रे वितथात्मवचस्यथ ।  
निष्क्रम्य गोकुलं हृष्टं स्वस्थानं पुनरागमत् ॥ २४ ॥  
मुमोच कृष्णोपि तदा गोवर्धनमहाचलम् ।  
स्वस्थाने विस्मितमुखैर्दृष्टस्तैस्तु व्रजौकसैः ॥ २५ ॥  
इति श्रीविष्णुमहापुराणे पञ्चमेंऽशे एकादशोऽध्यायः (११)  
  
GO TOP
