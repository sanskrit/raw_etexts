मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ द्वात्रिंशोऽध्यायः ॥  
  
श्रीपराशर उवाच  
प्रद्युम्नाद्या हरेः पुत्रा रुक्मिण्यां क्वथितास्तव ।  
भानुभौमेरिकाद्यंश्च सत्यभामा व्यजायत ॥ १ ॥  
दीप्तिमत्ताम्रपक्षाद्य रोहिण्यां तनया हरेः ।  
बभूवुर्जाम्बवत्यां च साम्बाद्या बाहुशालिनः ॥ २ ॥  
तनया भद्रविन्दाद्या नाग्नजित्यां महाबलाः ।  
सङ्ग्रामजित्प्रधानास्तु शैव्यायां च हरेःसुताः ॥ ३ ॥  
वृकाद्याश्च सुता माद्र्यां गात्रवत्प्रमुखान् सुतान् ।  
अवाप लक्ष्माणा पुत्रान्कालिन्द्याश्च श्रुतादयः ॥ ४ ॥  
अन्यासां चैव भार्याणां समुत्पन्नानि चक्रिणः ।  
अष्टायुतानि पुत्राणां सहस्राणि शतं तथा ॥ ५ ॥  
प्रद्युम्नः प्रथमस्तेषां सर्वेषां रुक्मिणीसुतः ।  
प्रद्युम्नादनिरुद्धोऽभूद्वज्रस्तस्मादजायत ॥ ६ ॥  
अनिरुद्धो रणेऽरुद्धो बलेः पौत्रीं महाबलः ।  
उषाम्बाणस्य तनयामुपयेमे द्विजोत्तम ॥ ७ ॥  
यत्र युद्धमभूद्घोरं हरिशङ्करयोर्महत् ।  
छिन्नं सहस्रं बाहूनां यत्र बाणस्य चाक्रिणा ॥ ८ ॥  
मैत्रेय उवाच  
कथं युद्धमभूद्ब्रह्मन्नुषार्थे हरकृष्णयोः ।  
कथं क्षयं च बाणस्य बाहूनां कृतवान्हरिः ॥ ९ ॥  
एतत्सर्वं महाभाग ममाख्यातुं त्वमर्हसि ।  
महत्कौतूहलं जातं कथां श्रोतुमिमां हरेः ॥ १० ॥  
श्रीपराशर उवाच  
उषा बाणसुता विप्र पार्वतीं सह शम्भुना ।  
क्रीडन्तीमुपलक्ष्योच्चैः स्पृहां चक्रे तदाश्रयाम् ॥ ११ ॥  
ततःसकलचित्तज्ञा गौरी तामाह भामिनीम् ।  
अलमत्यर्थतापेन भर्त्रा त्वमपि रंस्यसे ॥ १२ ॥  
इत्युक्ता सा तया चक्रे कदेति मतिमात्मनः ।  
को वा भर्ता ममेत्याह पुनस्तामाह पार्वती ॥ १३ ॥  
पार्वत्युवाच  
वैशाखशुक्लद्वादश्यां स्वप्ने योऽभिभवं तव ।  
करिष्यति स ते भर्ता राजपुत्रि भविष्यति ॥ १४ ॥  
श्रीपराशर उवाच  
तस्यां तिथावुषास्वप्ने यथा देव्या समीरितम् ।  
तथैवाभिभवं चक्रे कश्चिद्रागं च तत्र सा ॥ १५ ॥  
ततः प्रबुद्धा पुरुषमपश्यन्ती समुत्मुका ।  
क्व गतेसीति निर्लज्जा मैत्रेयोक्तवती सखीम् ॥ १६ ॥  
बाणस्य मन्त्री कुम्भाण्डः चित्रलेखा च तत्सुता ।  
तस्याःसख्यभवत्सा च प्राह कोऽयं त्वयोच्यते ॥ १७ ॥  
यदा लज्जाकुला नास्यै कथयामास सा सखी ।  
तदा विश्वासमानीय सर्वमेवाभ्यवादयत् ॥ १८ ॥  
विदितार्थां तु तामाह पुनश्चोषा यथोदितम् ।  
देव्या तथैव तत्प्राप्तौ यो ह्युपायः कुरुष्व तम् ॥ १९ ॥  
चित्रलेखोवाच  
दुर्विज्ञेयमिदं वक्तुं प्राप्तुं वापि न शक्यते ।  
तथापि किञ्चित्कर्तव्यमुपकारं प्रिये तव ॥ २० ॥  
सप्ताष्टदिनपर्यन्तं तावत्कालः प्रतीक्ष्यताम् ।  
इत्युक्त्वाभ्यन्तरं गत्वा उपायं तमथाकरोत् ॥ २१ ॥  
श्रीपराशर उवाच  
ततः पटे सुरान्दैत्यान्गन्धर्वांश्च प्रधानतः ।  
मनुष्यांश्च विलिख्यास्यै चित्रलेखा व्यदर्शयत् ॥ २२ ॥  
अपास्य सा तु गन्धर्वांस्तथोरगसुरासुरान् ।  
मनुष्येषु ददौ दृष्टिं तेष्वप्यन्धकवृष्णिषु ॥ २३ ॥  
कृष्णरामौ विलोक्यासीत् सुभ्रूर्लज्जाजडेव सा ।  
प्रद्युम्नदर्शने व्रीडादृष्टिं निन्येऽन्यतो द्विज ॥ २४ ॥  
दृष्टमात्रे ततः कान्ते प्रद्युम्नतनये द्विज ।  
दृष्टत्यर्थविलासिन्या लज्जा क्वापि निराकृता ॥ २५ ॥  
सोऽयं सोऽयमितीत्युक्ते तया सा योगगामिनी ।  
चित्रलेखाब्रजीदेनामुषां बाणसुरां तदा ॥ २६ ॥  
चित्रलेखोवाच  
अयं कृष्णस्य पौत्रस्ते भर्ता देव्या प्रसादितः ।  
अनिरुद्ध इति ख्यातः प्रख्यातः प्रियदर्शनः ॥ २७ ॥  
प्राप्नोषि यदि भर्तारमिमं प्राप्तं त्वयाखिलम् ।  
दुष्प्रवेशा पुरी पूर्वं द्वारका कृष्णपालिता ॥ २८ ॥  
तथापि यत्नाद्भर्तारमानयिष्यामि ते सखि ।  
रहस्यमेतद्वक्तव्यं न कस्यचिदपि त्वया ॥ २९ ॥  
अचिरादागमिष्यामि सहस्व विरहं मम ।  
ययौ द्वारवतीं चोषां समाश्वास्य ततः सखीम् ॥ ३० ॥  
इति श्रीविष्णुमहापुराणे पञ्चमेंऽशे द्वात्रिंशोऽध्यायः (३२)  
  
GO TOP
