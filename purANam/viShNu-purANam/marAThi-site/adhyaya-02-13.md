मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ त्रयोदशोऽध्यायः ॥  
  
मैत्रेय उवाच  
भगवन्सम्यगाख्यातं यत्पृष्टोसि मया किल ।  
भूसमुद्रादिसरितां संस्थानं ग्रहसंस्थितिः ॥ १ ॥  
विष्ण्वाधारं यथा चैतत्त्रैलोक्यं समवस्थितम् ।  
परमार्थस्तु ते प्रोक्तो यथाज्ञानं प्रधानतः ॥ २ ॥  
यत्त्वेतद्भगवानाह भरतस्य महीपतेः ।  
श्रोतुमिच्छमि चरितं तन्ममाख्यातुमर्हसि ॥ ३ ॥  
भरतः स महीपालः शालग्रामेऽवसत्किल ।  
योगयुक्तः समाधाय वासुदेवे सदा मनः ॥ ४ ॥  
पुण्येदेशप्रभावेण ध्यायतश्च सदा हरिम् ।  
कथं तु नाभवन्मुक्तिर्यदभूत्स द्विजः पुनः ॥ ५ ॥  
विप्रत्वे च कृतं तेन यद्भूयः सुमहात्मना ।  
भरतेन मुनिश्रेष्ठ तत्सर्वं वक्तुमर्हसि ॥ ६ ॥  
श्रीपराशर उवाच  
शालग्रामे महाभागो भगवन्न्यस्तमानसः ।  
स उवास चिरं कालं मैत्रेय पृथिवीपतिः ॥ ७ ॥  
अहिंसादिष्वशेषेषु गुणेषु गुणिनां वरः ।  
अवाप परमां काष्ठां मनसश्चापि संयमे ॥ ८ ॥  
यज्ञेशाच्युत गोविन्द माधवानन्त केशव ।  
कृष्ण विष्णो हृषीकेश वासुदेव नमोस्तु ते ॥ ९ ॥  
इति राजाह भरतो हरेर्नामानि केवलम् ।  
नान्यज्जगाद मैत्रेय किञ्चित्स्वप्रान्तरेपि च ।  
एतत्पदं तदर्थं च विना नान्यदचिन्तयत् ॥ १० ॥  
समित्पुष्पकुशादानं चक्रे देवक्रियाकृते ।  
नान्यानि चक्रे कर्माणि निःसङ्गो योगतापसः ॥ ११ ॥  
जगाम सोभिषेकार्थमेकदा तु महानदीम् ।  
सस्नौ तत्र तदा चक्रे स्नानस्यानन्तरक्रियाः ॥ १२ ॥  
अथाजगाम तत्तीरं जलं पातुं पिपासिता ।  
आसन्नप्रसवा ब्रह्मन्नेकैव हरिणी वनात् ॥ १३ ॥  
ततः समभवत्तत्र पीतप्राये जले तथा ।  
सिंहस्य नादः सुमहान्सर्वप्राणिभयङ्करः ॥ १४ ॥  
ततः सा सहसा त्रासादाप्लुता निम्नगातटम् ।  
अत्युच्चारोहणेनास्या नद्यां गर्भः पपात ह ॥ १५ ॥  
तमूह्यमानं वेगेन वीचिमालापरिप्लुतम् ।  
जग्राह स नृपो गर्भात्पतितं मृगपोतकम् ॥ १६ ॥  
गर्भप्रच्युतिदोषेण प्रोत्तुङ्गाक्रमणेन च ।  
मैत्रेय सापि हरिणी पपात च ममार च ॥ १७ ॥  
हरिणीं तां विलोक्याथ विपन्नां नृपतापसः ।  
मृगपोतं समादाय निजमाश्रममागतः ॥ १८ ॥  
चकारानुदिनं चासौ मृगपोतस्य वै नृपः ।  
पोषणं पुष्यमाणश्च स तेन ववृधे मुने ॥ १९ ॥  
चचाराश्रमपर्यन्ते तृणानि गहनेषु सः ।  
दूरं गत्वा च शार्दुलत्रासादभ्याययौ पुनः ॥ २० ॥  
प्रातर्गत्वातिदूरं च सायमायात्यथाश्रमम् ।  
पुनश्च भरतस्यभूदाश्रमस्योटजाजिरे ॥ २१ ॥  
तस्य तस्मिन्मृगे दूरसमीपपरिवर्तिनि ।  
आसीच्चेतः समासक्तं न ययावन्यतो द्विज ॥ २२ ॥  
विमुक्तराज्यतनयः प्रोज्झिताशेषबान्धवः ।  
ममत्वं स चकारोच्चैस्तस्मिन्हरिणबालके ॥ २३ ॥  
किं वृकैर्भक्षितो व्याघ्रैः किं सिंहेन निपातितः ।  
चिरायमाणे निष्क्रान्ते तस्यासीदिति मानसम् ॥ २४ ॥  
एषा वसुमती तस्य खुराग्रक्षतकर्बुरा ॥ २५ ॥  
प्रीतये मम जातोसौ क्व ममैणकबालकः ।  
विषामाग्रेण मद्बाहुं कण्डूयनपरो हि सः ।  
क्षेमेणाभ्यागतोरण्यादपि मां सुखयिष्यति ॥ २६ ॥  
एते लूनशिखास्तस्य दशनैरचिरोद्गतैः ।  
कुशाः काशा विराजन्ते बटवः सामागा इव ॥ २७ ॥  
इत्थं चिरगते तस्मिन्स चक्रे मानसं मुनिः ।  
प्रीतिप्रसन्नवदनः पार्श्वस्थे चाभवन्मृगे ॥ २८ ॥  
समाधिभङ्गस्तस्यासीत्तन्मयत्वादृतात्मनः ।  
सन्त्यक्तराज्यभोगर्धिस्वजनस्यापि भूपतेः ॥ २९ ॥  
चपलं चपले तस्मिन्दूरगं दूरगामिनि ।  
मृगपोतेऽभवच्चित्तं स्थैर्यवत्तस्य भूपतेः ॥ ३० ॥  
कालेन गच्छता सोऽथ कालं चक्रे महीपतिः ।  
पितेव सास्त्रं पुत्रेण मृगपोतेन वीक्षितः ॥ ३१ ॥  
मृगमेव तदाद्राक्षीत्त्यजन्प्राणानसावपि ।  
तन्मयत्वेन मैत्रेय नान्यत्किञ्चिदचिन्तयत् ॥ ३२ ॥  
ततश्च तत्कालकृतां भावनां प्राप्य तादृशीम् ।  
जम्बूमार्गे महारण्ये जातो जातिस्मरो मृगः ॥ ३३ ॥  
जातिस्मरत्वदुद्विग्नः संसारस्य द्विजोत्तम ।  
विहाय मातरं भूयः सालग्राममुपाययो ॥ ३४ ॥  
शुष्कैस्तृणैस्तथा पर्णैः स कुर्वन्नात्मपोषणम् ।  
मृगत्वहेतुभूतस्य कर्मणो निष्कृतिं ययौ ॥ ३५ ॥  
तत्र चोत्सृष्टदेहोऽसौ जज्ञे जातिस्मरो द्विजः ।  
सदाचारवतां शुद्धे योगिनां प्रवरे कुले ॥ ३६ ॥  
सर्वविज्ञानसम्पन्नः सर्वशास्त्रार्थतत्त्ववित् ।  
अपश्यत्स च मैत्रेय आत्मानं प्रकृतेः परम् ॥ ३७ ॥  
आत्मनोऽधिगतज्ञानो देवादीनि महामुने ।  
सर्वभूतान्यभेदेन स ददर्श तदात्मनः ॥ ३८ ॥  
न पपाठ गुरुप्रोक्तं कृतोपनयनः श्रुतिम् ।  
न ददर्श च कर्माणि शास्त्राणि जगृहे न च ॥ ३९ ॥  
उक्तोपि बहुशः किञ्चिज्जडवाक्यमभाषत ।  
तदप्यसंस्कारगुणं ग्राम्यवाक्योक्तिसंश्रितम् ॥ ४० ॥  
अपध्वस्तवपुः सोऽपि मलिनाम्बरधृग्द्विजः ।  
क्लिन्नदन्तान्तरः सर्वैः परिभूतः स नागरैः ॥ ४१ ॥  
सम्माननापरां हानिं योगर्धे कुरुते यतः ।  
जनेनावमतो योगी योगसिद्धं च विन्दति ॥ ४२ ॥  
तस्माच्चरेत वै योगी सतां धर्ममदूषयन् ।  
जना यथावमन्येरन्गच्छेयुर्नैव सङ्गतिम् ॥ ४३ ॥  
हिरण्यगर्भवचनं विचिन्त्येत्थं महामतिः ।  
आत्मानं दर्शयामास जडोन्मत्ताकृतिं जने ॥ ४४ ॥  
भुक्ते कुल्माषव्रीह्यादिशाकं वन्यं फलं कणान् ।  
यद्यदाप्नोति सुबहु तदत्ते कालसंयमम् ॥ ४५ ॥  
पितर्युपरते सोऽथ भ्रातृभ्रातृव्यबान्धवैः ।  
कारितः क्षेत्रकर्मादि कदन्नाहारपोषितः ॥ ४६ ॥  
समाक्षपीनावयवो जडकारी च कर्मणि ।  
सर्वलोकोपकरणं बभूवाहारचेतनः ॥ ४७ ॥  
तं तादृशमसंस्कारं विप्राकृतिविचेष्टितम् ।  
क्षत्ता पृषतराजस्य काल्यै पशुमकल्पयत् ॥ ४८ ॥  
रात्रौ तं समलङ्कृत्य वैशसस्य विधानतः ।  
अधिष्ठितं महाकाली ज्ञात्वा योगेश्वरं तथा ॥ ४९ ॥  
ततः खङ्गं समादाय निशितं निशि सा तथा ।  
क्षत्तारं क्रूरकर्माणमच्छिनत्कण्ठमूलतः ।  
स्वपार्षदयुता देवी पपौ रुधिरमुल्बणम् ॥ ५० ॥  
ततःसौवीरराजस्य प्रयातस्य महात्मनः ।  
विष्टकर्ताथ मन्येत विष्टियोग्योऽयमित्यपि ॥ ५१ ॥  
तं तादृशं महात्मानं भस्मच्छन्नमिवानलम् ।  
क्षत्ता सौवीरराजस्य विष्टियोग्यममन्यत ॥ ५२ ॥  
स राजा शिबिकारूढो गन्तुं कृतमतिर्द्विज ।  
बभूवेक्षुमतीतीरे कपिलर्षेर्वराश्रमम् ॥ ५३ ॥  
श्रेयः किमत्र संसारे दुःखप्राये नृणामिति ।  
प्रष्टुं तं मोक्षधर्मज्ञं कपिलाख्यं महामुनिम् ॥ ५४ ॥  
उवाह शिबिकां तस्य क्षत्तुर्वचनचोदितः ।  
नृणां विष्टिगृहीतानामन्येषां सोऽपि मध्यगः ॥ ५५ ॥  
गृहीतो विष्टिना विप्रः सर्वज्ञानैकभाजनम् ।  
जातिस्मरोसौ पपास्य क्षयकाम उवाह ताम् ॥ ५६ ॥  
ययौ जडमतिः सोथ युगमात्रावलोकनम् ।  
कुर्वन्मतिमतां श्रेष्ठस्तदन्ये त्वरितं ययुः ॥ ५७ ॥  
विलोक्य नृपतिः सोथ विषमां शिबिकागतिम् ।  
किमेतदित्याह समं गम्यतां शिबिकावहाः ॥ ५८ ॥  
पुनस्तथैव शिबिकं विलोक्य विषमां हि सः ।  
नृपः किमेतदित्याह भवद्भिर्गम्यतेन्यथा ॥ ५९ ॥  
भूपतेर्वदतस्तस्य श्रुत्वेत्थं बहुशो वचः ।  
शिबिकावाहकाः प्रोचुरयं यातीत्यसत्वरम् ॥ ६० ॥  
राजोवाच  
किं श्रान्तोऽस्यल्पमध्वानं त्वयोढा शिबिका मम ।  
किमाया ससहो न त्वं पीवानसि निरीक्ष्यसे ॥ ६१ ॥  
ब्राह्मण उवाच  
नाहं पीवा न चैवोढा शिबिका भवतो मया ।  
न श्रान्तोस्मि न चायासो सोढव्योस्ति महीपते ॥ ६२ ॥  
राजोवाच  
प्रत्यक्षं दृश्यसे पीवानद्यापि शिबिका त्वयि ।  
श्रमश्च भारोद्वहने भवत्येव हि देहिनाम् ॥ ६३ ॥  
ब्राह्मण उवाच  
प्रत्यक्षं भवता भूप यद्दृष्टं मम तद्वद ।  
बलवानबलश्चेति वाच्यं पश्चाद्विशेषणम् ॥ ६४ ॥  
त्वयोढा शिबिका चेति त्वय्यद्यापि च संस्थिता ।  
मिथ्यैतदत्र तु भवाञ्चृणोतु वचनं मम ॥ ६५ ॥  
भूमौ पादयुगं त्वास्ते जङ्घे पादद्वये स्थिते ।  
ऊर्वोर्जङ्घाद्वयावस्थौ तदाधारं तथोदरम् ॥ ६६ ॥  
वक्षस्थलं तथा बाहू स्कन्धौ चोदरसंस्थितौ ।  
स्कन्धाश्रितेयं शिबिका मम भारोत्र किं कृतः ॥ ६७ ॥  
शिबिकायां स्थितं चेदं वपुस्त्वदुपलक्षितम् ।  
तत्र त्वमहमप्यत्र प्रोच्यते चेदमन्यथा ॥ ६८ ॥  
अहं त्वं च तथान्ये च भूतैरुह्याम पार्थिव ।  
गुणप्रवाहपतितो भूतवर्गोऽपि यात्ययम् ॥ ६९ ॥  
कर्मवश्या गुणश्चैते सत्त्वाद्याः पृथिवीपते ।  
अविद्यासञ्चितं कर्म तच्चाशेषेषु जन्तुषु ॥ ७० ॥  
आत्मा शुद्धोक्षरः शान्तो निर्गुणः प्रकृतेः परः ।  
प्रवृद्ध्यपचयौ नास्य एकस्याखिलजन्तुषु ॥ ७१ ॥  
यदा नोपचयस्तस्य न चैवापचयो नृप ।  
तदा पीवानसीतीत्थं कया युक्त्या त्वयेरितम् ॥ ७२ ॥  
भूपादजङ्घाकट्यूरुजठरादिषु संस्थिते ।  
शिबिकेयं यथा स्कन्धे तथा भारः समस्त्वया ॥ ७३ ॥  
तथान्यैर्जन्तुभिर्भूप शिबिकोढा न केवलम् ।  
शैलद्रुमगृहोत्थोऽपि पृथिवी सम्भवोपि वा ॥ ७४ ॥  
यदा पुंसः पृथग्भावः प्राकृतैः कारणेर्नृप ।  
सोढव्यस्तु तदायासः कथं वा नृपते मया ॥ ७५ ॥  
यद्द्रव्या शिबिका चेयं तद्द्रव्यो भूतसङ्ग्रहः ।  
भवतो मेऽकिलस्यास्य ममत्वेनोपबृंहितः ॥ ७६ ॥  
श्रीपराशर उवाच  
एवमुक्त्वाभवन्मौनी स वहञ्छिबिकां द्विज ।  
सोऽपि राजावतीर्योव्यां तत्पादौ जगृहे त्वरन् ॥ ७७ ॥  
राजोवाच  
भो भो विसृज्य शिबिकां प्रसादं कुरु मे द्विजः ।  
कथ्यतां को भवानत्र जाल्मरूपधरः स्थितः ॥ ७८ ॥  
यो भवान्यन्निमित्तं वा यदागमनकारणम् ।  
तत्सर्वं कथ्यतां विद्वन्मह्यं शुश्रूषवे त्वया ॥ ७९ ॥  
ब्राह्मण उवाच  
श्रूयतां सोऽहमित्येतद्वक्तुं भूप न शक्यते ।  
उपभोगनिमित्तं च सर्वत्रागमनक्रिया ॥ ८० ॥  
सुखदुःखोपभोगौ तु तौ देहाद्युपपादकौ ।  
धर्माधर्मोद्भवौ भोक्तुं जन्तुर्देहादिमृच्छति ॥ ८१ ॥  
सर्वस्यैव हि भूपाल जन्तोः सर्वत्र कारणम् ।  
धर्माधर्मौ यतः कस्मात्कारणं पृच्छते त्वया ॥ ८२ ॥  
राजोवाच  
धर्माधर्मौ न सन्देहःसर्वकार्येषु कारणम् ।  
उपभोगनिमित्तं च देहाद्देहान्तरागमः ॥ ८३ ॥  
यस्त्वेतद्भवता प्रोक्तं सोहमित्येतदात्मनः ।  
वक्तुं न शक्यते श्रोतुं तन्ममेच्छा प्रवर्तते ॥ ८४ ॥  
योस्ति सोऽहमिति ब्रह्मन्कथं वक्तुं न शक्यते ।  
आत्मन्येष न दोषाय शब्दोहमिति यो द्विज ॥ ८५ ॥  
ब्राह्मण उवाच  
शब्दोहमिति दोषाय नात्मन्येष तथैव तत् ।  
अनात्मन्यात्मविज्ञानं शब्दो वा भ्रान्तिलक्षणः ॥ ८६ ॥  
जिह्वा ब्रवीत्यहमिति दन्तोष्ठौ तालुके नृप ।  
एतेनाहं यतः सर्वे वाङ्‌निष्पादनहेतवः ॥ ८७ ॥  
किं हेतुभिर्वदत्येषा वागेवाहमिति स्वयम् ।  
अतः पीवानसीत्येतद् वक्तुमित्थं न युज्यते ॥ ८८ ॥  
पिण्डः पृथग्यतः पुंसः शिरःपाण्यादिलक्षणः ।  
ततोहमिति कुत्रैतां सञ्ज्ञां राजन्करोम्यहम् ॥ ८९ ॥  
यद्यन्योस्ति परः कोऽपि मत्तः पार्थिवसत्तम ।  
तदैषोऽहमयं चान्यो वक्तुमेवमपीष्यते ॥ ९० ॥  
यदा समस्तदेहेषु पुमानेको व्यवस्थितः ।  
तदा हि को भवान्सोहमित्येतद्विफलं वचः ॥ ९१ ॥  
त्वं राजा शिबिका चेयमिमे वाहाः पुरःसराः ।  
अयं च भवतो लोको न सदेतन्नृपोच्यते ॥ ९२ ॥  
वृक्षाद्दारु ततश्चेयं शिबिका त्वदधिष्ठिता ।  
किं वृक्षसञ्ज्ञा वास्याः स्याद्दारुसञ्ज्ञाथ वा नृप ॥ ९३ ॥  
वृक्षारूढो महाराजो नायं वदति ते जनः ।  
न च दारुणि सर्वस्त्वां ब्रवीति शिबिकागतम् ॥ ९४ ॥  
शिबिकादारुसङ्घातो रचनास्थितिसंस्थितः ।  
अन्विष्यतां नृपश्रेष्ठ तद्भेदे शिबिका त्वया ॥ ९५ ॥  
एवं छत्रशलाकानां पृथग्भावे विमृश्यताम् ।  
क्व यातं छत्रमित्येष न्यायस्त्वयि तथा मयि ॥ ९६ ॥  
पुमान् स्त्री गौरजो वाजी कुञ्जरो विहगस्तरुः ।  
देहेषु लोकसञ्ज्ञेयं विज्ञेया कर्महेतुषु ॥ ९७ ॥  
पुमान्न देवो न नरो न पशुर्न च पादपः ।  
शरीराकृतिभेदास्तु भूपैते कर्मयोनयः ॥ ९८ ॥  
वस्तु राजेति यल्लोके यच्च राजभटात्मकम् ।  
तथान्यच्च नृपेत्थं तन्न सत्सङ्कल्पनामयम् ॥ ९९ ॥  
यत्तु कालान्तेरेणापि नान्यां सञ्ज्ञामुपैति वै ।  
परिणामादिसम्भूतां तद्वस्तु नृप तच्च किम् ॥ १०० ॥  
त्वं राजा सर्वलोकस्य पितुः पुत्रो रिपो रिपुः ।  
पत्न्याः पतिः पिता सूनोः किं त्वं भूप वदाम्यहम् ॥ १०१ ॥  
त्वं किमेतच्छिरः किं नु ग्रीवा तव तथोदरम् ।  
किमु पादादिकं त्वं वा तवैतत्किं महीपते ॥ १०२ ॥  
समस्तावयवेभ्यस्त्वं पृथग्भूय व्यवस्थितः ।  
कोऽहमित्यत्र निपुणो भूत्वा चिन्तय पर्थिव ॥ १०३ ॥  
एवं व्यवस्थिते तत्त्वे मयाहमिति भाषितुम् ।  
पृथक्करणनिष्पाद्यं शक्यते नृपते कथम् ॥ १०४ ॥  
इति श्रीविष्णुमहापुराणे द्वितीयेंऽशे त्रयोदशोऽध्यायः (१३)  
  
  
  
GO TOP
