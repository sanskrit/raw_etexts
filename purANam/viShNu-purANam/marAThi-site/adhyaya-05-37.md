मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ सप्तत्रिंशोऽध्यायः ॥  
  
श्रीपराशर उवाच  
एवं दैत्यवधं कृष्णे बलदेव सहायवान् ।  
चक्रे दुष्टक्षितीशानां तथैव जगतः कृते ॥ १ ॥  
क्षितेश्च भारं भगवान्फाल्गुनेन समन्वितः ।  
अवतारयामास विभुःसमस्ताक्षोहिणीवधात् ॥ २ ॥  
कृत्वा भारावतरणं भुवो हत्वाखिलान्नृपान् ।  
शापव्याजेन विप्राणामुपसंहृतवान्कुलम् ॥ ३ ॥  
उत्सृज्य द्वारकां कृष्णस्त्यक्त्वा मानुष्यमात्मनः ।  
सांशो विष्णुमयं स्थानं प्रविवेश मुने निजम् ॥ ४ ॥  
मैत्रेय उवाच  
स विप्रशापव्याजेन सञ्जह्रेस्वकुलं कथम् ।  
कथं च मानुषं देहमुत्ससर्जजनार्दनः ॥ ५ ॥  
श्रीपराशर उवाच  
विश्वमित्रस्तथाकण्वो नारदश्चमहामुनिः ।  
पिण्डारके महारीर्थे दृष्ट्वा यदुकुमारकैः ॥ ६ ॥  
ततस्ते यौवनोन्मत्ता भाविकार्यप्रचोदिताः ।  
साम्बं जाम्बवतीपुत्रं भूषयित्वा स्त्रियं यथा ॥ ७ ॥  
प्रश्रितास्तान्मुनीनूचुः प्रणिपातपुरःसरम् ।  
इयं स्त्री पुत्रकामा वै ब्रूत किं जनयिष्यति ॥ ८ ॥  
श्रीपराशर उवाच  
दिव्यज्ञानोपपन्नास्ते विप्रलब्धाः कुमारकैः ।  
मुनयः कुपिताः प्रोचुर्मुसलं जनयिष्यति ॥ ९ ॥  
सर्वयादवसंहारकारणं भुवनोत्तरम् ।  
येनाखिलकुलोत्सादौ यादवानां भविष्यति ॥ १० ॥  
इत्युक्तास्ते कुमारास्तु आचचक्षुर्यथातथम् ।  
उग्रसेनाय मुसलं जज्ञे साम्बस्य चोदरात् ॥ ११ ॥  
तदुग्रसेनो मुसलमयश्चूर्णमकारयत् ।  
जज्ञे तदेरकायूर्णं प्रक्षिप्तं तैर्महोदधौ ॥ १२ ॥  
मुसलस्याथ लोहस्य पूर्णितस्य तु यादवैः ।  
खण्डं चूर्णितशेषं तु ततो यत्तोमराकृति ॥ १३ ॥  
तदप्यम्बुनिधौ क्षिप्तं मत्स्यो जग्राह जालिभिः ।  
घातितस्योदरात्तस्य लुब्धो जग्रह तज्जराः ॥ १४ ॥  
विज्ञातपरमार्थोऽपि भगवान्मधुसूदनः ।  
नैच्छत्तदन्यथा कर्तुं विधिना यत्समीहितम् ॥ १५ ॥  
देवैश्च प्रहितो वायुः प्रणिपत्याह केशवम् ।  
रजस्येवमहं दूतः प्रहितो भगवन्सुरैः ॥ १६ ॥  
वस्वश्विमरुदादित्यरुद्रसाध्यादिभिः सह ।  
विज्ञापयति शक्रस्त्वां तदिदं श्रूयतां विभो ॥ १७ ॥  
भारावतरणार्थाय वर्षाणामधिकं शतम् ।  
भगवानवतीर्णोऽत्र त्रिदशशैः सह चोदितः ॥ १८ ॥  
दुर्वृत्ता निहता दैत्या भुवो भारोऽवतारितः ।  
त्वया सनाथास्त्रिदशा भवन्तु त्रिदिवे सदा ॥ १९ ॥  
तदतीतं जगन्नाथ वर्षाणामधिकं शतम् ।  
इदानीं गम्यतां स्वर्गो भवता यदि रोचते ॥ २० ॥  
देवैर्विज्ञाप्यते देव तथात्रैव रतिस्तव ।  
तत्स्थीयतां यथाकालमास्थेयमनुजीविभिः ॥ २१ ॥  
श्रीभगवानुवाच  
यत्त्वमात्थाखिलं दूत वेद्म्येतदहमप्युत ।  
प्रारब्ध एव हि मया यादवानां परिक्षयः ॥ २२ ॥  
भुवो नाद्यापि भारोऽयं यादवैरनिबर्हितैः ।  
अवतार्य करोम्येतत्सप्तरात्रेण सत्वरः ॥ २३ ॥  
यथा गृहीतमम्भोधेर्दत्त्वाहं द्वारकाभुवम् ।  
यादवानुपसंहृत्य यास्यामि त्रिदशालयम् ॥ २४ ॥  
मनुष्यदेहमुत्सृज्य सङ्कर्षणसहायवान् ।  
प्राप्त एवास्मि मन्तव्यो देवेन्द्रेण तथामरैः ॥ २५ ॥  
जरासन्धादयो येऽन्ये निहता भारहेतवः ।  
क्षितेस्तेभ्यः कुमारोऽपि यदूनां नापचीयते ॥ २६ ॥  
तदेतं सुमहाभारमवतार्य क्षितेरहम् ।  
यास्याम्यमरलोकस्य पालनाय ब्रवीहि तान् ॥ २७ ॥  
श्रीपराशर उवाच  
इत्युक्तो वासुदेवेन देवदूतः प्रणम्य तम् ।  
मैत्रेय दिव्यया गत्या देवराजान्तिकं ययौ ॥ २८ ॥  
भगवानप्यथोत्पातान्दिव्यभौमान्तरिक्षजान् ।  
ददर्श द्वारकापुर्यां विनाशाय दिवानिशम् ॥ २९ ॥  
तान्दृष्ट्वा यादवानाह पश्यध्वमतिदारुणान् ।  
महोत्पाताञ्चमायैषां प्रभासं याम मा चिरम् ॥ ३० ॥  
श्रीपराशर उवाच  
एवमुक्ते तु कृष्णेन यादवप्रवारस्ततः ।  
महाभागवतः प्राह प्रणिपत्योद्धवो हरिम् ॥ ३१ ॥  
भगवन्यन्मया कार्यं तदाज्ञापय साम्प्रतम् ।  
मन्ये कुलमिदं सर्वं भगवान्संहरिष्यति ॥ ३२ ॥  
नाशायास्य निमित्तानि कुलस्याच्युत लक्षये ॥ ३३ ॥  
श्रीभगवानुवाच  
गच्छ त्वं दिव्यया गत्या मत्प्रसादसमुत्थया ।  
यद्बदर्याश्रमं पुण्यं गन्धमादनपर्वते ।  
नरनारायणस्थाने तत्पवित्रं महीतले ॥ ३४ ॥  
मन्मना मत्प्रसादेन तत्र सिद्धिमवाप्स्यसि ।  
अहं स्वर्गं गमिष्यामि ह्युपसंहृत्य वैकुलम् ॥ ३५ ॥  
द्वारकां च मया त्यक्तां समुद्रः प्लावयिष्यति ।  
मद्वेश्म चैकं मुक्त्वातु भयान्मत्तो जलाशये ।  
तत्र सन्निहितश्चाहं भक्तानां हितकाम्यया ॥ ३६ ॥  
श्रीपराशर उवाच  
इत्युक्तः प्रणिपत्यैनं जगामाशु तपोवनम् ।  
नरनारायणस्थानं केशवेनानुमोदितः ॥ ३७ ॥  
ततस्ते यादवाःसर्वे रथानारुह्य शीघ्रगान् ।  
प्रभासं प्रययुःसार्धं कृष्णरामादिभिर्द्विज ॥ ३८ ॥  
प्रभासं समनुप्राप्ताः कुकुरान्धकवृष्णयः ।  
चक्रुस्तत्र महापानं वासुदेवेन चोदिताः ॥ ३९ ॥  
पिबतां तत्र चैतेषां सङ्घर्षेण परस्परम् ।  
अतिवादेन्धनो जज्ञे कलहाग्निः क्षयावहः ॥ ४० ॥  
मैत्रेय उवाच  
स्वं स्वं वै भुञ्जतां तेषां कलहः किन्निमित्तकः ।  
सङ्घर्षो वा द्विजश्रेष्ठ तन्ममाख्यातुमर्हसि ॥ ४१ ॥  
श्रीपराशर उवाच  
मृष्टं मदीयमन्नं ते न मृष्टमिति जल्पताम् ।  
मृष्टामृष्टकथा जज्ञे सङ्घर्षकलहौ ततः ॥ ४२ ॥  
ततश्चान्योन्यमभ्येत्य क्रिधसंरक्तलोचनाः ।  
जघ्नुः परस्परं ते तु शस्त्रैर्दैवबलात्कृताः ॥ ४३ ॥  
क्षीणशस्त्राश्च जगृहुः प्रत्यासन्नामथैरकाम् ॥ ४४ ॥  
एरका तु गृहीता वै वज्रभूतेव लक्ष्यते ।  
तया परस्परं जघ्नुः सम्प्रहारे सुदारुणे ॥ ४५ ॥  
प्रद्युम्नसाम्बप्रमुखाः कृतवर्माथ सात्यकिः ।  
अनिरुद्धादयश्चान्ये पृथुर्विपृथुरेव च ॥ ४६ ॥  
चारुवर्मा चारुकश्च तथाक्रूरादयो द्विज ।  
एरकारूपिभिर्वज्रैस्ते निजघ्नुः परस्परम् ॥ ४७ ॥  
निवारयामास हरिर्यादवांस्ते च केशवम् ।  
सहायं मेनिरेऽरीणां प्राप्तं जघ्नुः परस्परम् ॥ ४८ ॥  
कृष्णोऽपि कुपितस्तेषामेरकामुष्टिमाददे ।  
वधाय सोऽपि मुसलं मुष्टर्लौहमभूत्तदा ॥ ४९ ॥  
जघान तेन निःशेषान्यादवानाततायिनः ।  
जघ्नुस्ते सहसाभ्येत्य तथान्येऽपि परस्परम् ॥ ५० ॥  
ततश्चार्णवमध्येन जैत्रोऽसौ चक्रिणो रथः ।  
पश्यतो दारुकस्याथ प्रायादश्वैर्धृतो द्विज ॥ ५१ ॥  
चक्रं गदा तथा शार्ङ्ग तूणी शङ्खोसिरेव च ।  
प्रदक्षिणं हरिं कृत्वा जग्मुरादित्यवर्त्मना ॥ ५२ ॥  
क्षणेन नाभवत्कश्चिद्यादवानामघातितः ।  
ऋते कृष्णं महात्मानं दारुकं च महामुने ॥ ५३ ॥  
चङ्क्रम्यमाणौ तौ रामं वृक्षमूले कृतासनम् ।  
ददृशाते मुखाच्चास्य निष्क्रामन्तं महोरगम् ॥ ५४ ॥  
निष्क्रम्य स मुखात्तस्य महाभोगो भुजङ्गमः ।  
प्रययावर्णवं सिद्धैः पुज्यमानस्तथोरगैः ॥ ५५ ॥  
ततोऽर्घ्यमादाय तदा जलधिः सम्मुखं ययौ ।  
प्रविवेश ततस्तोयं पूजितः पन्नगोत्तमैः ॥ ५६ ॥  
दृष्ट्वा बलस्य निर्याणं दारुकं प्राह केशवः ।  
इदं सर्वं समाचक्ष्व वसुदेवोग्रसेनयोः ॥ ५७ ॥  
निर्याणं बलभद्रस्य यादवानां तथा क्षयम् ।  
योगो स्थित्वाहमप्येतत्परित्यक्ष्ये कलेवरम् ॥ ५८ ॥  
वाच्यश्च द्वारकावासी जनः सर्वस्तथाहुकः ।  
यथेमां नगरीं सर्वां समुद्रः प्लावयिष्यति ॥ ५९ ॥  
तस्माद्भवद्‌भिः सर्वैस्तु प्रतीक्ष्यो ह्यर्जुनागमः ।  
न स्थेयं द्वारकामध्ये निष्क्रान्ते तत्र पाण्डवे ॥ ६० ॥  
तेनैव सह गन्तव्यं यत्र याति स कौरवः ॥ ६१ ॥  
गत्वा च ब्रूहि कैन्तेयमर्जुनं वचनान्मम ।  
पालनीयस्त्वया शक्त्या जनोऽयं मत्परिग्रहः ॥ ६२ ॥  
त्वमर्जुनेन सहितो द्वारवत्यां तथा जनम् ।  
गृहीत्वा याहि वज्रश्च यदुराजो भविष्यति ॥ ६३ ॥  
श्रीपराशर उवाच  
इत्युक्तो दारुकः कृष्णं प्रणिपत्य पुनः पुनः ।  
प्रदक्षिणं च बहुशः कृत्वा प्रायाद्यथोदितम् ॥ ६४ ॥  
स च गत्वा तदाचष्ट द्वारकायां तथार्जुनम् ।  
आनिनाय महाबुद्धिर्वज्रं चक्रे तथा नृपम् ॥ ६५ ॥  
भगवानपि गोविन्दो वासुदेवात्मकं परम् ।  
ब्रह्मात्मनि समारोप्य सर्वभूतेष्वधारयत् ।  
निष्प्रपञ्चे महाभाग संयोज्यात्मानमात्मनि ।  
तुर्यावस्थसलीलं च शेतेस्म पुरुषोत्तमः ॥ ६६ ॥  
सम्मानयन्द्विजवचो दुर्वासा यदुवाच ह ।  
योगयुक्तोऽभवत्पादं कृत्वा जानुनि सत्तम ॥ ६७ ॥  
आययौ स जरानाम तदा तत्र स लुब्धकः ।  
मुसलावशेषलोहैकसायकन्यस्ततोमरः ॥ ६८ ॥  
स तत्पादं मृगाकरमवेक्ष्यारादविस्थितः ।  
तले विव्याध तेनैव तोमरेण द्विजोत्तम ॥ ६९ ॥  
ततश्च ददृशे तत्र चदुर्बाहुधरं नरम् ।  
प्रणिपत्याह चैवैनं प्रसीदेति पुनः पुनः ॥ ७० ॥  
अजानता कृतमिदं मया हरिणशङ्कया ।  
क्षम्यतां मम पापेन दग्धं मां त्रातुमर्हसि ॥ ७१ ॥  
श्रीपराशर उवाच  
ततस्तं भगवानाह न तेस्तु भयमण्वपि ।  
गच्छ त्वं मत्प्रसादेन लुब्ध स्वर्गं सुरास्पदम् ॥ ७२ ॥  
श्रीपराशर उवाच  
विमानमागतं सद्यस्तद्वाक्यसमनन्तरम् ।  
आरुह्य प्रययौ स्वर्गं लुब्धकस्तत्प्रसादतः ॥ ७३ ॥  
गते तस्मिन्स भगवान्संयोज्यात्मानमात्मनि ।  
ब्रह्मभूतेऽव्ययेऽचिन्त्ये वासुदेवमयेऽमले ॥ ७४ ॥  
अजन्मन्यमरे विष्णावप्रमेयेऽखिलात्मनि ।  
तत्याज मानुषं देहमतीत्य त्रिविधां गतिम् ॥ ७५ ॥  
इति श्रीविष्णुमहापुराणे पञ्चमेंऽशे सप्तत्रिंशोध्यायः (३७)  
  
GO TOP
