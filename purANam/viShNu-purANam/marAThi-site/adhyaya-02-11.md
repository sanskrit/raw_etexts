मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ एकादशोऽध्यायः ॥  
  
मैत्रेय उवाच  
यदेतद्भगवानाह गणः सप्तविधो रवेः ।  
मण्डले हिमतापादेः कारणं तन्मया श्रुतम् ॥ १ ॥  
व्यापारश्चापिकथितो गन्धर्वोरगरक्षसाम् ।  
ऋषीणां वालखिल्यानां तथैवाप्सरसां गुरो ॥ २ ॥  
यक्षाणां च रथे भानोर्विष्णुशक्तिधृतात्मनाम् ।  
किं चादित्यस्य यत्कर्म तन्नात्रोक्तं त्वया मुने ॥ ३ ॥  
यदि सप्तगणो वारि हिममुष्णं च वर्षति ।  
तत्किमत्र रवेर्येन वृष्टिः सूर्यादितीर्यते ॥ ४ ॥  
विवस्वानुदितो मध्ये यात्यस्तमिति किं जनः ।  
ब्रवीत्येतत्समं कर्म यदि सप्तगणस्य तत् ॥ ५ ॥  
पराशर उवाच  
मैत्रेय श्रूयतामेतद्यद्भवान्परिपृच्छ्ति ।  
यथा सप्तगणोप्येकः प्राधान्येनाधिको रविः ॥ ६ ॥  
सर्वशक्तिः परा विष्णर्ऋग्यजुःसामसञ्ज्ञिता ।  
सैषात्रयी तपत्यंहो जगतश्च हिनस्ति या ॥ ७ ॥  
सैष विष्णुः स्थितः स्थित्यां जगतः पालनोद्यतः ।  
ऋग्यजुः सामभूतोन्तः सवितुर्द्विजतिष्ठति ॥ ८ ॥  
मासि मासि रविर्योयस्तत्र तत्र हि सा परा ।  
त्रयीमयी विष्णुशक्तिरवस्थानं करोति वै ॥ ९ ॥  
ऋचः स्तुवन्तिः पूर्वाह्ने मध्याह्नेऽथ यजूंषि वै ।  
बृहद्रथन्तरादीनि सामान्यह्नः क्षये रविम् ॥ १० ॥  
अङ्गमेषा त्रयी विष्णोर्ऋग्यजुः सामसञ्ज्ञिता ।  
विष्णुशक्तिरवस्थानं सदादित्ये करोति सा ॥ ११ ॥  
न केवलं रवेः शक्तिर्वैष्णवी सा त्रयीमयी ।  
ब्रह्माथ पुरुषो रुद्रस्त्रयमेतत्त्रयीमयम् ॥ १२ ॥  
सर्गादौ ऋङ्मयो ब्रह्मा स्थितौ विष्णुर्यजुर्मयः ।  
रुद्रः साममयोऽन्ताय तस्मात्तस्याशुचिर्ध्वनिः ॥ १३ ॥  
एवं सा सात्त्विकी शक्तिर्वैष्णवी या त्रयीमयी ।  
आत्मसप्तगणस्थं तं भास्वन्तमधितिष्ठति ॥ १४ ॥  
तया चाधिष्ठितः सोऽपि जाज्वलीति स्वरश्मिभिः ।  
तमः समस्तजगतां नाशं नयति चाखिलम् ॥ १५ ॥  
स्तुवन्ति चैनं मुनयो गन्धर्वैर्गीयते पुरः ।  
नृत्यन्त्योऽप्सरसो यान्ति तस्य चानु निशाचराः ॥ १६ ॥  
वहन्ति पन्नगा यक्षैः क्रियतेऽभीषुसङ्ग्रहः ।  
वालखिल्यास्तथैवैनं परिवार्य समासते ॥ १७ ॥  
नोदेता नास्तमेता च कदाचिच्छक्तिरूपधृक् ।  
विष्णुर्विष्णोः पृथक् तस्य गणस्सप्तविधोऽप्ययम् ॥ १८ ॥  
स्तम्भस्थदर्पणस्येव योऽयमासन्नतां गतः ।  
छायादर्शनसंयोगं स तं प्राप्नोत्यथात्मनः ॥ १९ ॥  
एवं सा वैष्णवी शक्तिर्नैवापैति ततो द्विज ।  
मासानुमासं भास्वन्तमध्यास्ते तत्र संस्थितम् ॥ २० ॥  
पितृदेवमनुष्यादीन्स सदाप्याययन्प्रभुः ।  
परिवर्तत्यहोरात्रकारणं सविता द्विज ॥ २१ ॥  
सूर्यरश्मिः सुषुम्णा यस्तर्पितस्तेन चन्द्रमाः ।  
कृष्णपक्षेऽमरैः शश्वत्पीयते वै सुधामयः ॥ २२ ॥  
पीतं तं द्विकलं सोमं कृष्णपक्षक्षये द्विज ।  
पिबन्ति पितरस्तेषां भास्करात्तर्पण तथा ॥ २३ ॥  
आदत्ते रश्मिभिर्यन्तु क्षितिसंस्थं रसं रविः ।  
तमुत्सृजति भूतानां पुष्ट्यर्थं सस्यवृद्धये ॥ २४ ॥  
तेन प्रीणात्यशेषाणि भूतानि भगवान् रविः ।  
पितृदेवमनुष्यादीनेवमाप्याययत्यसौ ॥ २५ ॥  
पक्षतृप्तिं तु देवानां पितॄणां चैव मासिकीम् ।  
शश्वत्तृप्तिं च मर्त्यानां मैत्रेयार्कः प्रयच्छति ॥ २६ ॥  
इति श्रीविष्णुमहापुराणे द्वितीयेंश एकादशोऽध्यायः (११)  
  
  
  
GO TOP
