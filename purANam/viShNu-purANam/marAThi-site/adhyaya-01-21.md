मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ एकविंऽशोध्यायः ॥  
  
पराशर उवाच  
संह्लादपुत्र आयुष्माञ्छिबिर्बाष्कल एव च ।  
विरोचनस्तु प्राह्लदिर्बलिर्जज्ञे विरोचनात् ॥ १ ॥  
बलेः पुत्रशतं त्वसीद्बाणज्येष्ठं महामुने ।  
हिरण्याक्षसुताश्चासन्सर्व एव महा बला ॥ २ ॥  
उत्कुरः शकुनिश्चैव भूतसन्तापनस्तथा ।  
महानाभो महाबाहुः कालनाभस्तथापरः ॥ ३ ॥  
अभवन्दनुपुत्राश्च द्विमूर्धा शम्बरस्तथा ।  
अयोमुखः शङ्कुशिराः कपिलः शङ्करस्तथा ॥ ४ ॥  
एकचक्रो महाबाहुस्तारकश्च महाबलः ।  
स्वर्भानुर्वृषपर्वा च पुलोमश्च च महाबलः ॥ ५ ॥  
एते दनोः सुताः ख्याता विप्रचित्तिश्च विर्यवान् ॥ ६ ॥  
स्वर्भानोस्तु प्रभा कन्या शर्मिष्ठा वार्षपर्वणी ।  
उपदानी हयशिरः प्रख्याता वरकन्यकाः ॥ ७ ॥  
वैश्वानरसुते चोभे पुलोमा कालका तथा ।  
उभे सुते महाभागे मारीचेस्तु परिग्रहः ॥ ८ ॥  
ताभ्यां पुत्रसहस्राणि षष्टिर्दानवसत्तमाः ।  
पौलोमाः कालकेयाश्च मारीचतनयाः स्मृताः ॥ ९ ॥  
ततोऽपरे महावीर्या दारुणास्त्वतिनिर्घृणा ।  
सिंहिकायामथोत्पन्ना विप्रचित्ते सुतास्तथा ॥ १० ॥  
व्यंशः शल्यश्च बलवान् नभश्चैव महाबलः ।  
वातापी नमुचिश्चैव इल्वलः खसृमस्तथा ॥ ११ ॥  
अन्धको नरकश्चैव कालनाभस्तथैव च ।  
स्वर्भानुश्च महावीर्यो वक्त्रयोधी महासुरः ॥ १२ ॥  
एते वै दानवाः श्रेष्ठा दनुवंशविवर्धनाः ।  
एतेषां पुत्रपौत्रश्च शतशोऽथ सहस्रशः ॥ १३ ॥  
प्रह्लादस्य तु दैत्यस्य निवातकवचाः कुले ।  
समुत्पन्नाः सुमहता तपसा भावितात्मनः ॥ १४ ॥  
षट् सुताः सुमहासत्त्वास्ताम्रायाः परिकीर्तिताः ।  
शुकी श्येनी च भासी च सुग्रीवीशुचिगृध्रिकाः ॥ १५ ॥  
शुकी शुकानजनयदुलूकप्रत्युलूकिकान् ।  
श्येनी श्येनांस्तथा भासी भासान्गृध्रांश्च गृद्ध्र्यपि ॥ १६ ॥  
शुच्यौदकान्पक्षिगणान्सुग्रीवी तु व्यजायत ।  
अश्वानुष्ट्रान्गर्दभांश्च ताम्रावंशः प्रकीर्तितः ॥ १७ ॥  
विनतायास्तु द्वौ पुत्रौ विरतौ गरुडारुणौ ।  
सुपर्णः पततां श्रेष्ठो दारुणः पन्नगाशनः ॥ १८ ॥  
सुरसायां सहस्रं तु सर्पाणाममितौजसाम् ।  
अनेकशिरसां ब्रह्मन् खेचराणां महात्मनाम् ॥ १९ ॥  
काद्रवेयास्तु बलिनः सहस्रममितौजसः ।  
सुपर्णवशागा ब्रह्मन् जज्ञिरे नैकमस्तकाः ॥ २० ॥  
तेषां प्रधानभूतास्तु शेषवासुकितक्षकाः ।  
शङ्खश्वेतो महापद्मः कम्बलाश्वतरौ तथा ॥ २१ ॥  
एलापुत्रस्तथा नागः कर्कोटकधनञ्जयौ ।  
एते चान्ये च बहवो दन्दशुका विषोल्बणा ॥ २२ ॥  
गणं क्रोधवशं विद्धि तस्याः सर्वे च दंष्ट्रिणः ।  
स्थलजाः पक्षिणोब्जाश्च दारुणाः पिशिताशनाः ॥ २३ ॥  
क्रोधात्तु पिशाचांश्च जनयामास महाबलान् ।  
गास्तु वै जनयामास सुराभीर्महिषीस्तथा ।  
इरावृक्षलतावल्लीस्तृणजातीश्च सर्वशः ॥ २४ ॥  
स्वसा तु यक्षरक्षांसि मुनिरप्सरसस्तथा ।  
अरीष्टा तु महासत्त्वान् गन्धर्वान्समजीजनत् ॥ २५ ॥  
एते कश्यपदायादाः कीर्तिताः स्थाणुजङ्गमाः ।  
तेषां पुत्राश्च पौत्राश्च शतशोऽथ सहस्रशः ॥ २६ ॥  
एष मन्वन्तरे सर्गो ब्रह्मन्स्वारोचिषे स्मृतः ॥ २७ ॥  
वैवस्वते च महति वारुणे वितते कृतौ ।  
जुह्वानस्य ब्रह्मणो वै प्रजासर्ग इहोच्यते ॥ २८ ॥  
पूर्वं यत्र तु सप्तर्षिनुत्पन्नान्सप्तमानसान् ।  
पुत्रत्वे कल्पयामास स्वयमेव पितामहः ।  
गन्धर्वभोगिदेवानां दानवानां च सत्तम ॥ २९ ॥  
दितिर्विनष्टपुत्रा वै तोषयामास काश्यपम् ।  
तया चाराधितः सम्यक् काश्यपस्तपतां परः ॥ ३० ॥  
वरेण च्छन्दयामास सा च वव्रे ततो वरम् ।  
पुत्रमिन्द्रवधार्थाय समर्थममितौजसम् ॥ ३१ ॥  
स च तस्मै वरं प्रादाद्‌भार्यायै मुनिसत्तमः ।  
दत्त्वा च वरमत्युग्रं कश्यपस्तामुवाच ह ॥ ३२ ॥  
शक्रं पुत्रो निहन्ता ते यदि गर्भं शरच्छतम् ।  
समाहितातिप्रयता शौचिनी धारयिष्यसि ॥ ३३ ॥  
इत्येवमुक्त्वा तां देवीं सङ्गतः कश्यपो मुनिः ।  
दधार सा च तं गर्भं सम्यक्छौचसमन्विता ॥ ३४ ॥  
गर्भमात्मवधार्थाय ज्ञात्वा तं मघवानपि ।  
शुश्रूषुस्तामथागच्छद्विनयादमराधिपः ॥ ३५ ॥  
तस्याश्चैवान्तरप्रेप्सुरतिष्ठत्पाकशासनः ।  
ऊने वर्षशते चास्या ददर्शान्तरमात्मना ॥ ३६ ॥  
अकृत्वा पादयोः शौचं दितिः शयनमाविशत् ।  
निद्रां चाहारयामास तस्याः कुक्षिं प्रविश्य सः ॥ ३७ ॥  
वज्रपाणिर्महागर्भं चिच्छेदाथ स सप्तधा ।  
सम्पीड्यमानो वज्रेण स रुरोदादिदारुणम् ॥ ३८ ॥  
मा रोदीरिति तं शक्रः पुनःपुनरभाषत ।  
सोऽभवत्सप्तधा गर्भस्तमिद्रः कुपितः पुनः ॥ ३९ ॥  
एकैकं सप्तधा चक्रे वज्रेणारिविदारिणा ।  
मरुतो नाम देवास्ते बभूवुरतिवेगिनः ॥ ४० ॥  
यदुक्तं वै भगवता तेनैव मरुतोऽभवन् ।  
देवा एकोनपच्चाशत्सहाया वज्रपाणिनः ॥ ४१ ॥  
इति श्रिविष्णुपुराणे प्रथमेंऽशे एकविंशोऽध्यायः (२१)  
  
  
  
GO TOP
