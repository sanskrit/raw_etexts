मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ षोडशोऽध्यायः ॥  
  
मैत्रेय उवाच  
कथितो भवता वंशो मानवानां महामुने ।  
कारणं चास्य जगतो विष्णुरेव सनातनः ॥ १ ॥  
यत्त्वेतद्‌ भगवानाह प्रह्लादं दैत्यसत्तमम् ।  
ददाह नाग्निर्नास्त्रैश्च क्षुण्णस्तत्याज जीवितम् ॥ २ ॥  
जगाम वसुधा क्षोभं यत्राब्धिसलिले स्थिते ।  
पाशैर्बद्धे विचलति विक्षिप्ताङ्‌गैः समाहता ॥ ३ ॥  
शैलैराक्रान्तदेहोऽपि न ममार च यः पुरा ।  
त्वयैवातीव माहात्म्यं कथितं यस्य धीमतः ॥ ४ ॥  
तस्य प्रभावमतुलं विष्णोर्भक्तिमतो मुने ।  
श्रोतुमिच्छामि यस्यैतच्चरितं दीप्ततेजसः ॥ ५ ॥  
किन्निमित्तमसौ शस्त्रैर्विक्षतो दितिजैर्मुने ।  
किमर्थं चाब्धिसलिले निक्षिप्तो धर्मतत्परः ॥ ६ ॥  
आक्रान्तः पर्वतैः कस्मात् द्दष्टश्चैव महोरगैः ।  
क्षिप्तः किमद्रिशिखरात्किं वा पावकसञ्चये ॥ ७ ॥  
दिग्दन्तिनां दन्तभूमिं स च कस्मान्निरूपितः ।  
संशोषकोऽनिलश्चास्य प्रयुक्तः किं महासुरैः ॥ ८ ॥  
कृत्यां च दैत्यगुरवो युयुजुस्ते तु किं मुने ।  
शम्बरश्चापि मायानां सहस्रं किं प्रयुक्तवान् ॥ ९ ॥  
हालाहलं विषमहो दैत्यसूदैर्महात्मनः ।  
कस्माद्‌दत्तं विनाशाय यज् जीर्णं तेन धीमता ॥ १० ॥  
एतत्सर्वं महाभाग प्रह्लादस्य महात्मनः ।  
चरितं श्रोतुमिच्छामि महामाहात्म्यसूचकम् ॥ ११ ॥  
न हि कौतूहलं तत्र यद्‌दैत्यैर्न हतो हि सः ।  
अनन्यमनसो विष्णौ कः समर्थो निपातने ॥ १२ ॥  
तस्मिन् धर्मपरे नित्यं केशवाराधनोद्यते ।  
स्ववंशप्रभवैर्दैत्यैः कर्तुं द्वेषोऽतिदुष्करः ॥ १३ ॥  
धर्मात्मनि महाभागे विष्णुभक्ते विमत्सरे ।  
दैतेयैः प्रहृतं कस्मात्तन्ममाख्यातुमर्हसि ॥ १४ ॥  
प्रहरन्ति महात्मानो विपक्षे अपि नेदृशे ।  
गुणैस्समन्विते साधौ किं पुनर्यः स्वपक्षजः ॥ १५ ॥  
तदेतत् कथ्यतां सर्वं विस्तरान्मुनिपुङ्गव ।  
दैत्येश्वरस्य चरितं श्रोतुमिच्छाम्यशेषतः ॥ १६ ॥  
इति श्रीविष्णुपुराणे प्रथमेंऽशे षोडशोऽध्यायः  
  
  
  
GO TOP
