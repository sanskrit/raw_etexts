मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ द्वादशोऽध्यायः ॥  
  
पराशर उवाच  
निशम्यैतदशेषेण मैत्रेय नृपतेः सुतः ।  
निर्जगाम वनात्तस्मात्प्रणिपत्य स तानृषीन् ॥ १ ॥  
कृतकृत्यमिवात्मानं मन्यमानस्ततो द्विज ।  
मधुसञ्ज्ञं महापुण्यं जगाम यमुनातटम् ॥ २ ॥  
पुनश्च मधुसञ्ज्ञेन दैत्येनाधिष्ठितं यतः ।  
ततो मधुवनं नाम्ना ख्यातमत्र महीतले ॥ ३ ॥  
हत्वा च लवणं रक्षो मधुपुत्रं महाबलम् ।  
शत्रुघ्नो मधुरां नाम पुरीं यत्र चकार वै ॥ ४ ॥  
यत्र वै देवदेवस्य सान्निध्यं हरिमेधसः ।  
सर्वपापहरे तस्मिंस्तपस्तीर्थे चकार सः ॥ ५ ॥  
मरीचिमिश्रैर्मुनिभिर्यथोद्दिष्टमभूत्तथा ।  
आत्मन्यशेषदेवेशं स्थितं विष्णुममन्यत ॥ ६ ॥  
अनन्यचेतसस्तस्य ध्यायतो भगवान् हरिः ।  
सर्वभूतगतो विप्र सर्वभावगतोऽभवत् ॥ ७ ॥  
मनस्यवस्थिते तस्य विष्णौ मैत्रेय योगिनः ।  
न शशाक धरा भारमुद्वोढुं भूतधारिणी ॥ ८ ॥  
वामपादस्थिते तस्मिन्नामार्धेन मेदिनी ।  
द्वितीयं च ननामार्धं क्षितेर्दक्षिणतः स्थिते ॥ ९ ॥  
पादाङ्‌गुष्ठेन सम्पीड्य यदा स वसुधां स्थितः ।  
तदा समस्ता वसुधा चचाल सह पर्वतैः ॥ १० ॥  
नद्यो नदाः समुद्राश्च सङ्क्षोभं परमं ययुः ।  
तत्क्षोभादमराः क्षोभं परं जग्मुर्महामुने ॥ ११ ॥  
यामा नाम तदा देवा मैत्रेय परमाकुलाः ।  
इन्द्रेण सह सम्मन्त्र्य ध्यानभङ्‌गं प्रचक्रमुः ॥ १२ ॥  
कूष्माण्डा विविधै रूपैर्महेन्द्रेण महामुने ।  
समाधिभङ्‌गमत्यन्तमारब्धाः कर्तुमातुराः ॥ १३ ॥  
सुनीतिर्नाम तन्माता सास्रा तत्पुरतः स्थिता ।  
पुत्रेति करुणां वाचमाह मायामयी तदा ॥ १४ ॥  
पुत्रकास्मान्निवर्तस्व शरीरात्ययदारुणात् ।  
निर्बन्धतो मया लब्धो बहुभिस्त्वं मनोरथैः ॥ १५ ॥  
दीनामेकां परित्यक्तुमनाथां न त्वमर्हसि ।  
सपत्नीवचनाद्‌वत्स अगतेस्त्वं गतिर्मम ॥ १६ ॥  
क्व च त्वं पञ्चवर्षीयः क्व चैतद्‌दारुणं तपः ।  
निवर्त्यतां मनः कष्टान्निर्बन्धात्फलवर्जितात् ॥ १७ ॥  
कालः क्रीडनकानान्ते तदन्तेऽध्ययनस्य च ।  
ततः समस्तभोगानां तदन्ते चेष्यते तपः ॥ १८ ॥  
कालः क्रीडनकानां यस्तव बालस्य पुत्रक ।  
तस्मिंस्त्वमिच्छसि तपः किं नाशायात्मनो रतः ॥ १९ ॥  
मत्प्रीतिः परमो धर्मो वयोऽवस्थाक्रियाक्रमम् ।  
अनुवर्तस्व मा मोहं निवर्तास्मादधर्मतः ॥ २० ॥  
परित्यजति वत्साद्य यद्येतन्न भवांस्तपः ।  
त्यक्ष्याम्यहमिह प्राणांस्ततो वै पश्यतस्तव ॥ २१ ॥  
पराशर उवाच  
तां प्रलापतीमेवं बाष्पव्याकुललोचनाम् ।  
समाहितमना विष्णौ पश्यन्नपि न दृष्टवान् ॥ २२ ॥  
वत्स वत्स सुघोराणि रक्षांस्येतानि भीषणे ।  
वनेऽभ्युद्यतशस्त्राणि समायान्त्यपगम्यताम् ॥ २३ ॥  
इत्युक्त्वा प्रययौ साथ रक्षांस्याविर्बभुस्ततः ।  
अभ्युद्यतोग्रशस्त्राणि ज्वालामालाकुलैर्मुखैः ॥ २४ ॥  
ततो नादानतीवोग्रान्‌राजपुत्रस्य ते पुरः ।  
मुमुचुर्दीप्तशस्त्राणि भ्रामयन्तो निशाचराः ॥ २५ ॥  
शिवाश्च शतशो नेदुः सज्वालकवलैर्मुखैः ।  
त्रासाय तस्य बालस्य योगयुक्तस्य सर्वतः ॥ २६ ॥  
हन्यतां हन्यतामेष छिद्यतां छिद्यतामयम् ।  
भक्ष्यतां भक्ष्यतां चायमित्यूचुस्ते निशाचराः ॥ २७ ॥  
ततो नानाविधान्नादान् सिंहोष्ट्रमकराननाः ।  
त्रासाय राजपुत्रस्य नेदुस्ते रजनीचराः ॥ २८ ॥  
रक्षांसि तानि ते नादाः शिवास्तान्यायुधानि च ।  
गोविन्दासक्तचित्तस्य ययुर्नेन्द्रियगोचरम् ॥ २९ ॥  
एकाग्रचेताः सततं विष्णुमेवात्मसंश्रयम् ।  
दृष्टवान्पृथिवीनाथपुत्रो नान्यं कथञ्चन ॥ ३० ॥  
ततः सर्वासु मायासु विलीनासु पुनः सुराः ।  
सङ्क्षोभं परमं जग्मुस्तत्पराभवशङ्‌किताः ॥ ३१ ॥  
ते समेत्य जगद्योनिमनादिनिधनं हरिम् ।  
शरण्यं शरणं यातास्तपसा तस्य तापिताः ॥ ३२ ॥  
देवा ऊचुः  
देवदेव जगन्नाथ परेश पुरुषोत्तम ।  
ध्रुवस्य तपसा तप्तास्त्वां वयं शरणं गताः ॥ ३३ ॥  
दिने दिने कलालेषैः शशाङ्‌कः पूर्यते यथा ।  
तथायं तपसा देव प्रयात्यृद्धिमहर्निशम् ॥ ३४ ॥  
औत्तानपादितपसा वयमित्थं जनार्दन ।  
भीतास्त्वां शरणं यातास्तपसस्तं निवर्तय ॥ ३५ ॥  
न विद्मः किं शक्रत्वं सूर्यस्त्वं किमभीप्सति ।  
वित्तपाम्बुपसोमानां साभिलाषः पदेषु किम् ॥ ३६ ॥  
तदस्माकं प्रसीदेश हृदयाच्छल्यमुद्धर ।  
उत्तानपादतनयं तपसः सन्निवर्तय ॥ ३७ ॥  
श्रीभगवान् उवाच  
नेन्द्रत्वं न च सूर्यत्वं नैवाम्बुपधनेशताम् ।  
प्रार्थयत्येष यं कामं तं करोम्यखिलं सुराः ॥ ३८ ॥  
यात देवा यथाकामं स्वस्थानं विगतज्वराः ।  
निवर्तयाम्यहं बालं तपस्यासक्तमानसम् ॥ ३९ ॥  
पराशर उवाच  
इत्युक्ता देवदेवेन प्रणम्य त्रिदशास्ततः ।  
प्रययुः स्वानि धिष्ण्यानि शतक्रतुपुरोगमाः ॥ ४० ॥  
भगवानपि सर्वात्मा तन्मयत्वेन तोषितः ।  
गत्वा ध्रुवमुवाचेदं चतुर्भुजवपुर्हरिः ॥ ४१ ॥  
श्रीभगवान् उवाच  
औत्तानपादे भद्रं ते तपसा परितोषितः ।  
वरदोऽहमनुप्राप्तो वरं वरय सुव्रत ॥ ४२ ॥  
बाह्यार्थनिरपेक्षं ते मयि चित्तं यदाहितम् ।  
तुष्टोऽहं भवतस्तेन तद्‌वृणीष्व वरं परम् ॥ ४३ ॥  
पराशर उवाच  
श्रुत्वेत्थं गदितं तस्य देवदेवस्य बालकः ।  
उन्मीलिताक्षो ददृशे ध्यानदृष्टं हरिं पुरः ॥ ४४ ॥  
शङ्‌खचक्रगदाशार्ङ्‌गवरासिधरमच्युतम् ।  
किरीटिनं समालोक्य जगाम शिरसा महीम् ॥ ४५ ॥  
रोमाञ्चिताङ्‌गः सहसा साध्वसं परमं गतः ।  
स्तवाय देवदेवस्य स चक्रे मानसं ध्रुवः ॥ ४६ ॥  
किं वदामि स्तुतावस्य केनोक्तेनास्य संस्तुतिः ।  
इत्याकुलमतिर्देवं तमेव शरणं ययौ ॥ ४७ ॥  
ध्रुव उवाच  
भगवन्यदि मे तोषं तपसा परमं गतः ।  
स्तोतुं तदहमिच्छामि वरमेनं प्रयच्छ मे ॥ ४८ ॥  
[ ब्रह्माद्यैर्वेदवेदज्ञैर्ज्ञायते यस्य नो गतिः ।  
तं त्वां कथमहं देव स्तोतुं शक्नोमि बालकः ॥  
त्वद्‌भक्तिप्रवणं ह्येतत्परमेश्वर मे मनः ।  
स्तोतुं प्रवृत्तं त्वत्पादौ तत्र प्रज्ञां प्रयच्छ मे ॥ ]  
पराशर उवाच  
शङ्‌खप्रान्तेन गोविन्दस्तं पस्पर्श कृताञ्जलिम् ।  
उत्तानपादतनयं द्विजवर्य जगत्पतिः ॥ ४९ ॥  
अथ प्रसन्नवदनः तत्क्षणान्नृपनन्दनः ।  
तुष्टाव प्रणतो भूत्वा भूतधातारमच्युतम् ॥ ५० ॥  
ध्रुव उवाच  
भूमिरापोऽनलो वायुः खं मनो बुद्धिरेव च ।  
भूतादिरादिप्रकृतिर्यस्य रूपं नतोऽस्मि तम् ॥ ५१ ॥  
शुद्धः सूक्ष्मोऽखिलव्यापी प्रधानात्परतः पुमान् ।  
यस्य रूपं नमस्तस्मै पुरुषाय गुणाशिने ॥ ५२ ॥  
भूरादीनां समस्तानां गन्धादीनां च शाश्वतः ।  
बुद्ध्यादीनां प्रधानस्य पुरुषस्य च यः परः ॥ ५३ ॥  
तं ब्रह्मभूतमात्मानमशेषजगतः पतिम् ।  
प्रपद्ये शरणं शुद्धं त्वद्‌रूपं परमेश्वर ॥ ५४ ॥  
बृहत्त्वाद्‌बृंहणत्वाच्च यद्‌रूपं ब्रह्मसञ्ज्ञितम् ।  
तस्मै नमस्ते सर्वात्मन्योगिचिन्त्याविकारिणे ॥ ५५ ॥  
सहस्रशीर्षा पुरुषः सहस्राक्षः सहस्रपात् ।  
सर्वव्यापी भुवः स्पर्शादत्यतिष्ठद्‌दशाङ्‌गुलम् ॥ ५६ ॥  
यद्‌भूतं यच्च वै भव्यं पुरुषोत्तम तद्‌भवान् ।  
त्वत्तो विराट् स्वराट् सम्राट् त्वत्तश्चाप्यधिपूरुषः ॥ ५७ ॥  
अत्यरिच्यत सोऽधश्च तिर्यगूर्ध्वं च वै भुवः ।  
त्वत्तो विश्वमिदं जातं त्वत्तो भूतभविष्यती ॥ ५८ ॥  
त्वद्‌रूपधारिणश्चान्तः सर्वभूतमिदं जगत् ।  
त्वत्तो यज्ञः सर्वहुतः पृषदाज्यं पशुर्द्विधा ॥ ५९ ॥  
त्वत्त ऋचोऽथ सामानि त्वत्तश्छन्दांसि जज्ञिरे ।  
त्वत्तो यजूंष्यजायन्त त्वत्तोऽश्वाश्चैकतो दतः ॥ ६० ॥  
गावस्त्वत्तः समुद्‌भूतास्त्वत्तोऽजा अवयो मृगाः ।  
त्वन्मुखाद्‌ब्राह्मणास्त्वत्तो बाहोः क्षत्रमजायत ॥ ६१ ॥  
वैश्यास्तवोरुजाः शूद्रास्तव पद्‌भ्यां समुद्‌गताः ।  
अक्ष्णोः सूर्योऽनिलः प्राणाच्चन्द्रमा मनसस्तव ॥ ६२ ॥  
प्राणोऽन्तःसुषिराज्जातो मुखादग्निरजायत ।  
नाभितो गगनं द्यौश्च शिरसः समवर्तत ॥ ६३ ॥  
दिशः श्रोत्रात्क्षितिः पद्‌भ्यां त्वत्तः सर्वमभूदिदम् ॥ ६४ ॥  
न्यग्रोधः सुमहानल्पे यथा बीजे व्यवस्थितः ।  
संयमे विश्वमखिलं बीजभूते तथा त्वयि ॥ ६५ ॥  
बीजादङ्‌कुरसम्भूतो न्यग्रोधः स समुच्छ्रितः ।  
विस्तारं च यथा याति त्वत्तः सृष्टौ तथा जगत् ॥ ६६ ॥  
यथा हि कदली नान्या त्वक्पत्रादपि दृश्यते ।  
एवं विश्वस्य नान्यस्त्वं त्वत्स्थायीश्वर दृश्यते ॥ ६७ ॥  
ह्लादिनी सन्धिनी संवित्त्वय्येका सर्वसंस्थितौ ।  
ह्लादतापकरी मिश्रा त्वयि नो गुणवर्जिते ॥ ६८ ॥  
पृथग्भूतैकभूताय भूतभूताय ते नमः ।  
प्रभूतभूतभूताय तुभ्यं भूतात्मने नमः ॥ ६९ ॥  
व्यक्तं प्रधानपुरुषौ विराट् सम्राट् स्वराट् तथा ।  
विभाव्यतेऽन्तःकरणे पुरुषेष्वक्षयो भवान् ॥ ७० ॥  
सर्वस्मिन् सर्वभूतस्त्वं सर्वः सर्वस्वरूपधृक् ।  
सर्वं त्वत्तस्ततश्च त्वं नमः सर्वात्मनेऽस्तु ते ॥ ७१ ॥  
सर्वात्मकोऽसि सर्वेश सर्वभूतस्थितो यतः ।  
कथयामि ततः किं ते सर्वं वेत्सि हृदि स्थितम् ॥ ७२ ॥  
सर्वात्मन्सर्वभूतेश सर्वसत्त्वसमुद्‌भव ।  
सर्वभूतो भवान्वेत्ति सर्वसत्त्वमनोरथम् ॥ ७३ ॥  
यो मे मनोरथो नाथ सफलः स त्वया कृतः ।  
तपश्च तप्तं सफलं यद्‌दृष्टोऽसि जगत्पते ॥ ७४ ॥  
श्रीभगवान् उवाच  
तपसस्तत्फलं प्राप्तं यद्‌दृष्टोऽहं त्वया ध्रुव ।  
मद्दर्शनं हि विफलं राजपुत्र न जायते ॥ ७५ ॥  
वरं वरय तस्मात्त्वं यथाभिमतमात्मनः ।  
सर्वं सम्पद्यते पुंसां मयि दृष्टिपथं गते ॥ ७६ ॥  
ध्रुव उवाच  
भगवन्सर्वभूतेश सर्वस्यास्ते भवान् हृदि ।  
किमज्ञातं तव स्वामिन्मनसा यन्मयेप्सितम् ॥ ७७ ॥  
तथापि तुभ्यं देवेश कथयिष्यामि यन्मया ।  
प्रार्थ्यते दुर्विनीतेन हृदयेनातिदुर्लभम् ॥ ७८ ॥  
किं वा सर्वजगत्स्रष्टः प्रसन्ने त्वयि दुर्लभम् ।  
त्वत्प्रसादफलं भुङ्‌क्ते त्रैलोक्यं मघवानपि ॥ ७९ ॥  
नैतद्‌राजासनं योग्यमजातस्य ममोदरात् ।  
इति गर्वादवोचन्मां सपत्नी मातुरुच्चकैः ॥ ८० ॥  
आधारभूतं जगतः सर्वेषामुत्तमोत्तमम् ।  
प्रार्थयामि प्रभो स्थानं त्वत्प्रसादादतोऽव्ययम् ॥ ८१ ॥  
श्रीभगवान् उवाच  
यत्त्वया प्रार्थितं स्थानमेतत्प्राप्स्यति वै भवान् ।  
त्वयाहं तोषितः पूर्वमन्यजन्मनि बालक ॥ ८२ ॥  
त्वमासीर्ब्राह्मणः पूर्वं मय्येकाग्रमतिः सदा ।  
मातापित्रोश्च शुश्रूषुर्निजधर्मानुपालकः ॥ ८३ ॥  
कालेन गच्छता मित्रं राजपुत्रस्तवाभवत् ।  
यौवनेऽखिलभोगाढ्यो दर्शनीयोज्ज्वलाकृतिः ॥ ८४ ॥  
तत्सङ्‌गात्तस्य तामृद्धिमवलोक्यातिदुर्लभाम् ।  
भवेयं राजपुत्रोऽहमिति वाञ्छा त्वया कृता ॥ ८५ ॥  
ततो यथाभिलषिता प्राप्ता ते राजपुत्रता ।  
उत्तानपादस्य गृहे जातोऽसि ध्रुव दुर्लभे ॥ ८६ ॥  
अन्येषां तद्‌वरं स्थानं कुले स्वायम्भुवस्य यत् ॥ ८७ ॥  
तस्यैतदपरं बाल येनाहं परितोषितः ।  
मामाराध्य नरो मुक्तिमवाप्नोत्यविलम्बितम् ॥ ८८ ॥  
मय्यर्पितमना बाल किमु स्वर्गादिकं पदम् ॥ ८९ ॥  
त्रैलोक्यादधिके स्थाने सर्वताराग्रहाश्रयः ।  
भविष्यति न सन्देहो मत्प्रसादाद्‌भवान्ध्रुव ॥ ९० ॥  
सूर्यात्सोमात्तथा भौमात्सोमपुत्राद्‌बृहस्पतेः ।  
सितार्कतनयादीनां सर्वर्क्षाणां तथा ध्रुव ॥ ९१ ॥  
सप्तर्षीणामशेषाणां ये च वैमानिकाः सुराः ।  
सर्वेषामुपरि स्थानं तव दत्तं मया ध्रुव ॥ ९२ ॥  
केचिच्चतुर्युगं यावत्केचिन्मन्वन्तरं सुराः ।  
तिष्ठन्ति भवतो दत्ता मया वै कल्पसंस्थितिः ॥ ९३ ॥  
सुनीतिरपि ते माता त्वदासन्नातिनिर्मला ।  
विमाने तारका भूत्वा तावत्कालं निवत्स्यति ॥ ९४ ॥  
ये च त्वां मानवाः प्रातः सायं च सुसमाहिताः ।  
कीर्तयिष्यन्ति तेषां च महत् पुण्यं भविष्यति ॥ ९५ ॥  
पराशर उवाच  
एवं पूर्वं जगन्नाथाद्‌देवदेवाज्जनार्दनात् ।  
वरं प्राप्य ध्रुवं स्थानमध्यास्ते स महामते ॥ ९६ ॥  
स्वयं शुश्रूषणार्धर्म्यान्मातापित्रोश्च वै तथा ।  
द्वादशाक्षरमाहात्म्यात्तपसश्च प्रभावतः ॥ ९७ ॥  
तस्याभिमानमृद्धिं च महिमानं निरीक्ष्य च ।  
देवासुराणामाचार्यः श्लोकमत्रोशना जगौ ॥ ९८ ॥  
अहोऽस्य तपसो वीर्यमहोऽस्य तपसः फलम् ।  
यदेनं पुरतः कृत्वा ध्रुवं सप्तर्षयः स्थिताः ॥ ९९ ॥  
ध्रुवस्य जननी चेयं सुनीतिर्नाम सूनृता ।  
अस्याश्च महिमानं कः शक्तो वर्णयितुं भुवि ॥ १०० ॥  
त्रैलोक्याश्रयतां प्राप्तं परं स्थानं स्थिरायति ।  
स्थानं प्राप्ता परं कृत्वा या कुक्षिविवरे ध्रुवम् ॥ १०१ ॥  
यश्चैतत्कीर्तयेन्नित्यं ध्रुवस्यारोहणं दिवि ।  
सर्वपापविनिर्मुक्तः स्वर्गलोके महीयते ॥ १०२ ॥  
स्थानभ्रंशं न चाप्नोति दिवि वा यदि वा भुवि ।  
सर्वकल्याणसंयुक्तो दीर्घकालं च जीवति ॥ १०३ ॥  
इति श्रीविष्णुपुराणे प्रथमेंऽशे द्वादशोऽध्यायः  
  
  
  
GO TOP
