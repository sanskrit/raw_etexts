मागचा अध्याय  
पुढचा अध्याय  
  
॥ विष्णुपुराणम् ॥  
तृतीयः अंशः  
॥ दशमोऽध्यायः ॥  
  
सगर उवाच  
कथितं चातुराश्रम्यं चातुर्वर्ण्यक्रियास्तथा ।  
पुंसः क्रियामहं श्रोतुमिच्छामि द्विजसत्तम ॥ १ ॥  
नित्यनैमित्तिकाः काम्याः क्रियाः पुंसामशेषतः ।  
समाख्याहि भृगुश्रेष्ठ सर्वज्ञो ह्यसि मे मतः ॥ २ ॥  
और्व उवाच  
यदेतदुक्तं भवता नित्यनैमित्तिकाश्रयम् ।  
तदहं कथयिष्यामि शृणुष्वैकमना मम ॥ ३ ॥  
जातस्य जातकर्मादिक्रियाकाण्डमशेषतः ।  
पुत्रस्य कुर्वीत पिता श्राद्धं चाभ्युदयात्मकम् ॥ ४ ॥  
युग्मांस्तु प्राङ्मुखान्विप्रान्भोजयेन्मनुजेश्वर ।  
यथा वृत्तिस्तथा कुर्याद्दैवं पित्र्यं द्विजन्मनाम् ॥ ५ ॥  
दध्ना यवैः सबदरैर्मिश्रान्पिडान्मुदा युतः ।  
नान्दीमुखेभ्यस्तीर्थेन दद्याद्दैवेन पार्थिव ॥ ६ ॥  
प्राजापत्येन वा सर्वमुपचारं प्रदक्षिणम् ।  
कुर्वीत तत्तथाशेषवृद्धिकालेषु भूपते ॥ ७ ॥  
ततश्च नाम कुर्वीत पितैव दशमेऽहनि ।  
देवपूर्वं नराख्यं हि शर्मवर्मादिसंयुतम् ॥ ८ ॥  
शर्मेति ब्राह्मणस्योक्तं वर्मेति क्षत्रसंश्रयम् ।  
गुप्तदासात्मकं नाम प्रशस्तं वैश्यशुद्रयोः ॥ ९ ॥  
नार्थहीनं न चाशस्तं नापशब्दयुतं तथा ।  
नामङ्गल्यं जुगुप्स्यं वा नाम कुर्यात्समाक्षरम् ॥ १० ॥  
नातिदीर्घं नातिह्रस्वं नातिगुर्वक्षरान्वितम् ।  
सुखोच्चार्यं तु तन्नाम कुर्याद्यत्प्रणवाक्षरम् ॥ ११ ॥  
ततोऽनन्तरसंस्कारसंस्कृतो गुरुवेश्मनि ।  
यथोक्तविधिमाश्रित्य कुर्याद्विद्यापरिग्रहम् ॥ १२ ॥  
गृहीतविद्यो गुरवे दत्त्वा च गुरुदक्षिणाम् ।  
गार्हस्थ्यमिच्छन्भूपाल कुर्याद्दारपरिग्रहम् ॥ १३ ॥  
ब्रह्मचर्येण वा कालं कुर्यात्सङ्कल्पपूर्वकम् ।  
गुरोः शुश्रुषणं कुर्यात्तत्पुत्रादेरथापि वा ॥ १४ ॥  
वैखानसो वापि भवेत्परिव्राडथ वेच्छया ।  
पूर्वसङ्कल्पितं यादृक् तादृक्कुर्यान्नराधिप ॥ १५ ॥  
वर्षैरेकगुणां भार्यामुद्वहेत्त्रिगुणःस्वयम् ।  
नाति केशामकेशां वा नातिकृष्णां न पिङ्गलाम् ॥ १६ ॥  
निसर्गतोऽधिकाङ्गीं वा न्यूनाङ्गीमपि नोद्वहेत् ।  
नाविशुद्धां सरोमां वाकुलजां वापि रोगिणीम् ॥ १७ ॥  
न दुष्टां दुष्टवाक्यां वा व्यङ्गिनीं पितृमातृतः ।  
न श्मश्रुव्यञ्जनवतीं न चैव पुरुषाकृतिम् ॥ १८ ॥  
न घर्वरस्वरां क्षामां तथा काकस्वरां न च ।  
नानिबन्धेक्षणां तद्वद्वृत्ताक्षीं नोद्वहेद्बुधः ॥ १९ ॥  
यस्याश्च रोमशे जङ्घे गुल्फौ यस्यास्तथोन्नतौ ।  
गण्डयोः कूपरौ यस्या हसन्त्यास्तां न चोद्वहेत् ॥ २० ॥  
नातिरूक्षच्छविं पाण्डुकरजामरुणेक्षणाम् ।  
आपीनहस्तपादां च नकन्यामुद्वहेद् बुधः ॥ २१ ॥  
न वामनां नातिदीर्घां नोद्वहेत्संहतभ्रुवम् ।  
न चातिच्छिद्रदशनां न करालमुखीं नरः ॥ २२ ॥  
पञ्चमीं मातृपक्षाच्च पितृपक्षाच्च सप्तमीम् ।  
गृहस्थश्चोद्वहेत्कन्यां न्यायेन विधिना नृप ॥ २३ ॥  
ब्राह्मो दैवस्तथैवार्षः प्राजापत्यस्तथासुरः ।  
गान्धर्वराक्षयौ चान्यौ पैशाचश्चाष्टमो मतः ॥ २४ ॥  
एतेषां यस्य यो धर्मो वर्णस्योक्तो महर्षिभिः ।  
कुर्वीत दारग्रहणं तेनान्यं परिवर्जयेत् ॥ २५ ॥  
सधर्मचारिणीं प्राप्य गार्हस्थ्यं सहितस्तया ।  
समुद्वहेद्‌ददात्येतत्सम्यगूढं महाफलम् ॥ २६ ॥  
इति श्रीविष्णुमहापुराणे तृतीयांशे दशमोऽध्यायः (१०)  
  
  
  
GO TOP
