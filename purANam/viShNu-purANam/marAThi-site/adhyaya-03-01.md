मागचा अध्याय  
पुढचा अध्याय  
  
॥ विष्णुपुराणम् ॥  
तृतीयः अंशः  
॥ प्रथमोऽध्यायः ॥  
  
मैत्रेय उवाच  
कथिता गुरूणा सम्यग्भूसमुद्रादिसंस्थितिः ।  
सूर्यादिनां च संस्थानं ज्योतिषां चातिविस्तरात् ॥ १ ॥  
देवादीनां तथा सृष्टिर्ऋषीणां चापि वर्णिता ।  
चातुर्वर्ण्यस्य चोत्पत्तिस्तिर्यग्योनिगतस्य च ॥ २ ॥  
ध्रुवप्रह्लादचरितं विस्तराच्च त्वयोदितम् ।  
मन्वन्तराण्यशेषाणि श्रोतुमिच्छाम्यनुक्रमात् ॥ ३ ॥  
मन्वन्तराधिपांश्चैव शक्रदेवपुरोगमान् ।  
भवता कथितानेताञ्छ्रोतुमिच्छाम्यहं गुरो ॥ ४ ॥  
श्रीपराशर उवाच  
अतीतानागतानीह यानि मन्वन्तराणि वै ।  
तान्यहं भवतः सम्यक्कथयामि यथा क्रमम् ॥ ५ ॥  
स्वायम्भुवो मनुः पूर्वं परः स्वारोचिषस्तथा ।  
उत्तमस्तामसश्चैव रैवतश्चाक्षुषस्तथा ॥ ६ ॥  
षडेते मनवोऽतीताःसाम्प्रतं तु रवेःसुतः ।  
वैवस्वतेयं यस्त्वेतत्सप्तमं वर्ततेन्तरम् ॥ ७ ॥  
स्वायम्भुवं तु कथितं कल्पादावन्तरं मया ।  
देवाः सप्तर्षयश्चैव यथावत् कथिता मया ॥ ८ ॥  
अत ऊर्ध्वं प्रवक्ष्यामि मनोःस्वारोचिषस्य तु ।  
मन्वन्तराधिपान्सम्यग्देवर्षिंस्तत्सुतांस्तथा ॥ ९ ॥  
पारावताः सतुषिता देवाः स्वारोचिषेऽन्तरे ।  
विपश्चत्तत्र देवेन्द्रो मैत्रेयासीन्महाबलः ॥ १० ॥  
ऊर्जः स्तम्भस्तथा प्राणो वातोऽथ पृषभस्तथा ।  
निरयश्च परीवांश्च तत्र सप्तर्षयोऽभवन् ॥ ११ ॥  
चैत्रकिम्पुरुषाद्याश्च सुताःस्वारोचिषस्य तु ।  
द्वितीयमेतद्‌व्याख्यातमन्तरं शृणु चोत्तमम् ॥ १२ ॥  
तृतीयेप्यन्तरे ब्रह्मन्नुत्तमो नाम यो मनुः ।  
सुशान्तिर्नाम देवेन्द्रो मैत्रेयासीत्सुरेश्वरः ॥ १३ ॥  
सुधामानस्तथा सत्या जपाश्चाथ प्रतर्दनाः ।  
वशवर्तिश्च पञ्चैते गणा द्वादशकाःस्मृताः ॥ १४ ॥  
वसिष्ठतनया ह्योते सप्त सप्तर्षयोऽभवन् ।  
अजः परशुदीप्ताद्यास्तथोत्तममनोःसुताः ॥ १५ ॥  
तामसस्यान्तरे देवाःसुपारा हरयस्तथा ।  
सत्याश्च सुधियश्चैव सप्तविंशतिका गणाः ॥ १६ ॥  
शिबिरिन्द्रस्तथा चासीच्छतयज्ञोपलक्षणः ।  
सप्तर्षयश्च ये तेषां तेषां नामानि मे शृणु ॥ १७ ॥  
ज्योतिर्धामा पुथुः काव्यश्चैत्रोऽग्निर्वनकस्तथा ।  
पीवरश्चर्षयो ह्येते सप्त तत्रापि चान्तरे ॥ १८ ॥  
नरः ख्यातिः केतुरूपो जानुजङ्घादयस्तथा ।  
पुत्रास्तु तामसस्यासन् राजानःसुमहाबलाः ॥ १९ ॥  
पञ्चमे वापि मैत्रेय रैवतो नाम नामतः ।  
मनुर्विभुश्च तत्रेन्द्रो देवांश्चात्रान्तरे शृणु ॥ २० ॥  
अमिताभा भूतरया वैकुण्ठासःसुमेधसः ।  
एते देवगणास्तत्र चतुर्दश चतुर्दश ॥ २१ ॥  
हिरण्यरोमा वेदाश्रीरूर्ध्वबाहुस्तथापरः ।  
वेदबाहुःसुधामा च पर्जन्यश्च महामुनिः ।  
एते सप्तर्षयो विप्र तत्रासन् रैवतेऽन्तरे ॥ २२ ॥  
बलबन्धुश्च सम्भाव्यःसत्यकाद्याश्च तत्सुताः ।  
नरेन्द्राश्च महावीर्या बभूवुर्मुनिसत्तम ॥ २३ ॥  
स्वारोचिषश्तोत्तमश्च तामसो रैवतस्तथा ।  
प्रियव्रतान्वया ह्येते चत्वारो मनवःस्मृताः ॥ २४ ॥  
विष्णुमाराध्य तपसा स राजर्षिः प्रियव्रतः ।  
मन्वन्तराधिपानेताँल्लम्ब्धवानात्मवंशजान् ॥ २५ ॥  
षष्ठे मन्वन्तरे चासीच्चाक्षुषाख्यस्तथा मनुः ।  
मनोजवस्तथैवेन्द्रो देवानपि निबोध मे ॥ २६ ॥  
आप्याः प्रसूता भव्याश्च पृथुकाश्च दिवौकसः ।  
महानुभावा लखाश्च पञ्चैते ह्यष्टका गणाः ॥ २७ ॥  
सुमेधा विरजाश्चैव हविष्मानुत्तमो मधुः ।  
अतिनामा सहिष्णुश्च सप्तासन्निति चर्षयः ॥ २८ ॥  
ऊरुः पूरुः शतध्युम्नप्रमुखाःसुमहाबलाः ।  
चाक्षुषस्य मनोः पुत्राः पृथिवीपतयोऽभवन् ॥ २९ ॥  
विवस्वतःसुतो विप्र श्राद्धदेवो महाद्युतिः ।  
मनुःसंवर्तते धीमान् साम्प्रतं सप्तमेन्तरे ॥ ३० ॥  
आदित्यवसुरुद्राद्या देवाश्चात्र महामुने ।  
पुरन्दरस्तथैवात्र मैत्रेय त्रिदशेश्वरः ॥ ३१ ॥  
वशिष्ठः काश्यपोऽथात्रिर्जमदग्निःसगौतमः ।  
विश्वामित्रभरद्वाजौ सप्त सप्तर्षयोऽभवन् ॥ ३२ ॥  
इक्ष्वाकुश्च नृगश्चैव धृष्टः शर्यातिरेव च ।  
नरिष्यन्तश्च विख्यातो नाभागोऽरिष्ट एव च ॥ ३३ ॥  
करूषश्च पृषध्रश्च सुमहाँल्लोकविश्रुतः ।  
मनोर्वैवस्वतस्यैते नव पुत्राः सुधार्मिकाः ॥ ३४ ॥  
विष्णुशक्तिरनौपम्या सत्त्वोद्रिक्ता स्थितौ स्थिता ।  
मन्वन्तरेष्वशेषेषु देवत्वेनाधितिष्ठति ॥ ३५ ॥  
अंशेन तस्या जज्ञेऽसौ यज्ञःस्वायम्भुवेन्तरे ।  
आकूत्यां मानसो देव उत्पन्नः प्रथमेऽन्तरे ॥ ३६ ॥  
ततः पुनः स वै देवः प्राप्ते स्वारोचिषेऽन्तरे ।  
तुषितायां समुत्पन्नो ह्याजिषस्तुषितैः सह ॥ ३७ ॥  
औत्तमेऽप्यन्तरे देवस्तुषितस्तु पुनःस वै ।  
सत्यायामभवत्सत्यः सत्यैः सह सुरोत्तमैः ॥ ३८ ॥  
तामसस्यान्तरे चैव सम्प्राप्तो पुनरेव हि ।  
हर्यायां हरिभिःसार्धं हरिरेव बभूव ह ॥ ३९ ॥  
रैवतेप्यन्तरे देवःसम्भूत्यां मानसो हरिः ।  
सम्भूतो रैवतैःसार्ध देवैर्देववरो हरिः ॥ ४० ॥  
चाक्षुषे चान्तरे देवो वैकुण्ठः पुरुषोत्तमः ।  
विकुण्ठायामसौ जज्ञे वैकुण्ठैर्दैवतैः सह ॥ ४१ ॥  
मन्वन्तरेऽत्र सम्प्राप्ते तथा वैवस्वते द्विज ।  
वामनः काश्यपाद्विष्णुरदित्यां सम्बभूव ह ॥ ४२ ॥  
त्रिभिः क्रमैरिमाँल्लोकाञ्जित्वा येन महात्मना ।  
पुरन्दराय त्रैलोक्यं दत्तं निहतकण्टकम् ॥ ४३ ॥  
इत्येतास्तनवस्तस्य सप्तमन्वन्तरेषु वै ।  
सप्तस्वेवाभवन्विप्र याभिः संवर्धिताः प्रजाः ॥ ४४ ॥  
यस्माद्‌विष्टमिदं विश्वं यस्य शक्त्या महात्मनः ।  
तस्मात्स प्रोच्यते विष्णुर्विशेर्धातोः प्रवेशनात् ॥ ४५ ॥  
सर्वे च देवा मनवःसमस्ता-     स्सप्तर्षयो ये मनुसूनवश्च ।  
इन्द्रश्च योऽयं त्रिदशेशभूतो     विष्णोरशोषास्तु विभूतयस्ताः ॥ ४६ ॥  
इति श्रीविष्णुमहापुराणे तृतीयांशे प्रथमोऽध्यायः (१)  
  
  
  
GO TOP
