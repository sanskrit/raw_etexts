मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ चतुर्थोऽध्यायः ॥  
  
श्रीपराशर उवाच  
कंसस्ततोद्विग्नमनाः प्राह सर्वान्महासुरान् ।  
प्रलम्बकेशिप्रमुखानाहूयासुरपुङ्गवान् ॥ १ ॥  
कंस उवाच  
हे प्रलम्ब महाबाहो केशिन् धेनुक पूतने ।  
अरिष्टाद्यास्तथैवान्ये श्रूयतां वचनं मम ॥ २ ॥  
मां हन्तुममरैर्यत्नः कृतः किल दुरात्मभिः ।  
मद्वीर्यतापितान्वीरो न त्वेतान्गणयाम्यहम् ॥ ३ ॥  
किमिन्द्रेणाल्पवीर्येण किं हरेणैकचारिणा ।  
हरिणा वापि किं साध्यं छिद्रेष्वसुरघातिना ॥ ४ ॥  
किमादित्यैः किं वसुभिरल्पवीर्यैः किमग्निभिः ।  
किंवान्यैरमरैः सर्वैर्मद्बाहुबलनिर्जितैः ॥ ५ ॥  
किं न दृष्टोमरपतिर्मया संयुगमेत्य सः ।  
पृष्ठेनैव वहन्बाणानपगच्छन्न वक्षसा ॥ ६ ॥  
मद्‌राष्ट्रे वारिता वृष्टिर्यदा शक्रेण किं तदा ।  
मद्बाणभिन्नैर्जलदैर्नापो मुक्ता यथेप्सिताः ॥ ७ ॥  
किमुर्व्यामवनीपाला मद्बाहुबलभीरवः ।  
ते सर्वे सन्नतिं याता जरासन्धमृते गुरम् ॥ ८ ॥  
अमरेषु ममावज्ञा जायते दैत्यपुङ्गवाः ।  
हास्यं मे जायते वीरास्तेषु यत्नपरेष्वपि ॥ ९ ॥  
तथापि खलु दुष्टानां तेषामप्यधिकं मया ।  
अपकाराय दैत्येन्द्रा यतनीयं दुरात्मनाम् ॥ १० ॥  
तद्ये यशस्विनः केचित्पृथिव्यां ये च याजकाः ।  
कार्यो देवापकाराय तेषां सर्वात्मना वधः ॥ ११ ॥  
उत्पन्नश्चापि मे मृत्युर्भूतपूर्वः स वै किल ।  
इत्येतद्दारिका प्राह देवकीगर्भसम्भवा ॥ १२ ॥  
तस्माद्बालेषु च परो यत्नः कार्यो महीतले ।  
यत्रोद्रिक्तं बलं बाले स हन्तव्यः प्रयत्नतः ॥ १३ ॥  
इत्याज्ञाप्यासुरान्कंसः प्रविश्याशु गृहं ततः ।  
मुमोच वसुदेवं च देवकीं च निरोधतः ॥ १४ ॥  
कंस उवाच  
युवयोर्घातिता गर्भा वृथैवैते मयाधुना ।  
कोप्यन्य एव नाशाय बालो मम समुद्‌गतः ॥ १५ ॥  
तदलं परितापेन नुनं तद्भाविनो हि ते ।  
अर्भका युवयोर्देषाच्चायुषो यद्वियोजिताः ॥ १६ ॥  
श्रीपराशर उवाच  
इत्याश्वास्य विमुक्त्वा च कंसस्तौ परिशङ्‌कितः ।  
अन्तर्गृहं द्विजश्रेष्ठ प्रविवेश ततः स्वकम् ॥ १७ ॥  
इति श्रीविष्णुमहापुराणे पञ्चमेंऽशे चतुर्थोऽध्यायः (४)  
  
GO TOP
