मागचा अध्याय  
पुढचा अध्याय  
  
॥ विष्णुपुराणम् ॥  
षष्ठः अंशः  
॥ चतुर्थोऽध्यायः ॥  
  
श्रीपराशर उवाच  
सप्तर्षिस्थानमाक्रम्य स्थितेऽम्भसि महामुने ।  
एकार्णवं भवत्येतत्त्रैलोक्यमखिलं ततः ॥ १ ॥  
मुखनिःश्वासजो विष्णोर्वायुस्ताञ्जलदांस्ततः ।  
नाशयन्वाति मैत्रेय वर्षाणामपरं शतम् ॥ २ ॥  
सर्वभूतमयोऽचिन्त्यो भगवान्भूतभावनः ।  
अनादिरादिर्विश्वस्य पीत्वा वायुमशेषतः ॥ ३ ॥  
एकार्णवे ततस्तस्मिञ्छेषशय्यागतः प्रभुः ।  
ब्रह्मरूपधरः शेते भगवानादिकृद्धरिः ॥ ४ ॥  
जनलोकगतैः सिद्धैः समकाद्यैरभिष्टुतः ।  
ब्रह्मलोकगतैश्चैव चिन्त्यमानो मुमुक्षुभिः ॥ ५ ॥  
आत्ममायामयीं दिव्यां योगनिद्रां समास्थितः ।  
आत्मानं वासुदेवाख्यं चिन्तयन्मधुसूदनः ॥ ६ ॥  
एष नैमित्तिको नाम मैत्रेयः प्रतिसञ्चरः ।  
निमित्तं तत्र यच्छेते ब्रह्मरूपधरो हरिः ॥ ७ ॥  
यदा जागर्ति सर्वात्मा स तदा चेष्टते जगत् ।  
निमीलत्येतदखिलं मायाशय्यां गतेऽच्युते ॥ ८ ॥  
पद्मयोनेर्दिनं यत्तु चतुर्युगसहस्रवत् ।  
एकार्णवीकृते लोके तावती रात्रिरिष्यते ॥ ९ ॥  
ततः प्रबुद्धो रात्र्यन्ते पुनःसृष्टिं करोत्यजः ।  
ब्रह्मस्वरूपधृग्विष्णुर्यथा ते कथितं पुरा ॥ १० ॥  
इत्येष कल्पसंहारोऽवान्तरप्रलयो द्विज ।  
नैमित्तिकस्ते कथितः प्राकृतः शृण्वतः परम् ॥ ११ ॥  
अनावृष्ट्यादिसम्पर्कात्कृते सङ्क्षालने मुने ।  
समस्तेष्वेव लोकेषु पातालेष्वखिलेषु च ॥ १२ ॥  
महदादेर्विकारस्य विशेषान्तस्य सङ्क्षये ।  
कृष्णेच्छाकारिते तस्मिन्प्रवृत्ते प्रतिसञ्चरे ॥ १३ ॥  
आपो ग्रसन्ति वै पूर्वं भूमेर्गन्धात्मकं गुणम् ।  
आत्तगन्धा ततो भूमिः प्रलयत्वाय कल्पते ॥ १४ ॥  
प्रणष्टे गन्धतन्मात्रे भवत्युर्वी जलात्मिका ।  
आपस्तदा प्रवृद्धास्तु वेगवत्यो महास्वनाः ॥ १५ ॥  
सर्वमापूरयन्तीदं तिष्ठन्ति विचरन्ति च ।  
सलिलेनोर्मिमालेन लोका व्याप्ताः समन्ततः ॥ १६ ॥  
अपामपि गुणो यस्तु ज्योतिषा पीयते तु सः ।  
नश्यन्त्यापस्ततस्ताश्च रसतन्मात्रसङ्क्षयात् ॥ १७ ॥  
ततश्चापो हृतरसा ज्योतिषं प्राप्नुवन्ति वै ।  
अग्नावस्थे तु सलिले तेजसा सर्वतो वृते ॥ १८ ॥  
स चाग्निः सर्वतो व्याप्य चादत्ते तज्जलं तथा ।  
सर्वमापूर्यतेर्चिर्भिस्तदा जगदिदं शनैः ॥ १९ ॥  
अर्चिर्भिः संवृते तस्मिंस्तिर्यगूर्ध्वमधस्तदा ।  
ज्योतिषोऽपि परं रूपं वायुरत्ति प्रभाकरम् ॥ २० ॥  
प्रलीने च ततस्तस्मिन्वायुभूतेऽखिलात्मनि ।  
प्रनष्टे रूपतन्मात्रे हृतरूपो विभावसुः ॥ २१ ॥  
प्रशाम्यति तदाज्योतिर्वायुर्दोधूयते महान् ।  
निरा लोके तथा लोके वाय्ववस्थे च तेजसि ॥ २२ ॥  
ततस्तु मूलमासाद्य वायुःसम्भवमात्मनः ।  
ऊर्ध्वं चाधश्च तिर्यक्च दोधवीति दिशो दश ॥ २३ ॥  
वायोरपि गुणं स्पर्शमाकाशो ग्रसते ततः ।  
प्रशाम्यति ततो वायुः खं तु तिष्ठत्यनावृतम् ॥ २४ ॥  
अरूपरसमस्पर्शमगन्धं न च मूर्तिमत् ।  
सर्वमापूरयच्चैव सुमहात्तत्प्रकाशते ॥ २५ ॥  
परिमण्डलं च सुषिरमाकाशं शब्दलक्षणम् ।  
शब्दमात्रं तदाकाशं सर्वमावृत्य तिष्ठति ॥ २६ ॥  
ततःशब्दगुणं तस्य भूतादिर्ग्रसते पुनः ।  
भूतेन्द्रियेषु युगपद्भूतादौ संस्थितेषु वै ।  
अभिमानात्मको ह्येष भूतादिस्तामसःस्मृतः ॥ २७ ॥  
भीतादिं ग्रसते चापि महान्वै बुद्धिलक्षणः ॥ २८ ॥  
उर्वी महांश्च जगतः प्रान्तेऽन्तर्बाह्यतस्तथा ॥ २९ ॥  
एवं सप्त महाबुद्धे क्रमात्प्रकृतयःस्मृताः ।  
प्रत्याहारे तु ताःसर्वाः प्रविशन्ति परस्परम् ॥ ३० ॥  
येनेदमावृतं सर्वमण्डमप्सु प्रलीयते ।  
सप्तद्वीपसमुद्रान्तं सप्तलोकं सपर्वतम् ॥ ३१ ॥  
उदकावरणं यत्तु ज्योतिषा पीयते तु तत् ।  
ज्योतिर्वायौ लयं याति यात्याकाशे समीरणः ॥ ३२ ॥  
आकाशं चैव भूतादिर्ग्रसते तं तथा महान् ।  
महान्तमेभिः सहितं प्रकृतिर्ग्रसते द्विज ॥ ३३ ॥  
गुमसाम्यमनुद्रिक्तमन्यूनं च महामुने ।  
प्रोच्यते प्रकतिर्हेतुः प्रधानं कारणं परम् ॥ ३४ ॥  
इत्येषा प्रकृतिःसर्वा व्यक्ताव्यक्तस्वरूपिणी ।  
व्यक्तस्वरूपमव्यक्ते तस्मान्मैत्रेय लीयते ॥ ३५ ॥  
एकः शुद्धोऽक्षरो नित्यःसर्वव्यापी तथा पुमान् ।  
सोऽप्यंशःसर्वभूतस्य मैत्रेय परमात्मनः ॥ ३६ ॥  
न सन्ति यत्र सर्वेशे नामजात्यादिकल्पनाः ।  
सत्तामात्रात्मके ज्ञेये ज्ञानात्मन्यात्मनः परे ॥ ३७ ॥  
तद्ब्रह्म परमं धाम परमात्मा स चेश्वरः ।  
स विष्णुःसर्वमेवेदं यतो नावर्तते यतिः ॥ ३८ ॥  
प्रकृतिर्या मयाऽऽख्याता व्यक्ताव्यक्तस्वरूपिणी ।  
पुरुषश्चाप्युभावेतौ लीयेते परमात्मनि ॥ ३९ ॥  
परमात्मा च सर्वेषामाधारः परमेश्वरः ।  
विष्णुनामा स वेदेषु वेदान्तेषु च गीयते ॥ ४० ॥  
प्रवृत्तं च निवृत्तं च द्विविधं कर्म वैदिकम् ।  
ताभ्यामुभाभ्यां पुरुषैः सर्वमूर्तिः स इज्यते ॥ ४१ ॥  
ऋग्यजुःसामभिर्मार्गैः प्रवृत्तेरिज्यते ह्यसौ ।  
यज्ञेश्वरो यज्ञपुमान्पुरुषैः पुरुषोत्तमः ॥ ४२ ॥  
ज्ञानात्मा ज्ञानयोगेन ज्ञानमूर्तिः स चेज्यते ।  
निवृत्ते योगिभिर्मार्गे विष्णुर्मुक्तिफलप्रदः ॥ ४३ ॥  
ह्रस्वदीर्घप्लुतैर्यत्तु किञ्चिद्वस्त्वभिधीयते ।  
यच्च वाचामविषयं तत्सर्वं विष्णुरव्ययः ॥ ४४ ॥  
व्यक्तःस एव चाव्यक्तः स एव पुरुषोऽव्ययः ।  
परमात्मा च विश्वात्मा विश्वरूपधरो हरिः ॥ ४५ ॥  
व्यक्ताव्यक्तात्मिका तस्मिन्प्रकृतिःसम्प्रलीयते ।  
पुरुषश्चापि मैत्रेय व्यापिन्यव्याहतात्मनि ॥ ४६ ॥  
द्विपरार्धात्मकः कालः कथितो यो मया तव ।  
तदहस्तस्य मैत्रेय विष्णोरीशस्य कथ्यते ॥ ४७ ॥  
व्यक्ते च प्रकृतौ लीने प्रकृत्यां पुरुषे तथा ।  
तत्र स्थिते निशा चास्य तत्प्रमाणा महामुने ॥ ४८ ॥  
नैवाहस्तस्य न निशा नित्यस्य परमात्मनः ।  
उपचारस्तथाप्येष तस्येशस्य द्विजोच्यते ॥ ४९ ॥  
इत्येष तव मैत्रेय कथितः प्राकृतो लयः ।  
आत्यन्तिकमथो ब्रह्मन्निबोध प्रतिसञ्चरम् ॥ ५० ॥  
इति श्रीविष्णुमहापुराणे षष्ठेंऽशे चतुर्थोऽध्यायः (४)  
  
  
  
GO TOP
