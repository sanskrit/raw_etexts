मागचा अध्याय  
समाप्तोऽयं ग्रन्थः  
  
॥ विष्णुपुराणम् ॥  
षष्ठः अंशः  
॥ अष्टमोऽध्यायः ॥  
  
श्रीपराशर उवाच  
इत्येष कथितःसम्यक् तृतीयः प्रतिसञ्चरः ।  
आत्यन्तिको विमुक्तिर्या लयो ब्रह्मणि शाश्वते ॥ १ ॥  
सर्गश्च प्रतिसर्गश्च वंशमन्वन्तराणि च ।  
वंशानुचरितं चैव भवतो गदितं मया ॥ २ ॥  
पुरामं वैष्णवं चैतत्सर्वकिल्बिषनाशनम् ।  
विशिष्टं सर्वशास्त्रेभ्यः पुरुषार्थोपपादकम् ॥ ३ ॥  
तुभ्यं यथावन्मैत्रेय प्रोक्तं शुश्रुषवेऽव्ययम् ।  
यदन्यदपि वक्तव्यं तत्पृच्छाद्य वदामि ते ॥ ४ ॥  
मैत्रेय उवाच  
भगवन्कथितं सर्वं यत्पृष्टोऽसि मया मुने ।  
श्रुतं चैतन्मया भक्त्या नान्यत्प्रष्टव्यमस्ति मे ॥ ५ ॥  
विच्छिन्नाःसर्वसन्देहा वैमल्यं मनसः कृतम् ।  
त्वत्प्रसादान्मया ज्ञाता उत्पत्तिस्थितिसङ्क्षयाः ॥ ६ ॥  
ज्ञातश्च त्रिविधो राशिः शक्तिश्च त्रिविधा गुरो ।  
विज्ञाता सा च कार्त्स्न्येन त्रिविधा भावभावना ॥ ७ ॥  
त्वत्प्रसादान्मया ज्ञातं ज्ञेयमन्यैरलं द्विज ।  
यदेतदखिलं विष्णोर्जगन्न व्यतिरिच्यते ॥ ८ ॥  
कृतार्थोऽहमसन्देहस्त्वत्प्रसादान्महामुने ।  
वर्णधर्मादयो धर्मा विदिता यदशेषतः ॥ ९ ॥  
प्रवृत्तं च निवृत्तं च ज्ञानं कर्म मयाखिलम् ।  
प्रसीद विप्रप्रवर नान्यत्प्रष्टव्यमस्ति मे ॥ १० ॥  
यदस्य कथनायासैर्योऽर्जितोऽसि मया गुरो ।  
तत्क्षम्यतां विशेषोऽस्ति न सतां पुत्रशिष्ययोः ॥ ११ ॥  
श्रीपराशर उवाच  
एतत्ते यन्मयाख्यातं पुराणं वेदसम्मतम् ।  
श्रुतेऽस्मिन्सर्वदोषोत्थः पापराशिः प्रणश्यति ॥ १२ ॥  
सर्गश्च प्रतिसर्गश्च वंशमन्वन्तराणि च ।  
वंशानुचरितं कृत्स्नं मयात्र तव कीर्तितम् ॥ १३ ॥  
अत्र देवास्तथा दैत्या गन्धर्वोरगराक्षसाः ।  
यक्षविद्याधराःसिद्धाः कथ्यन्तेऽप्सरसस्तथा ॥ १४ ॥  
मुनयो भावितात्मानः कथ्यन्ते तपसान्विताः ।  
चातुर्वण्यं तथा पुंसा विशिष्टचरितानि च ॥ १५ ॥  
पुण्याः प्रदेशा मेदिन्याः पुण्या नद्योऽथ सागराः ।  
पर्वताश्च महापुण्याश्चरितानि च धीमताम् ॥ १६ ॥  
वर्णधर्मादयो धर्मा वेदशास्त्राणि कृत्स्नशः ।  
येषां संस्मरमात्सद्यः सर्वपापैः प्रमुच्यते ॥ १७ ॥  
उत्पत्तिस्थितिनाशानां हेतुर्यो जगतोऽव्ययः ।  
स सर्वभूतःसर्वात्मा कथ्यते भगवान्हरिः ॥ १८ ॥  
अवशेनापि यन्नाम्नि कीर्तिते सर्वपातकैः ।  
पुमान्विमनच्ये सद्यः सिंहत्रस्तैर्मृगैरिव ॥ १९ ॥  
यन्नामकीर्तनं भक्त्या विलायनमनुत्तमम् ।  
मैत्रेयाशेषपापानां धातूनामिव पावकः ॥ २० ॥  
कलिकल्मषमत्युग्रं नरकार्त्तिप्रदं नृणाम् ।  
प्रयाति विलयं सद्यः सकृद्यत्र च संस्मृते ॥ २१ ॥  
हिरण्यगर्भदेवेन्द्ररुद्रादित्याश्विवायुभिः ।  
पावकैर् वसुभिः साध्यैर्विश्वेदेवादिभिः सुरैः ॥ २२ ॥  
यक्षरक्षोरगैः सिद्धैर्दैत्यगन्धर्वदानवैः ।  
अप्सरोभिस्तथा तारानक्षत्रैः सकलैर्ग्रहैः ॥ २३ ॥  
सप्तर्षिभिस्तथा धिष्ण्यैर्धिष्ण्याधिपतिभिस्तथा ।  
ब्रह्मणाद्यैर्मनुष्यैश्च तथैव पशुभिर्मृगैः ॥ २४ ॥  
सरीसृपैर् विहङ्गैश्च पलाशाद्यैर्महीरुहैः ।  
वनाग्निसागरसरित्पातालैः सधराधिभिः ॥ २५ ॥  
शब्दादिभिश्चसहितं ब्रह्माण्डमखिलं द्विज ।  
मेरोरिवाणुर्यस्यैतद्यन्मयं च द्विजोत्तम ॥ २६ ॥  
स सर्वः सर्ववित्सर्वस्वरूपो रूपवर्जितः ।  
भगवान्कीर्तितो विष्णुरत्र पापप्रणाशनः ॥ २७ ॥  
यदश्वमेधावभृथे स्नातः प्राप्नोति वै फलम् ।  
मानवस्तदवाप्नोति श्रुत्वैतन्मुनिसत्तम ॥ २८ ॥  
प्रयागे पुष्करे चैव कुरुक्षेत्रे तथार्णवे ।  
कृतोपवासः प्राप्नोति तदस्य श्रवणान्नरः ॥ २९ ॥  
यदग्निहोत्रे सुहुते वर्षेणाप्नोति मानवः ।  
महापुण्यफलं विप्र तदस्य श्रवणात्सकृत् ॥ ३० ॥  
यज्ज्येष्ठशुक्लद्वादश्यां स्नात्वा वै यमुनाजले ।  
मथुरायां हरिं दृष्ट्वा प्राप्नोति पुरुषः फलम् ॥ ३१ ॥  
तदाप्नोत्यखिलं सम्यगध्यायं यः शृणोति वै ।  
पुराणस्यास्य विप्रर्ष केशवार्पितमानसः ॥ ३२ ॥  
यमुनासलिलस्नातः पुरुषो मुनिसत्तम ।  
ज्येष्ठामूले सिते पक्षे द्वादश्यां समुपोषितः ॥ ३३ ॥  
समभ्यर्च्याच्युतं सम्यङ् मथुरायां समादितः ।  
अश्वमेधस्य यज्ञस्य प्राप्नोत्यविकलं फलम् ॥ ३४ ॥  
आलोक्यर्धिमथान्येषामुन्नीतानां स्ववंशजैः ।  
एतत्किलोचुरन्येषां पितरः सपितामहाः ॥ ३५ ॥  
कच्चिदस्मत्कुले जातः कालिन्दीसलिलाप्लुतः ।  
अर्तयिष्यति गोविन्दं मथुरायामुपोषितः ॥ ३६ ॥  
ज्येष्ठामूले सिते पक्षे केनैवं वयमप्युत ।  
परामृद्धिमवाप्स्यामस्तारिताःस्वकुलोद्भवैः ॥ ३७ ॥  
ज्येष्ठामूले सिते पक्षे समभ्यर्च्य जनार्दनम् ।  
धन्यानां कुलजः पिण्डान्यमुनायां प्रदास्यति ॥ ३८ ॥  
तस्मिन्काले समभ्यर्च्य तत्र कृष्णं समाहितः ।  
दत्त्वा पिण्डं पितृभ्यश्च यमुनासलिलाप्लुतः ॥ ३९ ॥  
यदाप्नोति नरः पुण्यं तारयन्स्वपितामहान् ।  
श्रुत्वाध्यायं तदाप्नोति पुराणस्यास्य शक्तितः ॥ ४० ॥  
एतत्संसारभीरूणां परित्राणमनुत्तमम् ।  
श्राव्याणां परमं श्राव्यं पवित्राणामनुत्तमम् ॥ ४१ ॥  
दुःस्वप्ननाशनं नॄणां सर्वदुष्टनिबर्हणम् ।  
मङ्गलं मङ्गलानां च पुत्रसम्पत्प्रदायकम् ॥ ४२ ॥  
इदमार्षं पुरा प्राह ऋभवे कमलोद्भवः ।  
ऋभुः प्रियव्रतायाह स च भागुरयेऽब्रवीत् ॥ ४३ ॥  
भागुरिः स्तम्भमित्राय दधीचाय स चोक्तवान् ।  
सारस्वताय तेनोक्तं भृगुःसारस्वतेन च ॥ ४४ ॥  
भृगुणा पुरुकुत्साय नर्मदायै स चोक्तवान् ।  
नर्मदा धृतराष्ट्राय नागायापूरणाय च ॥ ४५ ॥  
ताभ्यां च नागराजाय प्रोक्तं वासुकये द्विज ।  
वासुकिः प्राह वत्साय वत्सश्चाश्वतराय वै ॥ ४६ ॥  
कम्बलाय च तेनोक्तमेलापुत्राय तेन वै ॥ ४७ ॥  
पातालं समनुप्राप्तस्ततो वेदशिरा मुनिः ।  
प्राप्तवानेतदखिलं स च प्रमतये ददौ ॥ ४८ ॥  
दत्तं प्रमतिना चैतज्जातुकर्णाय धीमते ।  
जातुकर्णेन चैवोक्तमन्येषां पुण्यकर्मणाम् ॥ ४९ ॥  
पुलस्त्यवरदानेन ममाप्येतत्स्मृतिं गतम् ।  
मयापि तुभ्यं मैत्रेय यथावत्कथितं त्विदम् ॥ ५० ॥  
त्वमप्येतच्छिनीकाय कलेरन्ते वदिष्यसि ॥ ५१ ॥  
इत्येतत्परमं गुह्यं कलिकल्मषनाशनम् ।  
यः शृणोति नरो भक्त्या सर्वपापैः प्रमुच्यते ॥ ५२ ॥  
समस्ततीर्थस्नानानि समस्तामरसंस्तुतिः ।  
कृता तेन भवेदेतद्यः शृणोति दिने दिने ॥ ५३ ॥  
कपिलादानजनितं पुण्यमत्यन्तदुर्लभम् ।  
श्रुत्वैतस्य दशाध्यायानवाप्नोति न संशयः ॥ ५४ ॥  
यस्त्वेतत्सकलं शृणोतिपुरुषः  
    कृत्वा मनस्यच्युतं  
सर्वं सर्वमयं समस्तजगता-  
    माधारमात्माश्रयम् ।  
ज्ञानज्ञेयमनादिमन्तरहितं  
    सर्वामराणां हितं  
स प्राप्नोति न संशयोऽस्त्यविकलं  
    यद्वाजिमेधे फलम् ॥ ५५ ॥  
यत्रादौ भगवांश्चराचरगुरु-  
    र्मध्ये तथान्ते च सः  
ब्रह्मज्ञानमयोऽच्युतोऽखिलजग-  
    न्मध्यान्तसर्गप्रभुः ।  
ततसर्वं पुरुषः पवित्रममलं  
    शृण्वन्पठन्वाचयन्  
प्राप्नोत्यस्ति न तत्फलं त्रिभुवने-  
    ष्वेकान्तसिद्धिर्हरिः ॥ ५६ ॥  
यस्मिन्न्यस्तमनिर्न याति नरकं  
    स्वर्गोऽपि यच्चिन्तने  
विघ्नो यत्र निवेशितात्ममनसो  
    ब्राह्मोऽपि लोकोऽल्पकः ।  
मुक्तिं चेतसि यः स्थितो मलधियां  
    पुंसां  
किं चित्रं यदघं प्रयाति विलयं  
    तत्राच्युते कीर्तिते ॥ ५७ ॥  
यज्ञैर् यज्ञविदो यजन्ति सततं  
    यज्ञेश्वरं कर्मिणो  
यं वै ब्रह्ममयं परावरमयं  
    ध्यायन्ति च ज्ञानिनः ।  
यं सञ्चित्य न जायते न म्रियते  
    नो वर्धते हीयते  
नैवासन्न च सद्भवत्यति ततः  
    किं वा हरेः श्रूयताम् ॥ ५८ ॥  
कव्यं यः पितृरूपधृग्विधिहुतं  
    हव्यं च भुङ्‌क्ते विभु-  
र्देवत्वे भगवाननादिनिधनः  
    स्वाहास्वधासञ्ज्ञिते ।  
यस्मिन्ब्रह्मणि सर्वशक्तिनिलये  
    मानानि नो मानिनां  
निष्ठायै प्रभवन्ति हन्ति कलुषं  
    श्रोत्रं स यातो हरिः ॥ ५९ ॥  
नान्तोस्ति यस्य न च यस्य समुद्भवोऽस्ति  
    वृद्धिर्न यस्य परिणामविवर्जितस्य ।  
नापक्षयं च समुपैत्यविकारि वस्तु  
    यस्तं नतोऽस्मि पुरुषोत्ममीशमीड्यम् ॥ ६० ॥  
तस्यैव योऽनु गुणभुग्बहुधैक एव  
    शुद्धोऽप्यशुद्ध इव भाति हि मूर्तिभेदैः ।  
ज्ञानान्वितः सकलसत्त्वविभूतिकर्ता  
    तस्मै नमोऽस्तु पुरुषाय सदाव्ययाय ॥ ६१ ॥  
ज्ञानप्रवृत्तिनियमैक्यमयाय पुंसो  
    भोगप्रदानपटवे त्रिगुणात्मकाय ।  
अव्याकृताय भवभावनकारणाय  
    वन्दे स्वरूपभवनाय सदाजराय ॥ ६२ ॥  
व्योमानिलाग्निजलभूरचनामयाय  
    शब्दादिभोग्यविषयोपनयक्षमाय ।  
पुंसःसमस्तकरणैरुपकारकाय  
    व्यक्ताय सूक्ष्मबृहदात्मवते नतोस्मि ॥ ६३ ॥  
इति विविधमजस्य यस्य रूपं  
    प्रकृतिपरात्ममयं सनातनस्य ।  
प्रदिशतु भगवानशेषपुंसां  
    हरिरपजन्मजरादिकां सिद्धिम् ॥ ६४ ॥  
इति श्रीविष्णुमहापुराणे षष्ठेंऽशेऽष्टमोऽध्यायः (८)  
समाप्तोऽयं षष्ठांशः  
इति श्रीविष्णुमहापुराणं समाप्तम्  
  
  
  
GO TOP
