मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ षष्ठोऽध्यायः ॥  
  
श्रीपराशर उवाच  
कदाचिच्छकटस्याधः शयानो मधुसूदनः ।  
चिक्षेप चरणावूर्ध्वं स्तन्यार्थी प्ररुरोद ह ॥ १ ॥  
तस्य पादप्रहारेण शकटं परिवर्तितम् ।  
विध्वस्तकुम्भभाण्डं तद्विपरीतं पपात वै ॥ २ ॥  
ततो हाहाकृतः सर्वो गोपरोपीजनो द्विज ।  
आजगामाथ ददृशे बालमुत्तानशायिनम् ॥ ३ ॥  
गोपाः केनेति केनेदं शकटं परिवर्तितम् ।  
तत्रैव बालकाः प्रोचुर्बालेनानेन पातितम् ॥ ४ ॥  
रुदता दृष्टमस्माभिः पादविक्षेपपातितम् ।  
शकटं परिवृत्तं वै नैतदन्यस्य चेष्टितम् ॥ ५ ॥  
ततः पुनरतीवासन्गोपा विस्मयचेतसः ।  
नन्दगोपोपि जग्राह बालमत्यन्तविस्मितः ॥ ६ ॥  
यशोदा शकटारूढभग्नभाण्डकपालिका ।  
शकटं चार्चयामास दधिपुष्पफलाक्षतैः ॥ ७ ॥  
गर्गश्च गोकुले तत्र वसुदेवप्रचोदितः ।  
प्रच्छन्न एव गोपानां संस्कारानकरोत्तयोः ॥ ८ ॥  
ज्येष्ठं च राममित्याह कृष्णं चैव तथावरम् ।  
गर्गो मतिमतां श्रेष्ठो नाम कुर्वन्महामतिः ॥ ९ ॥  
स्वल्पेनैव तु कालेन रिङ्‌गिणौ तौ तदा व्रजे ।  
घृष्टजानुकरौ विप्र बभूवतुरुभावपि ॥ १० ॥  
करीषभस्मदिग्धाङ्गौ भ्रममाणावितस्ततः ।  
न निवारयितुं सेहे यशोदा तौ न रोहिणी ॥ ११ ॥  
गोवाटमध्ये क्रीडन्तौ वत्सवाटं गतौ पुनः ।  
तदहर्जातगोवत्सपुच्छाकर्षणतत्परौ ॥ १२ ॥  
यदा यशोदा तौ बालावेकस्थानचरावुभौ ।  
शशाक नो वारयितुं क्रीडन्तावतिचञ्चलौ ॥ १३ ॥  
दाम्ना मध्ये ततो बद्‌ध्वा बबन्ध तमुलूखले ।  
कृष्णमक्लिष्टकर्माणमाह चेदममर्षिता ॥ १४ ॥  
यदि शक्नोषि गच्छ त्वमतिचञ्चलचेष्टित ।  
इत्युक्त्वाथ निजं कर्म सा चकार कुटुम्बिनी ॥ १५ ॥  
व्याग्रायामथ तस्यां स कर्षमाम उलूखलम् ।  
यमलार्जुनमध्येन जगाम कमलेक्षणः ॥ १६ ॥  
कर्षता वृक्षयोर्मध्ये तिर्यग्गतमुलूखलम् ।  
भग्नावुत्तुङ्गशाखाग्रौ तेन तौ यमलार्जुनौ ॥ १७ ॥  
ततः कटकटाशब्दसमाकर्णनतत्परः ।  
आजगाम व्रजजनो ददर्श च महाद्रुमौ ॥ १८ ॥  
नवोद्गताल्पदन्तांशुसितहासं च बालकम् ।  
तयोर्मध्यगतं दाम्ना बद्धं गाढं तथोदरे ॥ १९ ॥  
ततश्च तामोदरतां स ययौ दामबन्धनात् ॥ २० ॥  
गोपवृद्धास्ततः सर्वे नन्दगोपपुरोगमाः ।  
मन्त्रयामासुरुद्विग्ना महोत्पातातिभीरवः ॥ २१ ॥  
स्थानेनेह न नः कार्यं व्रजामोन्यन्महावनम् ।  
उत्पाता बहवो ह्यत्र दृश्यन्ते नाशहेतवः ॥ २२ ॥  
पूतनाया विनाशश्च शकटस्य विपर्ययः ।  
विना वातादिदोषेण द्रुमयोः पतनं तथा ॥ २३ ॥  
वृन्दावनमितः स्थानात्तस्माद्गच्छाम मा चिरम् ।  
यावद्भौममहोत्पातदोषो नाभिभवेद्‌व्रजम् ॥ २४ ॥  
इति कृत्वा मतिं सर्वे गमने ते व्रजौकसः ।  
ऊचुः स्वं स्वं कुलं शीघ्रं गम्यतां मा विलम्बथ ॥ २५ ॥  
ततः क्षणेन प्रययुः शकटैर्गोधनैस्तथा ।  
यूथशो वत्सपालाश्च कालयन्तो व्रजौकसः ॥ २६ ॥  
द्रव्यावयवनिर्धूतं क्षणमात्रेण तत्तथा ।  
काकभाससमाकीर्णं व्रजस्थानमभूद्‌द्विज ॥ २७ ॥  
वृन्दावनं भगवता कृष्णेना क्लिष्टकर्मणा ।  
शुभेन मनसा ध्यातं गवं सिद्धिमभीप्सता ॥ २८ ॥  
ततस्तत्रातिरूक्षेऽपि घर्मकाले द्विजोत्तम ।  
प्रावृट्काल इवोद्भूतं नवशष्पं समन्ततः ॥ २९ ॥  
स समावासितः सर्वो व्रजो वृन्दावने ततः ।  
शकटावाटपर्यन्तश्चन्द्रार्धाकारसंस्थितः ॥ ३० ॥  
वत्सपालौ च संवृत्तौ रामदामोदरौ ततः ।  
एक स्थनस्थितौ गोष्ठे चेरतुर्बाललीलया ॥ ३१ ॥  
बर्हिपत्रकृतापीडौ वन्यपुष्पावतंसकौ ।  
गोपवेणुकृतातोद्यपत्रवाद्यकृतस्वनौ ॥ ३२ ॥  
काकपक्षधरौ बालौ कुमाराविव पावकी ।  
हसन्तौ च रमन्तौ च चेरतुः स्म महावनम् ॥ ३३ ॥  
क्वचिद्वहन्तावन्योन्यं क्रीडमानौ तथा परैः ।  
गोपपुत्रैः समं वत्सांश्चारयन्तौ विचेरतुः ॥ ३४ ॥  
कालेन गच्छता तौ तु सप्तवर्षौ महाव्रजे ।  
सर्वस्य जगतः पालौ वत्सपालौ बभूवतुः ॥ ३५ ॥  
प्रावृट्कालस्ततोऽतीव मेघौघस्थगिताम्बरः ।  
बभूव वारिधाराभिरैक्यं कुर्वन्दिशामिव ॥ ३६ ॥  
प्ररूढनवशष्पाढ्या शक्रगोपाचिता मही ।  
तथा मारकतीवासीत्पद्मरागविभूषिता ॥ ३७ ॥  
ऊहुरुन्मार्गवाहीनि निम्नगाम्भांसि सर्वतः ।  
मनांसि दुर्विनीतानां प्राप्य लक्ष्मीं नवामिव ॥ ३८ ॥  
न रेजेऽन्तरितश्चन्द्रो निर्मलो मलिनैर्घनैः ।  
सद्वादिवादो मूर्खणां प्रगल्भाभिरिवोक्तिभिः ॥ ३९ ॥  
निर्गुणेनापि चापेन शक्रस्य गगने पदम् ।  
अवाप्यताविवेकस्य नृपस्यैव परिग्रहे ॥ ४० ॥  
मेघपृष्ठे बलाकानां रराज विमला ततिः ।  
दुर्वत्ते वृत्तचेष्टेव कुलीनस्यातिशोभना ॥ ४१ ॥  
न बबन्धाम्बरे स्थैर्यं विद्युदत्यन्तचञ्चला ।  
मैत्रीव प्रवरे पुंसि दुर्जनेन प्रयोजिता ॥ ४२ ॥  
मार्गा बभूवुरस्पष्टास्तृणशष्पचयावृताः ।  
अर्थान्तरमनुप्राप्ताः प्रजडानामिवोक्तयः ॥ ४३ ॥  
उन्मत्तशिखिसारङ्गे तस्मिन्काले महावने ।  
कृष्णरामौ मुदायुक्तौ गोपालैश्चेरतुः सह ॥ ४४ ॥  
क्वचिद्गोभिः समं रम्यं गेयतानरतावुभौ ।  
चेरतुः क्वचिदत्यर्थं शीतवृक्षतलाश्रितौ ॥ ४५ ॥  
क्वचित्कदम्बस्रक्चित्रौ मयूरस्रग्विराजितौ ।  
विलिप्तौ क्वचिदासातां विविधैर्गिरिधातुभिः ॥ ४६ ॥  
पर्णशय्यासु संसुप्तौ क्वचिन्निद्रान्तरैषिणौ ।  
क्वचिद्गर्जति जीमूते हाहाकाररवाकुलौ ॥ ४७ ॥  
गायतामन्यगोपानां प्रशंसापरमौ क्वचित् ।  
मयूरकेकानुगतौ गोपवेणुप्रवादकौ ॥ ४८ ॥  
इति नानाविधैर्भावैरुत्तमप्रीतिसंयुतौ ।  
क्रीडन्तौ तौ वने तस्मिञ्चेरतुस्तुष्टमानसौ ॥ ४९ ॥  
विकाले च समं गोभिर्गोपवृन्दसमन्वितौ ।  
विहृत्याथ यथायोगं व्रजमेत्य महाबलौ ॥ ५० ॥  
गोपैः समानैः सहितौ क्रीडन्तावमराविव ।  
एवं तावूषतुस्तत्र रामकृष्णौ महाद्युती ॥ ५१ ॥  
इति श्रीविष्णुमहापुराणे पञ्चमेंऽशे षष्ठोऽध्यायः (६)  
  
GO TOP
