मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ द्वादशोऽध्यायः ॥  
  
श्रीपराशर उवाच  
धृते गोवर्धने शैले परित्राते च गोकुले ।  
रोजयामास कृष्णस्यदर्शनं पाकशासनः ॥ १ ॥  
सोऽधिरुह्य महानागमैरावतममित्रजित् ।  
गोवर्धनगिरौ कृष्णं ददर्श त्रिदशेश्वरः ॥ २ ॥  
चारयन्तं महावीर्यं गास्तु गोपवपुर्धरम् ।  
कृत्स्नस्य जगतो गोपं वृतं गोपकुमारकैः ॥ ३ ॥  
गरुडं च ददर्शोच्चैरन्तर्धानगतं द्विज ।  
कृतच्छायं हरेर्मूर्ध्नि पक्षाभ्यां पक्षिपुङ्गवम् ॥ ४ ॥  
अवरुह्य स नागेन्द्रादेकान्ते मधुसूदनम् ।  
शक्रःसस्मितमाहेदं प्रीतिविस्तारितेक्षणः ॥ ५ ॥  
इन्द्र उवाच  
कृष्ण कृष्ण शृणुष्वेदं यदर्थ महामागतः ।  
त्वत्समीपं महाबाहो नैतच्चिन्त्यं त्वायान्यथा ॥ ६ ॥  
भारावतारणार्थाय पृथिव्याः पृथिवीतले ।  
अवतीर्णोऽखिलाधार त्वमेव परमेश्वर ॥ ७ ॥  
मखभङ्गविरोधेन मया गोकुलनाशकाः ।  
समादिष्टा महामेघास्तैश्चेदं कदनं कृतम् ॥ ८ ॥  
त्रातास्ताश्च त्वाया गावः समुत्पाट्य महीधरम् ।  
तेनाहं तोषितो वीरकर्मणात्यद्भुतेन ते ॥ ९ ॥  
साधितं कृष्ण देवानामहं मन्ये प्रयोजनम् ।  
त्वयायमद्रिप्रवरः करेणैकेन यद्धृतः ॥ १० ॥  
गोभिश्च चोदितः कृष्ण त्वत्सकाशमिहागतः ।  
त्वया त्राताभिरत्यर्थं युष्मत्सत्कारकारणात् ॥ ११ ॥  
स त्वां कृष्णाभिषेक्ष्यामि गावं वाक्यप्रचोदितः ।  
उपेन्द्रत्वे गवामिन्द्रो गोविन्दस्त्वं भविष्यसि ॥ १२ ॥  
श्रीपराशर उवाच  
अथोपवाह्यादादाय घण्टामैरावताद् गजात् ।  
अभिषेकं तया चक्रे पवित्रजलपूर्णया ॥ १३ ॥  
क्रियमाणेऽभिषेके तु गावः कृष्णस्य तत्क्षणात् ।  
प्रस्रवोद्भूतदुग्धार्द्रां सद्यश्चक्रुर्वसुन्धराम् ॥ १४ ॥  
अभिषिच्य गवां वाक्यादुपेन्द्रं वै जनार्दनम् ।  
प्रीत्या सप्रश्रयं वाक्यं पुनराह शचीपतिः ॥ १५ ॥  
गवामेतत्कृतं वाक्यं तथान्यदपि मे शृणु ।  
यद्ब्रवीमि महाभाग भारावतरणेच्छया ॥ १६ ॥  
ममांशः पुरुषव्याघ्र पृथिव्यां पृथिवीधर ।  
अवतीर्णोऽर्जुनो नाम संरक्ष्यो भवता सदा ॥ १७ ॥  
भारावतरणे साह्यं स ते वीरः करिष्यति ।  
संरक्षणीयो भवता यथात्मा मधुसूदन ॥ १८ ॥  
श्रीभगवानुवाच  
जानामि भारते वंशे जातं पार्थं तवांशतः ।  
तमहं पालयिष्यामि यावत्स्थास्यमि भूतले ॥ १९ ॥  
यावन्महीतले शक्र स्थास्याम्यहमरिन्दम ।  
न तावदर्जुनं कश्चिद्देवेन्द्र युधि जेष्यति ॥ २० ॥  
कंसो नाम महाबाहुर्दैत्योऽरिष्टस्तथासुरः ।  
केशी कुवलयापीडो नरकाद्यास्तथा परे ॥ २१ ॥  
हतेषु तेषु देवेन्द्र भविष्यति महाहवः ।  
तत्र विद्धि सहस्राक्ष भारावतरणं कृतम् ॥ २२ ॥  
स त्वं गच्छ न सन्तापं पुत्रार्थे कर्तुमर्हसि ।  
नार्जुनस्य रिपुः कश्चिन्ममाग्रे प्रभविष्यति ॥ २३ ॥  
अर्जुनार्थे त्वहं सर्वान्युधिष्ठिरपुरोगमान् ।  
निवृत्ते भारते युद्धे कुन्त्यै दास्याम्यविक्षताम् ॥ २४ ॥  
श्रीपराशर उवाच  
इत्युक्तः सम्परिष्वज्य देवाराजो जनार्दनम् ।  
आरुह्यौरावतं नागं पुनरेव दिवं ययौ ॥ २५ ॥  
कृष्णो हि सहितो गोभिर्गोपालैश्च पुनर्व्रजम् ।  
आजगामाथ गोपीनां दृष्टिपूतेन वर्त्मना ॥ २६ ॥  
इति श्रीविष्णुमहापुराणे पञ्चमेंऽशे द्वादशोऽध्यायः (१२)  
  
GO TOP
