मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ चतुर्थोऽध्यायः ॥  
  
मैत्रेय उवाचः  
ब्रह्मा नारायणाख्योऽसौ कल्पादौ भगवान् यथा ।  
ससर्ज सर्वभूतानि तदाचक्ष्व महामुने ॥ १ ॥  
पराशर उवाचः  
प्रजाः ससर्ज भगवान्ब्रह्मा नारायणात्मकः ।  
प्रजापतिपतिर्देवो यथा तन्मे निशामय ॥ २ ॥  
अतीतकल्पावसाने निशासुप्तोत्थितः प्रभुः ।  
सत्त्वोद्रिक्तस्तथा ब्रह्मा शून्यं लोकमवैक्षत ॥ ३ ॥  
नारायणः परोऽचिन्त्यः परेषामपि स प्रभुः ।  
ब्रह्मस्वरूपी भगवाननादिः सर्वसम्भवः ॥ ४ ॥  
इमं चोदाहरन्त्यत्र श्लोकं नारायणं प्रति ।  
ब्रह्मस्वरूपिणं देवं जगतः प्रभवाप्ययम् ॥ ५ ॥  
आपो नारा इति प्रोक्ता आपो वै नरसूनवः ।  
अयनं तस्य ताः पूर्वं तेन नारायणः स्मृतः ॥ ६ ॥  
तोयान्तःस्थां महीं ज्ञात्वा जगत्येकार्णवे प्रभुः ।  
अनुमानात्तदुद्धारं कर्तुकामः प्रजापतिः ॥ ७ ॥  
अकरोत्स्वतनूमन्यां कल्पादिषु यथा पुरा ।  
मत्स्यकूर्मादिकां तद्वद्‌वाराहं वपुरास्थितः ॥ ८ ॥  
वेदयज्ञमयं रूपमशेषजगतः स्थितौ ।  
स्थितः स्थिरात्मा सर्वात्मा परमात्मा प्रजापतिः ॥ ९ ॥  
जनलोकगतैस्सिद्धैस्सनकाद्यैरभिष्टुतः ।  
प्रविवेश तदा तोयमात्माधारो धराधरः ॥ १० ॥  
निरीक्ष्य तं तदा देवी पातालतलमागतम् ।  
तुष्टाव प्रणता भूत्वा भक्तिनम्रा वसुन्धरा ॥ ११ ॥  
पृथिव्युवाचः  
नमस्ते पुण्डरीकाक्ष शङ्‌खचक्रगदाधर ।  
मामुद्धरास्मादद्य त्वं त्वत्तोऽहं पूर्वमुत्थिता ॥ १२ ॥  
त्वयाहमुद्धृता पूर्वं त्वन्मयाहं जनार्दन ।  
तथान्यानि च भूतानि गगनादीन्यशेषतः ॥ १३ ॥  
नमस्ते परमात्मात्मन्पुरुषात्मन्नमोऽस्तु ते ।  
प्रधानव्यक्तभूताय कालभूताय ते नमः ॥ १४ ॥  
त्वं कर्ता सर्वभूतानां त्वं पाता त्वं विनाशकृत् ।  
सर्गादिषु प्रभो ब्रह्मविष्णुरुद्रात्मरूपधृक् ॥ १५ ॥  
सम्भक्षयित्वा सकलं जगत्येकार्णवीकृते ।  
शेषे त्वमेव गोविन्द चिन्त्यमानो मनीषिभिः ॥ १६ ॥  
भवतो यत् परं रूपं तन्न जानाति कश्चन ।  
अवतारेषु यद्‌रूपं तदर्चन्ति दिवौकसः ॥ १७ ॥  
त्वामाराध्य परं ब्रह्म याता मुक्तिं मुमुक्षवः ।  
वासुदेवमनाराध्य को मोक्षं समवाप्स्यति ॥ १८ ॥  
यत्किञ्चिन्मनसा ग्राह्यं यद्‌ग्राह्यं चक्षुरादिभिः ।  
बुद्ध्या च यत्परिच्छेद्यं तद्‌रूपमखिलं तव ॥ १९ ॥  
त्वन्मयाहं त्वदाधारा त्वत्सृष्टा त्वामुपाश्रिता ।  
माधवीमिति लोकोऽयमभिधत्ते ततो हि माम् ॥ २० ॥  
जयाखिलज्ञानमय जय स्थूलमयाव्यय ।  
जयाऽनन्त जयाव्यक्त जय व्यक्तमय प्रभो ॥ २१ ॥  
परापरात्मन्विश्वात्मञ्जय यज्ञपतेऽनघ ।  
त्वं यज्ञस्त्वं वषट्कारस्त्वमोङ्‌कारस्त्वमग्नयः ॥ २२ ॥  
त्वं वेदास्त्वं तदङ्‌गानि त्वं यज्ञपुरुषो हरे ।  
सूर्यादयो ग्रहास्तारा नक्षत्राण्यखिलं जगत् ॥ २३ ॥  
मूर्तामूर्तमदृश्यं च दृश्यं च पुरुषोत्तम ।  
यच्चोक्तं यच्च नैवोक्तं मयात्र परमेश्वर ।  
तत्सर्वं त्वं नमस्तुभ्यं भूयो भूयो नमो नमः ॥ २४ ॥  
पराशर उवाचः  
एवं संस्तूयमानस्तु पृथिव्या पृथिवीधरः ।  
सामस्वरध्वनिः श्रीमाञ्जगर्ज परिघर्घरम् ॥ २५ ॥  
ततः समुत्क्षिप्य धरां स्वदंष्ट्रया  
     महावराहः स्फुटपद्मलोचनः ।  
रसातलादुत्पलपत्रसन्निभः  
     समुत्थितो नील इवाचलो महान् ॥ २६ ॥  
उत्तिष्ठता तेन मुखानिलाहतं  
     तत्सम्भवाम्भो जनलोकसंश्रयान् ।  
प्रक्षालयामास हि तान्महाद्युतीन्  
     सनन्दनादीनपकल्मषान् मुनीन् ॥ २७ ॥  
प्रयान्ति तोयानि खुराग्रविक्षत-  
     रसातलेऽधः कृतशब्दसन्ततम् ।  
श्वासानिलास्ताः परितः प्रयान्ति  
     सिद्धा जने ये नियतं वसन्ति ॥ २८ ॥  
उत्तिष्ठतस्तस्य जलार्द्रकुक्षे-  
     र्महावराहस्य महीं विगृह्य ।  
विधुन्वतो वेदमयं शरीरं  
     रोमान्तरस्था मुनयः स्तुवन्ति ॥ २९ ॥  
तं तुष्टुवुस्तोषपरीतचेतसो  
     लोके जने ये निवसन्ति योगिनः ।  
सनन्दनाद्या ह्यतिनम्रकन्धरा  
     धराधरं धीरतरोद्धतेक्षणम् ॥ ३० ॥  
जयेश्वराणां परमेश केशव  
     प्रभो गदाशङ्‌खधरासिचक्रधृक् ।  
प्रसूतिनाशस्थितिहेतुरीश्वर-  
     स्त्वमेव नान्यत्परमं च यत्पदम् ॥ ३१ ॥  
पादेषु वेदास्तव यूपदंष्ट्र  
     दन्तेषु यज्ञाश्चितयश्च वक्त्रे ।  
हुताशजिह्वोऽसि तनूरुहाणि  
     दर्भाः प्रभो यज्ञपुमांस्त्वमेव ॥ ३२ ॥  
विलोचने रात्र्यहनी महात्म-  
     न्सर्वाश्रयं ब्रह्म परं शिरस्ते ।  
सूक्तान्यशेषाणि सटाकलापो  
     घ्राणं समस्तानि हवींषि देव ॥ ३३ ॥  
स्रुक्तुण्ड सामस्वरधीरनाद  
     प्राग्वंशकायाखिलसत्रसन्धे ।  
पूर्तेष्टधर्मश्रवणोऽसि देव  
     सनातनात्मन्भगवन्प्रसीद ॥ ३४ ॥  
पदक्रमाक्रान्तभुवं भवन्त-  
     मादिस्थितं चाक्षर विश्वमूर्ते ।  
विश्वस्य विद्मः परमेश्वरोऽसि  
     प्रसीद नाथोऽसि चराचरस्य ॥ ३५ ॥  
दंष्ट्राग्रविन्यस्तमशेषमेतद्‌-  
     भूमण्डलं नाथ विभाव्यते ते ।  
विगाहतः पद्मवनं विलग्नं  
     सरोजिनीपत्रमिवोढपङ्‌कम् ॥ ३६ ॥  
द्यावापृथिव्योरतुलप्रभाव  
     यदन्तरं तद्‌वपुषा तवैव ।  
व्याप्तं जगद्‌व्याप्तिसमर्थदीप्ते  
     हिताय विश्वस्य विभो भव त्वम् ॥ ३७ ॥  
परमार्थस्त्वमेवैको नान्योऽस्ति जगतः पते ।  
तवैष महिमा येन व्याप्तमेतच्चराचरम् ॥ ३८ ॥  
यदेतद्‌ दृश्यते मूर्तमेतज्ज्ञानात्मनस्तव ।  
भ्रान्तिज्ञानेन पश्यन्ति जगद्‌रूपमयोगिनः ॥ ३९ ॥  
ज्ञानस्वरूपमखिलं जगदेतदबुद्धयः ।  
अर्थस्वरूपं पश्यन्तो भ्राम्यन्ते मोहसम्प्लवे ॥ ४० ॥  
ये तु ज्ञानविदः शुद्धचेतसस्तेऽखिलं जगत् ।  
ज्ञानात्मकं प्रपश्यन्ति त्वद्‌रूपं परमेश्वर ॥ ४१ ॥  
प्रसीद सर्वसर्वात्मन्वासाय जगतामिमाम् ।  
उद्धरोर्वीममेयात्मञ्छन्नो देह्यब्जलोचन ॥ ४२ ॥  
सत्त्वोद्रिक्तोऽसि भगवन् गोविन्द पृथिवीमिमाम् ।  
समुद्धर भवायेश शं नो देह्यब्जलोचन ॥ ४३ ॥  
सर्गप्रवृत्तिर्भवतो जगतामुपकारिणी ।  
भवत्वेषा नमस्तेऽस्तु शन्नो देह्यब्जलोचन ॥ ४४ ॥  
पराशर उवाचः  
एवं संस्तूयमानस्तु परमात्मा महीधरः ।  
उज्जहार क्षितिं क्षिप्रं न्यस्तवांश्च महार्णवे ॥ ४५ ॥  
तस्योपरि जलौघस्य महती नौरिव स्थिता ।  
विततत्वात्तु देहस्य न मही याति सम्प्लवम् ॥ ४६ ॥  
ततः क्षितिं समां कृत्वा पृथिव्यां सोऽचिनोद्‌गिरीन् ।  
यथाविभागं भगवाननादिः सर्वसम्भवः ॥ ४७ ॥  
प्राक्सर्गदग्धानखिलान्पर्वतान्पृथिवीतले ।  
अमोघेन प्रभावेन ससर्जामोघवाञ्छितः ॥ ४८ ॥  
भूविभागं ततः कृत्वा सप्तद्वीपान्यथातथम् ।  
भूराद्यांश्चतुरो लोकान्पूर्ववत्समकल्पयत् ॥ ४९ ॥  
ब्रह्मरूपधरो देवस्ततोऽसौ रजसा वृतः ।  
चकार सृष्टिं भगवांश्चतुर्वक्त्रधरो हरिः ॥ ५० ॥  
निमित्तमात्रमेवाऽसौ सृज्यानां सर्गकर्मणि ।  
प्रधानकारणीभूता यतो वै सृज्यशक्तयः ॥ ५१ ॥  
निमित्तमात्रं मुक्त्वैवं नान्यत्किञ्चिदपेक्ष्यते ।  
नीयते तपतां श्रेष्ठ स्वशक्त्या वस्तु वस्तुताम् ॥ ५२ ॥  
इति श्रीविष्णुपुराणे प्रथमेंऽशे चतुर्थोऽध्यायः  
  
  
  
GO TOP
