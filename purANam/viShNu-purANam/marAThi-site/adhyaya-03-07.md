मागचा अध्याय  
पुढचा अध्याय  
  
॥ विष्णुपुराणम् ॥  
तृतीयः अंशः  
॥ सप्तमोऽध्यायः ॥  
  
मैत्रेय उवाच  
यथा वत्कथितं सर्वं यत्पृष्टोऽसि मया गुरो ।  
श्रोतुमिच्छाम्यहं त्वेकं तद्भवान्प्रब्रवीतु मे ॥ १ ॥  
सप्तद्वीपानि पातालविधयश्च महामुने ।  
स्पतलोकाश्च येऽन्तस्था ब्रह्माण्डस्यास्य सर्वतः ॥ २ ॥  
स्थूलैः सूक्ष्मैस्तथा सूक्ष्मसूक्ष्मात्सूक्ष्मतरैस्तथा ।  
स्थूलात्स्थूलतरैश्चैव सर्वं प्राणिभिरावृतम् ॥ ३ ॥  
अङ्गुलस्याष्टभागोपि न सोऽस्ति मुनिसत्तम ।  
न सन्ति प्राणिनो यत्र कर्मबन्धनिबन्धनाः ॥ ४ ॥  
सर्वे चैते वशं यान्ति यमस्य भगवन् किल ।  
आयुष्याऽते तथा यान्ति यातनास्तत्प्रचोदिताः ॥ ५ ॥  
यातनाभ्यः परिभ्रष्टा देवाद्यास्वथ योनिषु ।  
जन्तवः परिवर्तन्ते शास्त्राणामेष निर्णयः ॥ ६ ॥  
सोहमिच्छामि तच्छ्रोतुं यमस्य वशवर्तिनः ।  
न भवन्ति नरा येन तत्कर्म कथयस्व मे ॥ ७ ॥  
श्रीपराशर उवाच  
अयमेव मुने प्रश्नो नकुलेन महात्मना ।  
पृष्टः पितामहः प्राह भीष्मो यत्तच्छृणुष्व मे ॥ ८ ॥  
भीष्ण उवाच  
पुरा ममागतो वत्स सखा कालिङ्गको द्विजः ।  
स मामुवाच प्रष्टो वै मया जातिस्मरो मुनिः ॥ ९ ॥  
तेनाख्यातमिदं सर्वमित्थं चैतद्भविष्यति ।  
तथा च तदभूद्वत्स यथोक्तं तेन धीमता ॥ १० ॥  
स पृष्टश्च मया भूयः श्रद्दधानेन वै द्विजः ।  
यद्यदाह न तद्दृष्टमन्यथा हि मया क्वचित् ॥ ११ ॥  
एकदा तु मया पृष्टमेतद्यद्भवतोदितम् ।  
प्राह कालिङ्गको विप्रःस्मृत्वा तस्य मुनेर्वचः ॥ १२ ॥  
जातिस्मरेण कथितो रहस्यः परमो मम ।  
यमकिङ्करयोर्योऽभूत्संवादस्तं ब्रवीमि ते ॥ १३ ॥  
कालिङ्ग उवाच  
स्वपुरुषमभिवीक्ष्य पाशहस्तं  
    वदति यमः किल तस्य कर्णमूले ।  
परिहर मधुसूदनप्रपन्नान्-  
    प्रभुरहमन्यनृणामवैष्णवानाम् ॥ १४ ॥  
अहममरवरार्चितेन धात्रा  
    यम इति लोकहिताहिते नियुक्तः ।  
हरिगुरुवशगोस्मि न स्वतन्त्रः  
    प्रभवति संयमने ममापि विष्णुः ॥ १५ ॥  
कटकमुकुटकर्णिकादिभेदैः  
    कनकमभेदमपीष्यते यथैकम् ।  
सुरपशुमनुजादिकल्पनाभि-  
    र्हरिरखिलाभिरुदीर्यते तथैकः ॥ १६ ॥  
क्षितितलपरमाणवोऽनिलान्ते  
    पुनरुपयान्ति यथैकतां धरित्र्याः ।  
सुरपशुमनुजादयस्तथान्ते  
    गुणकलुषेण सनातनेन तेन ॥ १७ ॥  
हरिममरवरार्चिताङ्घ्रिपद्मं-  
    प्रणमति यः परमार्थतो हि मर्त्यः ।  
तमपगतसमस्तपापबन्धं  
    व्रज परिहृत्य यथाग्निमाज्यसिक्तम् ॥ १८ ॥  
इति यमवचनं निशम्य पाशी  
    यम पुरुषस्तमुवाच धर्मराजम् ।  
कथय मम विभो समस्तधातु-  
    र्भवति हरेः खलु यादृशोऽस्य भक्तः ॥ १९ ॥  
यम उवाच  
न चलति निजवर्णधर्मतो यः  
    सममतिरात्मसुहृद्विपक्षपक्षे ।  
न हरति न च हन्ति किञ्चिदुच्चैः  
    स्थितमनसं तमवेहि विष्णुभक्तम् ॥ २० ॥  
कलिकलुषमलेन यस्य नात्मा  
    विमलमतेर्मलिनीकृतस्तमेनम् ।  
मनसि कृतजनार्दनं मनष्यं  
    सततमवेहि हरेरतीवभक्तम् ॥ २१ ॥  
कनकमपि रहस्यवेक्ष्य बुद्ध्या  
    तृणमिव यःसमवैति वै परस्वम् ।  
भवति च भगवत्यनन्यचेताः  
    पुरुषवरं तमवेहि विष्णुभक्तम् ॥ २२ ॥  
स्फटिकगिरिशिलामलः क्व विष्णु-  
    र्मनसि नृणां क्व च मत्सरादिदोषः ।  
न हि तुहिनमयूखरश्मिपुञ्जे  
    भवति हुताशनदीप्तिजः प्रतापः ॥ २३ ॥  
विमलमतिरमत्सरः प्रशान्त-  
    श्शुचिचरितोखिलसत्त्वमित्रभूतः ।  
प्रियहितवचनोऽस्तमानमायो  
    वसति सदा हृदि तस्य वासुदेवः ॥ २४ ॥  
वसति हृदिसनातने च तस्मिन्  
    भवति पुमाञ्जगतोस्य सौम्यरूपः ।  
क्षितिरसमतिरम्यमात्मनोऽन्तः  
    कथयति चारुतयैव शालपोतः ॥ २५ ॥  
यमनियमविधूत कल्पषाणा-  
    मनुदिनमच्युतसक्तमानसानाम् ।  
अपगतमदमानमत्सराणां  
    त्यज भट दूरतरेण मानवानाम् ॥ २६ ॥  
हृदि यदि भगवाननादिरास्ते  
    हरिरसिशङ्खगदाधरोव्ययात्मा ।  
तदघमघविघातकर्तृभिन्नं  
    भवति कथं सति चान्धकारमर्के ॥ २७ ॥  
हरति परधनं निहन्ति जन्तून्  
    वदति तथाऽनृतनिष्ठुराणि यश्च ।  
अशुभजनितदुरमदस्य पुंसः  
    कलुषमतेर्हृदि तस्य नास्त्यनन्तः ॥ २८ ॥  
न सहति परसम्पदं विनिन्दां  
    कलुषमतिः कुरुते सतामसाधुः ।  
न यजति न ददाति यश्च सन्तं  
    मनसि न तस्य जनार्दनोऽधमस्य ॥ २९ ॥  
परमसुहृदिबान्धवे कलत्रे  
    सुततनयापितृमातृभृत्यवर्गे ।  
शठमतिरुपयाति योऽर्थतृष्णां  
    तमधमचेष्टमवेहि नास्य भक्तम् ॥ ३० ॥  
अशुभमतिरसत्प्रवृत्ति सक्त-  
    स्सततमनार्यकुशीलसङ्गमत्तः ।  
अनुदिनकृतपापबन्धयुक्तः  
    परुषपशुर्न हि वासुदेवभक्तः ॥ ३१ ॥  
सकलमिदमहं च वासुदेवः  
    परमपुमान्परमेश्वरः स एकः ।  
इति मतिरचलाभवत्यनन्ते  
    हृदयगते व्रजतान्विहाय दूरात् ॥ ३२ ॥  
कमलनयन वासुदेव विष्णो  
    धरणिधराच्युत शङ्खचक्रपाणे ।  
भवशरणमितिरयन्ति ये वै  
    त्यज भट दूरतरेण तानपापान् ॥ ३३ ॥  
वसति मनसि यस्य सोव्ययात्मा  
    पुरुषवरस्य न तस्य दृष्टिपाते ।  
तव गतिरथ वा ममास्ति चक्र-  
    प्रतिहतवीर्यबलस्य सोऽन्यलोक्यः ॥ ३४ ॥  
कालिङ्ग उवाच  
इति निजभटशासनाय देवो  
    रवितनयस्य किलाह धर्मराजः ।  
मम कथितमिदं च तेन तुभ्यं  
    कुरुवर सम्यगिदं मयापि चोक्तम् ॥ ३५ ॥  
श्रीभीष्म उवाच  
नकुलैतन्ममाख्यातं पूर्वं तेन द्विजन्मना ।  
कलिङ्गदेशादभ्येत्य प्रीतेन सुमहात्मना ॥ ३६ ॥  
मयाप्येतद्यथान्यायं सम्यग्वत्स तवोदितम् ।  
यथा विष्णुमृते नान्यत्त्राणां संसारसागरे ॥ ३७ ॥  
किङ्कराः पाशदण्डाश्च न यमो न च यातनाः ।  
समर्थास्तस्य यस्यात्मा केशवालम्बनःसदा ॥ ३८ ॥  
श्रीपराशर उवाच  
एतन्मुने समाख्यातं गीतं वैवस्वतेन यत् ।  
त्वत्प्रश्नानुगतं सम्यक्‌किमन्यच्छ्रोतुमिच्छसि ॥ ३९ ॥  
इति श्रीविष्णुमहापुराणे तृतीयांशे सप्तमोऽध्यायः (७)  
  
  
  
GO TOP
