मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ दशमोऽध्यायः ॥  
  
श्रीपराशर उवाच  
तयोर्विहरतोरेवं रामकेशवयोर्व्रजे ।  
प्रावृड् व्यतीता विकसत्सरोजा चाभवच्छरत् ॥ १ ॥  
अवापुस्तापमत्यर्थं शफर्यः पल्वलोदके ।  
पुत्रक्षेत्रादिसक्तेन ममत्वेन यथा गृही ॥ २ ॥  
मयुरा मौनमातस्थुः परित्यक्तमदा वने ।  
असारतां परिज्ञाय संसारस्येव योगिनः ॥ ३ ॥  
उत्सृज्य जलसर्वस्वं विमलाःसितमूर्तयः ।  
तत्यजुश्चाम्बरं मेघा गृहं विज्ञानिनो यथा ॥ ४ ॥  
शरत्सूर्यांशुतप्तानि ययुः शोषं सरांसि च ।  
बह्वालम्बममत्वेन हृदयानीव देहिनाम् ॥ ५ ॥  
कुमुदैः शरदम्भांसि योग्यतालक्षणं ययुः ।  
अवबोधैर्मनांसीव समत्वममलात्मनाम् ॥ ६ ॥  
तारकाविमले व्योम्नि रराजाखण्डमण्डलः ।  
चन्द्रश्चरमदेहात्मा योगी साधुकुले यथा ॥ ७ ॥  
शनकैः शनकैस्तीरं तत्यजुश्च जलाशयाः ।  
ममत्वं क्षेत्रपुत्रादिरूढमुच्चैर्यथा बुधाः ॥ ८ ॥  
पूर्वं त्यक्तैः सरोऽम्भोभिर्हंसा योगं पुनर्ययुः ।  
क्लेशैः कुयोगिनो शेषैरन्तरायहता इव ॥ ९ ॥  
निभृतो भवदत्यर्थं समुद्रः स्तिमितोदकः ।  
क्रमावाप्तमहायोगो निश्चलात्मा यथा यतिः ॥ १० ॥  
सर्वत्रातिप्रसन्नानि सलिलानि तथाभवन् ।  
ज्ञाते सर्वगते विष्णौ मनांसीव सुमेधसाम् ॥ ११ ॥  
बभूव निर्मलं व्योम शरदा ध्वस्ततोयदम् ।  
योगाग्निदग्धक्लेशौघं योगिनामिव मानसम् ॥ १२ ॥  
सूर्यांशुजनितं तापं नित्ये तारापतिः शमम् ।  
अहंमानोद्भवं दुःखं विवेकः सुमहानिव ॥ १३ ॥  
नभसोब्दं भुवः पङ्कं कालुष्यं चाम्भसः शरत् ।  
इन्द्रियाणीन्द्रियार्थेभ्यः प्रत्याहार इवाहरत् ॥ १४ ॥  
प्राणायाम इवाम्भोभिः सरसां कृतपूरकैः ।  
अभ्यस्यतेऽनुदिवसं रेचकाकुम्भकादिभिः ॥ १५ ॥  
विमलाम्बरनक्षत्रे काले चाभ्यागते व्रजे ।  
ददर्शेन्द्रमहारम्भायोद्यतांस्तान्व्रजौकसः ॥ १६ ॥  
कृष्णस्तानुत्सुकान्दृष्ट्वा गोपानुत्सवलालसान् ।  
कौतूहलादिदं वाक्यं प्राह वृद्धान्महामतिः ॥ १७ ॥  
कोऽयं शक्रमहो नाम येन वो हर्ष आगतः ।  
प्राह तं नन्दगोपश्च पृच्छन्तमतिसादरम् ॥ १८ ॥  
नन्दगोप उवाच  
मेघानां पयसां चेशो देवराजः शतक्रतुः ।  
तेन सञ्चोदिता मेघा वर्षत्यम्बुमयं रसम् ॥ १९ ॥  
तद्वृष्टिजनितं सस्यं वयमन्ये च देहिनः ।  
वर्तयामोपयुञ्जानास्तर्पयामश्च देवताः ॥ २० ॥  
क्षीरवत्य इमा गावो वत्सवत्यश्च निर्वृताः ।  
तेन संवर्धितैः सस्यैस्तुष्टाः पुष्टाः भवन्ति वै ॥ २१ ॥  
नासस्या नातृणा भूमिर्न बुभुक्षार्दितो जनः ।  
दृश्यते यत्र दृश्यन्ते वृष्टिमन्तो बलाहकाः ॥ २२ ॥  
भौममेतत्पयो दुग्धं गोभिः सूर्यस्य वारिदैः ।  
पर्जन्यः सर्वलोकस्योद्भवाय भुवि वर्षति ॥ २३ ॥  
तस्मात्प्रावृषि राजानः सर्वे शक्रं मुदा युताः ।  
मखैः सुरेशमर्चन्ति वयमन्ये च मानवाः ॥ २४ ॥  
श्रीपराशर उवाच  
नन्दगोपस्य वचनं श्रुत्वेत्थं शक्रपूजने ।  
रोषाय त्रिदशेन्द्रस्य प्राहदामोदरस्तदा ॥ २५ ॥  
न वयं कृषिकर्तारो वाणिज्याजीविनो न च ।  
गावोऽस्मद्दैवतं तात वयं वनचरा यतः ॥ २६ ॥  
आन्विक्षिकी त्रयी वार्ता दण्डनितिस्तथा परा ।  
विद्या चतुष्टयं चैतद्वार्तामात्रं शृणुष्व मे ॥ २७ ॥  
कृषिर्वणिज्या तद्वच्च तृतीयं पशुपालनम् ।  
विद्या ह्येका महाभाग वार्ता वृत्तित्रयाश्रया ॥ २८ ॥  
कर्षकाणां कृषिर्वृत्तिः पण्यं विपणीजीविनाम् ।  
अस्माकं गौः परावृत्तिर्वार्ताभेदैरियं त्रिभिः ॥ २९ ॥  
विद्यया यो यया युक्तस्तस्य सा दैवतं महत् ।  
सैव पूज्यार्चनीया च सैव तस्योपकारिका ॥ ३० ॥  
यो यस्य फलमश्नन्वै पूजयत्यपरं नरः ।  
इह च प्रेत्य चैवासौ न तदाप्नोति शोभनम् ॥ ३१ ॥  
कृष्यान्ता प्रथिता सीमा सीमान्तं च पुनर्वनम् ।  
वनान्ता गिरयः सर्वे ते चास्माकं परा गतिः ॥ ३२ ॥  
न द्वारबन्धावरणा न गृहक्षेत्रिणस्तथा ।  
सुखिनस्त्वखिले लोके यथा वै चक्रचारिणः ॥ ३३ ॥  
श्रूयन्ते गिरयश्चैव वनेस्मिन्कामरूपिणः ।  
तत्तद्रूपं समास्थाय रमन्ते स्वेषु सानुषु ॥ ३४ ॥  
यदा चैते प्रबाध्यन्ते तेषां ये काननौकसः ।  
तदा सिंहादिरूपैस्तान्घातयन्ति महीधराः ॥ ३५ ॥  
गिरीयज्ञस्त्वयं तस्माद्गोयज्ञश्च प्रवर्त्यताम् ।  
किमस्माकं महेन्द्रेण गावः शैलाश्च देवताः ॥ ३६ ॥  
मन्त्रयज्ञपरा विप्राः सीरयज्ञाश्च कर्षकाः ।  
गिरिगोयज्ञशीलाश्च वयमद्रिवनाश्रयाः ॥ ३७ ॥  
तस्माद्गोवर्धनः शैलो भवद्भिर्विविधार्हणैः ।  
अर्च्यतां पूज्यतां मेध्यान्पशुन्हत्वा विधानतः ॥ ३८ ॥  
सर्वघोषस्य सन्दोहो गृह्यतां मा विचार्यताम् ।  
भोज्यन्तां तेन वै विप्रास्तथा ये चाभिवाञ्छकाः ॥ ३९ ॥  
तत्रार्चिते कृते होमे भोजितेषु द्विजातिषु ।  
शरत्पुष्पकृतापीडाः परिगच्छन्तु गोगणाः ॥ ४० ॥  
एतन्मम मतं गोपाः सम्प्रीत्या क्रियते यदि ।  
ततः कृता भवेत्प्रीतिर्गवामद्रेस्तथा मम ॥ ४१ ॥  
श्रीपराशर उवाच  
इति तस्य वचः श्रुत्वा नन्दाद्यास्ते व्रजौकसः ।  
प्रीत्युत्फुल्लमुखा गोपाः साधुसाध्वित्यथाब्रुवन् ॥ ४२ ॥  
शोभनं ते मतं वत्स यदेतद्भवतोदितम् ।  
तत्करिष्यामहे सर्वं गिरियज्ञः प्रवर्त्यताम् ॥ ४३ ॥  
तथा च कृतवन्तस्ते गिरियज्ञं व्रजौकसः ।  
दधिपायसमांसाद्यैर्ददुः शैलबलिं ततः ॥ ४४ ॥  
द्विजांश्च भोजयामासुः शतशोऽथ सहस्रशः ॥ ४५ ॥  
गावः शैलं ततश्चक्रुरर्चितास्ताः प्रदक्षिणम् ।  
वृषभाश्चातिनर्दन्तः सतोया जलदा इव ॥ ४६ ॥  
गिरिमूर्धनि कृष्णोऽपि शैलोहमिति मूर्तिमान् ।  
बुभुजेन्नं बहुतरं गोपवर्याहृतं द्विज ॥ ४७ ॥  
स्वेनैव कृष्णो रूपेण गोपैः सह गिरेः शिरः ।  
अधिरुह्यार्चयामास द्वितीयामात्मनस्तनुम् ॥ ४८ ॥  
अन्तर्धानं गते तस्मिन्गोपा लब्ध्वा ततो वरान् ।  
कृत्वा गिरीमखं गोष्ठं निजमभ्याययुः पुनः ॥ ४९ ॥  
इति श्रीविष्णुमहापुराणे पञ्चमेंऽशे दशमोऽध्यायः (१०)  
  
GO TOP
