मागचा अध्याय  
पुढचा अध्याय  
  
॥ विष्णुपुराणम् ॥  
तृतीयः अंशः  
॥ षोडशोऽध्यायः ॥  
  
और्व उवाच  
हविष्यमत्स्यमासैस्तु शशस्य नकुलस्य च ।  
सोकरच्छाकलैणेयरौरवैर्गवयेन च ॥ १ ॥  
औरभ्रगव्यैश्च तथा मासवृद्ध्या पितामहाः ।  
प्रयान्ति तृप्तिं मांसैस्तु नित्यं वार्ध्रीणसामिषैः ॥ २ ॥  
खड्गमांसमतीवात्र कालशाकं तथा मधु ।  
शस्तानि कर्मण्यत्यन्ततृप्तिदानि नरेश्वर ॥ ३ ॥  
गयामुपेत्य यः श्राद्धं करोति पृथिवीपते ।  
सफलं तस्य तज्जन्म जायते पितृतुष्टिदम् ॥ ४ ॥  
प्रशान्तिकाःसमीवाराः श्यामाका द्विविधास्तथा ।  
वन्यौषधीप्रधानास्तु श्राद्धार्हाः पुरुषर्षभ ॥ ५ ॥  
यवाः प्रियङ्गवो मुद्गा गोधूमा व्रीहयस्तिलाः ।  
निष्पावाः कोविदाराश्च सर्षपाश्चात्र शोभनाः ॥ ६ ॥  
अकृताग्रयणं यच्च धान्यजातं नरेश्वर ।  
राजमाषानणूंश्चैव मसूरांश्च विसर्जयेत् ॥ ७ ॥  
अलाबुं गृञ्जनं चैव पलाण्डुं पिण्डमूलकम् ।  
गान्धारककरंबादिलवाणान्यौषराणि च ॥ ८ ॥  
आरक्ताश्चैव निर्यासाः प्रत्यक्षलवणानि च ।  
वर्ज्यान्येतानि वै श्राद्धे यच्च वाचा न शस्यते ॥ ९ ॥  
नक्ताहृतमनुच्छिन्नं तृप्यते न च यत्र गौः ।  
दुर्घधिफेनिलं चाम्बु श्राद्धयोग्यं न पार्थिव ॥ १० ॥  
क्षिरमेकशफानां यदौष्ट्रमाविकमेव च ।  
मार्गं च माहिषं चैव वर्जयेच्छ्राद्धकर्मणि ॥ ११ ॥  
षण्ढापविद्धचण्डालपापिपाषण्डरोगिभिः ।  
कृकवाकुश्वननग्नैश्च वानरग्रामसूकरैः ॥ १२ ॥  
उदक्यासूतिकाशौचिमृतहारैश्च वीक्षिते ।  
श्राद्धे सुरा न पितरो भुञ्जते पुरुषर्षभ ॥ १३ ॥  
तस्मात्परीश्रिते कुर्याच्छ्राद्धं श्रद्धासमन्वितः ।  
उर्व्यां च तिलविक्षेपाद्यातुधानान्निवारयेत् ॥ १४ ॥  
नखादिना चोपपन्नं केशकीटादिभिर्नृप ।  
न चैवाभिषवैर्मिश्रमन्नं पर्युषितं तथा ॥ १५ ॥  
श्रद्धासमन्वितैर्दत्तं पितृभ्यो नामगोत्रतः ।  
यदाहारास्तु ते जातास्तदाहारत्वमेति तत् ॥ १६ ॥  
श्रूयते चापि पितृर्भिगीता गाथा महीपते ।  
इक्ष्वाकोर्मनुपुत्रस्य कलापोपवने पुरा ॥ १७ ॥  
अपि नस्ते भविष्यन्ति कुले सन्मार्गशीलिनः ।  
गयामुपेत्य ये पिण्डान्दास्यन्त्यस्माकमादरात् ॥ १८ ॥  
अपि नः स कुले जायाद्यो नो दद्यात्त्रयोदशीम् ।  
पायसं मधुसर्पिर्भ्यां वर्षासु च मघासु च ॥ १९ ॥  
गौरीं वाप्युद्वहेत्कन्यां नीलं वा वृषमुत्सृजेत् ।  
यजेत वाश्वमेधेन विधिवद्‌दक्षिणावता ॥ २० ॥  
इति श्रीविष्णुमहापुराणे तृतीयांशे षोडशोऽध्यायः (१६)  
  
  
  
GO TOP
