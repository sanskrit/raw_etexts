मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ तृतीयोऽध्यायः ॥  
  
श्रीपराशर उवाच  
एवं संस्तूयमाना सा देवैर्देवमधारयत् ।  
गर्भेण पुण्डरीकाक्षं जगतस्त्राणकारणम् ॥ १ ॥  
ततोऽखिलजगत्पद्मबोधायाच्युतभानुना ।  
देवकीपूर्वसन्ध्यायामाविर्भूतं महात्मना ॥ २ ॥  
तज्जन्मदिनमत्यर्थमाह्लाद्यमलदिङ्मुखम् ।  
बभूव सर्वलोकस्य कौमुदी शशिनो यथा ॥ ३ ॥  
सन्तःसन्तोषमधकं प्रशमं चण्डमारुताः ।  
प्रसादं निम्नगा याता जायमाने जनार्दने ॥ ४ ॥  
सिन्धवो निजशब्देन वाद्यं चक्रुर्मनोहरम् ।  
जगुर्गन्धर्वपतयो ननृतुश्चाप्सरोगणाः ॥ ५ ॥  
ससृजुः पुष्पवर्षाणि देवा भुव्यन्तरिक्षगाः ।  
जज्वलुश्चाग्नयः शान्ता जायमाने जनार्दने ॥ ६ ॥  
मदं जगुर्जुर्जलदाः पुष्पवृष्टिमुचो द्विज ।  
अर्धरात्रेऽखिलाधारे जायमाने जनार्दने ॥ ७ ॥  
फुल्लेन्दीवरपत्राभं चतुर्बाहुमुदीक्ष्य तम् ।  
श्रीवत्सवक्षसं जातं तुष्टावानकदुन्दुभिः ॥ ८ ॥  
अभिष्टूय च तं वाग्भिः प्रसन्नाभिर् महामतिः ।  
विज्ञापयामास तदा कंसाद्भीतो द्विजोत्तम ॥ ९ ॥  
वसुदेव उवाच  
जातोऽसि देवदेवेश शङ्खचक्रगदाधरम् ।  
दिव्यरूपमिदं देव प्रसादेनोपसंहर ॥ १० ॥  
अद्यैव देव कंसोऽयं कुरुते मम घातनम् ।  
अवतीर्म इति ज्ञात्वा त्वमस्मिन्मम मन्दिरे ॥ ११ ॥  
देवक्युवाच  
योऽनन्तरूपोऽखिलविश्वरूपो  
     गर्भेऽपि लोकान्वपुषा बिभर्ति ।  
प्रसीतदामेष स देवदेवो  
     यो माययाविष्कृतबालरूपः ॥ १२ ॥  
उपसंहर सर्वात्मन् रूपमेतच्चतुर्भुजम् ।  
जानातु मावतारं ते कंसोऽयं दितिजन्मजः ॥ १३ ॥  
श्रीभगवानुवाच  
स्तुतोऽहं य त्त्वया पूर्वं पुत्रार्थिन्या तदद्य ते ।  
सफलं देवि संजातं जातोऽहं यत्तवोदरात् ॥ १४ ॥  
श्रीपराशर उवाच  
इत्युक्त्वा भगवांस्तूष्णीं बभूव मुनिसत्तम ।  
वसुदेवोऽपि तं रात्रावादाय प्रययौ बहिः ॥ १५ ॥  
मोहिताश्चाभवंस्तत्र रक्षिणो योगनिद्रया ।  
मथुराद्वारपालाश्च व्रजत्यानकदुन्दुभौ ॥ १६ ॥  
वर्षतां जलदानां च तोयमात्युल्बणं निशि ।  
संवृत्यानुययौ शेषः फणैरानकदुन्दुभिम् ॥ १७ ॥  
यमुनां चातिगम्भीरां नानावर्तशताकुलाम् ।  
वसुदेवो वहन्विष्णुं जानुमात्रवहां ययौ ॥ १८ ॥  
कंसस्य करदानाय तत्रैवाभ्यागतास्तटे ।  
नन्दादीन्गोपवृद्धांश्च यमुनाया ददर्श सः ॥ १९ ॥  
तस्मिन्काले यशोदापि मोहिता योगनिद्रया ।  
तामेव कन्यां मैत्रेय प्रसूता मोहिते जने ॥ २० ॥  
वसुदेवोपि विन्यस्य बालमादाय दारिकाम् ।  
यशोदाशयनात्तूर्णमाजगामामितद्युतिः ॥ २१ ॥  
ददृशे च प्रबुद्धा सा यशोदा जातमात्मजम् ।  
नीलोत्पलदलश्यामं ततोऽत्यर्थं मुदं ययौ ॥ २२ ॥  
आदाय वसुदेवोऽपि दारिकां निजमन्दिरे ।  
देवकीशयने न्यस्य यथापूर्वमतिष्ठत ॥ २३ ॥  
ततो बालध्वनिं श्रुत्वा रक्षिणः सहसोत्थिताः ।  
कंसायावेदयामासुर्देवकीप्रसवं द्विज ॥ २४ ॥  
कंसस्तूर्णमुपेत्यैनां ततो जग्रह बालिकाम् ।  
मुञ्चमुञ्चेति देवक्या सन्नकण्ठ्या निवारितः ॥ २५ ॥  
चिक्षेप च शिलापृष्ठे सा क्षिप्ता वियति स्थिता ।  
अवाप रूपं सुमहत्सायुधाष्टमहाभुजम् ॥ २६ ॥  
प्रजहास तथैवोच्चैः कंसं च रुषिताब्रवीत् ।  
किं मया क्षिप्तया कंस जाता यस्त्वां वधिष्यति ॥ २७ ॥  
सर्वस्वभूतो देवानामासीन्मृत्युः पुरा स ते ।  
तदेतत्सम्प्रधार्याशु क्रियतां हितमात्मनः ॥ २८ ॥  
इत्युक्त्वा प्रययौ देवी दिव्यस्रग्गन्धभूषणा ।  
पश्यतो भोजराजस्य स्तुता सिद्धैर्विहायसा ॥ २९ ॥  
इति श्रिविष्णुमहापुराणे पञ्चमेंऽशे तृतीयोऽध्यायः (३)  
  
GO TOP
