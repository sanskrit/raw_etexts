मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ पञ्चदशोऽध्यायः ॥  
  
पराशर उवाच  
तपश्चरत्सु पृथिवीं प्रचेतःसु महीरुहाः ।  
अरक्ष्यमाणामावव्रुर्बभूवाथ प्रजाक्षयः ॥ १ ॥  
नाशकन्मरुतो वातुं वृतं खमभवद्‌द्रुमैः ।  
दशवर्षसहस्राणि न शेकुश्चेष्टितुं प्रजाः ॥ २ ॥  
तान्दृष्ट्वा जलनिष्क्रान्ताः सर्वे क्रुद्धाः प्रचेतसः ।  
मुखेभ्यो वायुमग्निं च तेऽसृजन् जातमन्यवः ॥ ३ ॥  
उन्मूलानथ तान्वृक्षान्कृत्वा वायुरशोषयत् ।  
तानग्निरदहद्‌घोरस्तत्राभूद्‌द्रुमसङ्क्षयः ॥ ४ ॥  
द्रुमक्षयमथो दृष्ट्वा किञ्चिच्छिष्टेषु शाखिषु ।  
उपगम्याब्रवीदेतान् राजा सोमः प्रजापतीन् ॥ ५ ॥  
कोपं यच्छत राजानः शृणुध्वं च वचो मम ।  
संधानं वः करिष्यामि सह क्षितिरुहैरहम् ॥ ६ ॥  
रत्नभूता च कन्येयं वार्क्षेयी वरवर्णिनी ।  
भविष्यं जानता पूर्वं मया गोभिर्विवर्धिता ॥ ७ ॥  
मारिषा नाम नाम्नैषा वृक्षाणामिति निर्मिता ।  
भार्या वोऽस्तु महाभागा ध्रुवं वंशविवर्धिनी ॥ ८ ॥  
युष्माकं तेजसोऽर्धेन मम चार्धेन तेजसः ।  
अस्यामुत्पत्स्यते विद्वान्दक्षो नाम प्रजापतिः ॥ ९ ॥  
मम चांशेन संयुक्तो युष्मत्तेजोमयेन वै ।  
तेजसाग्निसमो भूयः प्रजाः संवर्धयिष्यति ॥ १० ॥  
कण्डुर्नाम मुनिः पूर्वमासीद्‌वेदविदां वरः ।  
सुरम्ये गोमतीतीरे स तेपे परमं तपः ॥ ११ ॥  
तत्क्षोभाय सुरेन्द्रेण प्रम्लोचाख्या वराप्सराः ।  
प्रयुक्ता क्षोभयामास तमृषिं सा शुचिस्मिता ॥ १२ ॥  
क्षोभितः स तया सार्द्धं वर्षाणामधिकं शतम् ।  
अतिष्ठन्मन्दरद्रोण्यां विषयासक्तमानसः ॥ १३ ॥  
तं सा प्राह महाभाग गन्तुमिच्छाम्यहं दिवम् ।  
प्रसादसुमुखो ब्रह्मन्ननुज्ञां दातुमर्हसि ॥ १४ ॥  
तयैवमुक्तः स मुनिस्तस्यामासक्तमानसः ।  
दिनानि कतिचिद्‌भद्रे स्थीयतामित्यभाषत ॥ १५ ॥  
एवमुक्ता ततस्तेन साग्रं वर्षशतं पुनः ।  
बुभुजे विषयांस्तन्वी तेन सार्द्धं महात्मना ॥ १६ ॥  
अनुज्ञां देहि भगवन् व्रजामि त्रिदशालयम् ।  
उक्तस्तथेति स मुनिः स्थीयतामित्यभाषत ॥ १७ ॥  
पुनर्गते वर्षशते साधिके सा शुभानना ।  
यामीत्याह दिवं ब्रह्मन्प्रणयस्मितशोभनम् ॥ १८ ॥  
उक्तस्तयैवं स मुनिरुपगुह्यायतेक्षणाम् ।  
प्राहास्यतां क्षणं सुभ्रु चिरकालं गमिष्यसि ॥ १९ ॥  
सा क्रीडमाना सुश्रोणी सह तेनर्षिणा पुनः ।  
शतद्वयं किञ्चिदूनं वर्षाणामन्वतिष्ठत ॥ २० ॥  
गमनाय महाभागो देवराजनिवेशनम् ।  
प्रोक्तः प्रोक्तस्तया तन्व्या स्थीयतामित्यभाषत ॥ २१ ॥  
तस्य शापभयाद्‌भीता दाक्षिण्येन च दक्षिणा ।  
प्रोक्ता प्रणयभङ्‌गार्तिवेदिनी न जहौ मुनिम् ॥ २२ ॥  
तया च रमतस्तस्य परमर्षेरहर्निशम् ।  
नवं नवमभूत्प्रेम मन्मथाविष्टचेतसः ॥ २३ ॥  
एकदा तु त्वरायुक्तो निश्चक्रामोटजान्मुनिः ।  
निष्क्रामन्तं च कुत्रेति गम्यते प्राह सा शुभा ॥ २४ ॥  
इत्युक्तः स तया प्राह परिवृत्तमहः शुभे ।  
संध्योपास्तिं करिष्यामि क्रियालोपोऽन्यथा भवेत् ॥ २५ ॥  
ततः प्रहस्य मुदिता तं सा प्राह महामुनिम् ।  
किमद्य सर्वधर्मज्ञ परिवृत्तमहस्तव ॥ २६ ॥  
बहूनां विप्र वर्षाणां परिणाममहस्तव ।  
गतमेतन्न कुरुते विस्मयं कस्य कथ्यताम् ॥ २७ ॥  
मुनिरुवाच  
प्रातस्त्वमागता भद्रे नदीतीरमिदं शुभम् ।  
मया दृष्टा च तन्वङ्‌गि प्रविष्टा च ममाश्रमम् ॥ २८ ॥  
इयं च वर्तते संध्या परिणाममहर्गतम् ।  
उपहासः किमर्थोऽयं सद्‌भावः कथ्यतां मम ॥ २९ ॥  
प्रम्लोचोवाच  
प्रत्यूषस्यागता ब्रह्मन् सत्यमेतन्न तन्मृषा ।  
किन्त्वस्य तस्य कालस्य गतान्यब्दशतानि ते ॥ ३० ॥  
सोम उवाच  
ततस्ससाध्वसो विप्रस्तां पप्रच्छायतेक्षणाम् ।  
कथ्यतां भीरु कः कालस्त्वया मे रमतः सह ॥ ३१ ॥  
प्रम्लोचोवाच  
सप्तोत्तराण्यतीतानि नव वर्षशतानि ते ।  
मासाश्च षट्तथैवान्यत्समतीतं दिनत्रयम् ॥ ३२ ॥  
ऋषिरुवाच  
सत्यं भीरु वदस्येतत् परिहासोऽथ वा शुभे ।  
दिनमेकमहं मन्ये त्वया सार्धमिहासितम् ॥ ३३ ॥  
प्रम्लोचोवाच  
वदिष्याम्यनृतं ब्रह्मन् कथमत्र तवान्तिके ।  
विशेषेणाद्य भवता पृष्टा मार्गानुवर्तिना ॥ ३४ ॥  
सोम उवाच  
निशम्य तद्‌वचः तस्याः स मुनिर्नृपनन्दनाः ।  
धिग्‌धिङ्‌ मामित्यतीवेत्थं निनिन्दात्मानमात्मना ॥ ३५ ॥  
मुनिरुवाच  
तपांसि मम नष्टानि हतं ब्रह्मविदां धनम् ।  
हृतो विवेकः केनापि योषिन्मोहाय निर्मिता ॥ ३६ ॥  
ऊर्मिषट्कातिगं ब्रह्म ज्ञेयमात्मजयेन मे ।  
मतिरेषा हृता येन धिक् तं कामं महाग्रहम् ॥ ३७ ॥  
व्रतानि वेदवेद्याप्तिकारणान्यखिलानि च ।  
नरकग्राममार्गेण सङ्‌गेनापहृतानि मे ॥ ३८ ॥  
विनिन्द्येत्थं स धर्मज्ञः स्वयमात्मानमात्मना ।  
तामप्सरसमासीनामिदं वचनमब्रवीत् ॥ ३९ ॥  
गच्छ पापे यथाकामं यत्कार्यं तत्कृतं त्वया ।  
देवराजस्य मत्क्षोभं कुर्वन्त्या भावचेष्टितैः ॥ ४० ॥  
न त्वां करोम्यहं भस्म क्रोधतीव्रेण वह्निना ।  
सतां सप्तपदं मैत्रमुषितोऽहं त्वया सह ॥ ४१ ॥  
अथ वा तव को दोषः किं वा कुप्याम्यहं तव ।  
ममैव दोषो नितरां येनाहमजितेन्द्रियः ॥ ४२ ॥  
यया शक्रप्रियार्थिन्या कृतो मे तपसो व्ययः ।  
त्वया धिक्‌तां महामोहमञ्जूषां सुजुगुप्सिताम् ॥ ४३ ॥  
सोम उवाच  
यावदित्थं स विप्रर्षिस्तां ब्रवीति सुमध्यमाम् ।  
तावद्‌गलत्स्वेदजला सा बभूवातिवेपथुः ॥ ४४ ॥  
प्रवेपमानां सततं खिन्नगात्रलतां सतीम् ।  
गच्छ गच्छेति सक्रोधमुवाच मुनिसत्तमः ॥ ४५ ॥  
सा तु निर्भर्त्सिता तेन विनिष्क्रम्य तदाश्रमात् ।  
आकाशगामिनी स्वेदं ममार्ज तरुपल्लवैः ॥ ४६ ॥  
निर्मार्जमाना गात्राणि गलत्स्वेदजलानि वै ।  
वृक्षाद्‌वृक्षं ययौ बाला तदग्रारुणपल्लवैः ॥ ४७ ॥  
ऋषिणा यस्तदा गर्भस्तस्या देहे समाहितः ।  
निर्जगाम सरोमाञ्चस्वेदरूपी तदङ्‌गतः ॥ ४८ ॥  
तं वृक्षा जगृहुर्गर्भमेकं चक्रे तु मारुतः ।  
मया चाप्यायितो गोभिः स तदा ववृधे शनैः ॥ ४९ ॥  
वृक्षाग्रगर्भसम्भूता मारिषाख्या वरानना ।  
तां प्रदास्यन्ति वो वृक्षाः कोप एष प्रशाम्यताम् ॥ ५० ॥  
कण्डोरपत्यमेवं सा वृक्षेभ्यश्च समुद्‌गता ।  
ममापत्यं तथा वायोः प्रम्लोचातनया च सा ॥ ५१ ॥  
श्रीपराशर उवाच  
स चापि भगवान् कण्डुः क्षीणे तपसि सत्तमाः ।  
पुरुषोत्तमाख्यं मैत्रेय विष्णोरायतनं ययौ ॥ ५२ ॥  
तत्रैकाग्रमतिर्भूत्वा चकाराराधनं हरेः ।  
ब्रह्मपारमयं कुर्वञ्जपमेकाग्रमानसः ।  
ऊर्ध्वबाहुर्महायोगी स्थित्वासौ भूपनन्दनाः ॥ ५३ ॥  
प्रचेतस ऊचुः  
ब्रह्मपारं मुनेः श्रोतुमिच्छामः परमं स्तवम् ।  
जपता कण्डुना देवो येनाराध्यत केशवः ॥ ५४ ॥  
सोम उवाच  
पारं परं विष्णुरपारपारः  
     परः परेभ्यः परमार्थरूपी ।  
स ब्रह्मपारः परपारभूतः  
     परः पराणामपि पारपारः ॥ ५५ ॥  
स कारणं कारणतस्ततोऽपि  
     तस्यापि हेतुः परहेतुहेतुः ।  
कार्येषु चैवं सह कर्मकर्तृ-  
     रूपैरशेषैरवतीह सर्वम् ॥ ५६ ॥  
ब्रह्म प्रभुर्ब्रह्म स सर्वभूतो  
     ब्रह्म प्रजानां पतिरच्युतोऽसौ ।  
ब्रह्माव्ययं नित्यमजं स विष्णु-  
     रपक्षयाद्यैरखिलैरसङ्‌गि ॥ ५७ ॥  
ब्रह्माक्षरमजं नित्यं यथासौ पुरुषोत्तमः ।  
तथा रागादयो दोषाः प्रयान्तु प्रशमं मम ॥ ५८ ॥  
एतद्‌ब्रह्मपराख्यं वै संस्तवं परमं जपन् ।  
अवाप परमां सिद्धिं स समाराध्य केशवम् ॥ ५९ ॥  
[ इमं स्तवं यः पठति शृणुयाद्‌वापि नित्यशः ।  
स कामदोषैरखिलैर्मुक्तः प्राप्त्नोति वाञ्छितम् ॥ ]  
इयं च मारिषा पूर्वमासीद्‌या तां ब्रवीमि वः ।  
कार्यगौरवमेतस्याः कथने फलदायि वः ॥ ६० ॥  
अपुत्रा प्रागियं विष्णुं मृते भर्तरि सत्तमाः ।  
भूपपत्नी महाभागा तोषयामास भक्तितः ॥ ६१ ॥  
आराधितस्तया विष्णुः प्राह प्रत्यक्षतां गतः ।  
वरं वृणीष्वेति शुभे सा च प्राहात्मवाञ्छितम् ॥ ६२ ॥  
भगवन् बालवैधव्याद्‌ वृथाजन्माहमीदृशी ।  
मन्दभाग्या समुद्‌भूता विफला च जगत्पते ॥ ६३ ॥  
भवन्तु पतयः श्लाघ्या मम जन्मनि जन्मनि ।  
त्वत्प्रसादात्तथा पुत्रः प्रजापतिसमोऽस्तु मे ॥ ६४ ॥  
कुलं शीलं वयः सत्यं दाक्षिण्यं क्षिप्रकारिता।  
अविसंवादिता सत्त्वं वृद्धसेवा कृतज्ञता ॥ ६५ ॥  
रूपसम्पत्समायुक्ता सर्वस्य प्रियदर्शना ।  
अयोनिजा च जायेयं त्वत्प्रसादादधोक्षज ॥ ६६ ॥  
सोम उवाच  
तयैवमुक्तो देवेशो हृषीकेश उवाच ताम् ।  
प्रणामनम्रामुत्थाप्य वरदः परमेश्वरः ॥ ६७ ॥  
देव उवाच  
भविष्यन्ति महावीर्या एकस्मिन्नेव जन्मनि ।  
प्रख्यातोदारकर्माणो भवत्याः पतयो दश ॥ ६८ ॥  
पुत्रं च सुमहावीर्यं महाबलपराक्रमम् ।  
प्रजापतिगुणैर्युक्तं त्वमवाप्स्यसि शोभने ॥ ६९ ॥  
वंशानां तस्य कर्तृत्वं जगत्यस्मिन्भविष्यति ।  
त्रैलोक्यमखिलं सूतिस्तस्य चापूरयिष्यति ॥ ७० ॥  
त्वं चाप्ययोनिजा साध्वी रूपौदार्यगुणान्विता ।  
मनःप्रीतिकरी नॄणां मत्प्रसादाद्‌भविष्यसि ॥ ७१ ॥  
इत्युक्त्वान्तर्दधे देवस्तां विशालविलोचनाम् ।  
सा चेयं मारिषा जाता युष्मत्पत्नी नृपात्मजाः ॥ ७२ ॥  
पराशर उवाच  
ततः सोमस्य वचनाज्जगृहुस्ते प्रचेतसः ।  
संहृत्य कोपं वृक्षेभ्यः पत्नीधर्मेण मारिषाम् ॥ ७३ ॥  
दशभ्यस्तु प्रचेतोभ्यो मारिषायां प्रजापतिः ।  
जज्ञे दक्षो महाभागो यः पूर्वं ब्रह्मणोऽभवत् ॥ ७४ ॥  
स तु दक्षो महाभागस्सृष्ट्यर्थं सुमहामते ।  
पुत्रानुत्पादयामास प्रजासृष्ट्यर्थमात्मनः ॥ ७५ ॥  
अवरांश्च वरांश्चैव द्विपदोऽथ चतुष्पदः ।  
आदेशं ब्रह्मणः कुर्वन् सृष्ट्यर्थं समुपस्थितः ॥ ७६ ॥  
स सृष्ट्वा मनसा दक्षः पञ्चाशदसृजत स्त्रियः ।  
ददौ स दश धर्माय कश्यपाय त्रयोदश ।  
कालस्य नयने युक्ताः सप्तविंशतिमिन्दवे ॥ ७७ ॥  
तासु देवास्तथा दैत्या नागा गावस्तथा खगाः ।  
गन्धर्वाप्सरसश्चैव दानवाद्याश्च जज्ञिरे ॥ ७८ ॥  
ततः प्रभृति मैत्रेय प्रजा मैथुनसम्भवाः ।  
सङ्‌कल्पाद्‌दर्शनात्स्पर्शात्पूर्वेषामभवन् प्रजाः ।  
तपोविशैषैरिद्धानां तदात्यन्ततपस्विनाम् ॥ ७९ ॥  
मैत्रेय उवाच  
अङ्‌गुष्ठाद्‌दक्षिणाद्‌दक्षः पूर्वं जातः श्रुतो मया ।  
कथं प्राचेतसो भूयः स सम्भूतो महामुने ॥ ८० ॥  
एष मे संशयो ब्रह्मन्सुमहान्हृदि वर्तते ।  
यद्‌दौहित्रश्च सोमस्य पुनः श्वशुरतां गतः ॥ ८१ ॥  
पराशर उवाच  
उत्पत्तिश्च निरोधश्च नित्यो भूतेषु सत्तम ।  
ऋषयोऽत्र न मुह्यन्ति ये चान्ये दिव्यचक्षुषः ॥ ८२ ॥  
युगे युगे भवन्त्येते दक्षाद्या मुनिसत्तम ।  
पुनश्चैव निरुद्ध्यन्ते विद्वांस्तत्र न मुह्यति ॥ ८३ ॥  
कानिष्ठ्यं ज्यैष्ठ्यमप्येषां पूर्वं नाभूद्‌द्विजोत्तम ।  
तप एव गरीयोऽभूत्प्रभावश्चैव कारणम् ॥ ८४ ॥  
मैत्रेय उवाच  
देवानां दानवानां च गन्धर्वोरगरक्षसाम् ।  
उत्पत्तिं विस्तरेणेह मम ब्रह्मन्प्रकीर्तय ॥ ८५ ॥  
पराशर उवाच  
प्रजाः सृजेति व्यादिष्टः पूर्वं दक्षः स्वयम्भुवा ।  
यथा ससर्ज भूतानि तथा शृणु महामते ॥ ८६ ॥  
मनसान्येव भूतानि पूर्वं दक्षोऽसृजत्तदा ।  
देवानृषीन् सगन्धर्वानसुरान्पन्नगांस्तथा ॥ ८७ ॥  
यदास्य सृजमानस्य न व्यवर्धन्त ताः प्रजाः ।  
ततः सञ्चिन्त्य बहुशः सृष्टिहेतोः प्रजापतिः ॥ ८८ ॥  
मैथुनेनैव धर्मेण सिसृक्षुर्विविधाः प्रजाः ।  
असिक्नीमावहत्कन्यां वीरणस्य प्रजापतेः ।  
सुतां सुतपसा युक्तां महतीं लोकधारिणीम् ॥ ८९ ॥  
अथ पुत्रसहस्राणि वैरिण्यां पञ्च वीर्यवान् ।  
असिक्न्यां जनयामास सर्गहेतोः प्रजापतिः ॥ ९० ॥  
तान् दृष्ट्वा नारदो विप्र संविवर्द्धयिषून्प्रजाः ।  
सङ्‌गम्य प्रियसंवादो देवर्षिरिदमब्रवीत् ॥ ९१ ॥  
हे हर्यश्वा महावीर्याः प्रजा यूयं करिष्यथ ।  
ईदृशो लक्ष्यते यत्नो भवतां श्रूयतामिदम् ॥ ९२ ॥  
बालिशा बत यूयं वै नास्या जानीत वै भुवः ।  
अन्तरूर्ध्वमधश्चैव कथं सृक्ष्यथ वै प्रजाः ॥ ९३ ॥  
ऊर्ध्वं तिर्यगधश्चैव यदाप्रतिहता गतिः ।  
तदा कस्माद्‌भुवो नान्तं सर्वे द्रक्ष्यथ बालिशाः ॥ ९४ ॥  
ते तु तद्वचनं श्रुत्वा प्रयाताः सर्वतो दिशम् ।  
अद्यापि न निवर्तन्ते समुद्रेभ्य इवापगाः ॥ ९५ ॥  
हर्यश्वेष्वथ नष्टेषु दक्षः प्राचेतसः पुनः ।  
वैरिण्यामथ पुत्राणां सहस्रमसृजत् प्रभुः ॥ ९६ ॥  
विवर्धयिषवस्ते तु शबलाश्वाः प्रजाः पुनः ।  
पूर्वोक्तं वचनं ब्रह्मन्नारदेनैव चोदिताः ॥ ९७ ॥  
अन्योन्यमूचुस्ते सर्वे सम्यगाह महामुनिः ।  
भ्रातॄणां पदवी चैव गन्तव्या नात्र संशयः ॥ ९८ ॥  
ज्ञात्वा प्रमाणं पृथ्व्याश्च प्रजाः स्रक्ष्यामहे ततः ।  
तेऽपि तेनैव मार्गेण प्रयाताः सर्वतोमुखम् ।  
अद्यापि न निवर्तन्ते समुद्रेभ्य इवापगाः ॥ ९९॥  
ततः प्रभृति वै भ्राता भ्रातुरन्वेषणे द्विज ।  
प्रयातो नश्यति तथा तन्न कार्यं विजानता ॥ १०० ॥  
तांश्चापि नष्टान् विज्ञाय पुत्रान् दक्षः प्रजापतिः ।  
क्रोधं चक्रे महाभागो नारदं स शशाप च ॥ १०१ ॥  
सर्गकामस्ततो विद्वान्स मैत्रेय प्रजापतिः ।  
षष्टिं दक्षोऽसृजत्कन्या वैरिण्यामिति नः श्रुतम् ॥ १०२ ॥  
ददौ स दश धर्माय कश्यपाय त्रयोदश ।  
सप्तविंशति सोमाय चतस्रोऽरिष्टनेमिने ॥ १०३ ॥  
द्वे चैव बहुपुत्राय द्वे चैवाङ्‌गिरसे तथा ।  
द्वे कृशाश्वाय विदुषे तासां नामानि मे शृणु ॥ १०४ ॥  
अरुन्धती वसुर्जामिर्लम्बा भानुर्मरुत्वती ।  
सङ्‌कल्पा च मुहूर्ता च साध्या विश्वा च तादृशी ।  
धर्मपत्न्यो दश त्वेतास्तास्वपत्यानि मे शृणु ॥ १०५ ॥  
विश्वेदेवास्तु विश्वायाः साध्या साध्यानजायत ।  
मरुत्वत्या मरुत्वन्तो वसोस्तु वसवः स्मृताः ।  
भानोस्तु भानवस्तत्र मुहूर्ताया मुहूर्तजाः ॥ १०६ ॥  
लम्बायाश्चैव घोषोऽथ नागवीथी तु यामिजा ॥ १०७ ॥  
पृथिवीविषयं सर्वमरुन्धत्यामजायत ।  
सङ्‌कल्पायास्तु सर्वात्मा जज्ञे सङ्‌कल्प एव च ॥ १०८ ॥  
ये त्वनेकवसुप्राणादेवा ज्योतिःपुरोगमाः ।  
वसवोऽष्टौ समाख्यातास्तेषां वक्ष्यामि विस्तरम् ॥ १०९ ॥  
आपो ध्रुवश्च सोमश्च धरश्चैवानिलोऽनलः ।  
प्रत्यूषश्च प्रभासश्च वसवो नामभिः स्मृताः ॥ ११० ॥  
आपस्य पुत्रो वैतण्डः श्रमः श्रान्तोऽधुनिस्तथा ।  
ध्रुवस्य पुत्रो भगवान्कालो लोकप्रकालनः ॥ १११ ॥  
सोमस्य भगवान्वर्चा वर्चस्वी येन जायते ॥ ११२ ॥  
धरस्य पुत्रो द्रविणो हुतहव्यवहस्तथा ।  
मनोहरायां शिशिरः प्राणोऽथ वरुणस्तथा ॥ ११३ ॥  
अनिलस्य शिवा भार्या तस्याः पुत्रः पुरोजवः ।  
अविज्ञातगतिश्चैव द्वौ पुत्रावनिलस्य तु ॥ ११४ ॥  
अग्निपुत्रः कुमारस्तु शरस्तम्बे व्यजायत ।  
तस्य शाखो विशाखश्च नैगमेयश्च पृष्ठजाः ॥ ११५ ॥  
अपत्यं कृत्तिकानां तु कार्त्तिकेय इति स्मृतः ॥ ११६ ॥  
प्रत्यूषस्य विदुः पुत्रं ऋषि नाम्ना तु देवलम् ।  
द्वौ पुत्रौ देवलस्यापि क्षमावन्तौ मनीषिणौ ॥ ११७ ॥  
बृहस्पतेस्तु भगिनी वरस्त्री ब्रह्मचारिणी ।  
योगसिद्धा जगत्कृत्स्नमसक्ता विचरत्युत ।  
प्रभासस्य तु सा भार्या वसूनामष्टमस्य तु ॥ ११८ ॥  
विश्वकर्मा महाभागस्तस्यां जज्ञे प्रजापतिः ।  
कर्ता शिल्पसहस्राणां त्रिदशानां च वार्द्धकिः ॥ ११९ ॥  
भूषणानां च सर्वेषां कर्ता शिल्पवतां वरः ।  
यः सर्वेषां विमानानि देवतानां चकार ह ।  
मनुष्याश्चोपजीवन्ति यस्य शिल्पं महात्मनः ॥ १२० ॥  
तस्य पुत्रास्तु चत्वारस्तेषां नामानि मे शृणु ।  
अजैकपादहिर्बुध्न्यस्त्वष्टा रुद्रश्च बुद्धिमान् ।  
त्वष्टुश्चाप्यात्मजः पुत्रो विश्वरूपो महातपाः ॥ १२१ ॥  
हरश्च बहुरूपश्च त्र्यम्बकश्चापराजितः ।  
वृषाकपिश्च शम्भुश्च कपर्दी रैवतः स्मृतः ॥ १२२ ॥  
मृगव्याधश्च शर्वश्च कपाली च महामुने ।  
एकादशैते कथिता रुद्रास्त्रिभुवनेश्वराः ।  
शतं त्वेवं समाख्यातं रुद्राणाममितौजसाम् ॥ १२३ ॥  
कश्यपस्य तु भार्या यास्तासां नामानि मे शृणु ।  
अदितिर्दितिर्दनुश्चैवारिष्टा सुरसा स्वसा ॥ १२४ ॥  
सुरभिर्विनता चैव ताम्रा क्रोधवशा इरा ।  
कद्रुर्मुनिश्च धर्मज्ञ तदपत्यानि मे शृणु ॥ १२५ ॥  
पूर्वमन्वन्तरे श्रेष्ठा द्वादशासन्सुरोत्तमाः ।  
तुषिता नाम तेऽन्योन्यमूचुर्वैवस्वतेऽन्तरे ॥ १२६ ॥  
उपस्थितेऽतियशसश्चाक्षुषस्यान्तरे मनोः ।  
समवायीकृताः सर्वे समागम्य परस्परम् ॥ १२७ ॥  
आगच्छत द्रुतं देवा अदितिं सम्प्रविश्य वै ।  
मन्वन्तरे प्रसूयामस्तन्नः श्रेयो भवेदिति ॥ १२८ ॥  
एवमुक्त्वा तु ते सर्वे चाक्षुषस्यान्तरे मनोः ।  
मारीचात्कश्यपाज्जातास्तेऽदित्या दक्षकन्यया ॥ १२९ ॥  
तत्र विष्णुश्च शक्रश्च जज्ञाते पुनरेव हि ।  
अर्यमा चैव धाता च त्वष्टा पूषा तथैव च ॥ १३० ॥  
विवस्वान्सविता चैव मित्रो वरुण एव च ।  
अंशो भगश्चातितेजा आदित्या द्वादश स्मृताः ॥ १३१ ॥  
चाक्षुषस्यान्तरे पूर्वमासन्ये तुषिताः सुराः ।  
वैवस्वतेऽन्तरे ते वै आदित्या द्वादश स्मृताः ॥ १३२ ॥  
सप्तविंशति याः प्रोक्ताः सोमपत्न्योऽथ सुव्रताः ।  
सर्वा नक्षत्रयोगिन्यस्तन्नाम्न्यश्चैव ताः स्मृताः ॥ १३३ ॥  
तासामपत्यान्यभवन्दीप्तान्यमिततेजसाम् ।  
अरिष्टनेमिपत्नीनामपत्यानीह षोडश ॥ १३४ ॥  
बहुपुत्रस्य विदुषश्चतस्रो विद्युतः स्मृताः ॥ १३५ ॥  
प्रत्यङ्‌गिरसजाः श्रेष्ठा ऋचो ब्रह्मर्षिसत्कृताः ।  
कृशाश्वस्य तु देवर्षेर्देवप्रहरणाः सुताः ॥ १३६ ॥  
एते युगसहस्रान्ते जायन्ते पुनरेव हि ।  
सर्वे देवगणास्तात त्रयस्त्रिंशत्तु छन्दजाः ॥ १३७ ॥  
तेषामपीह सततं निरोधोत्पत्तिरुच्यते ॥ १३८ ॥  
यथा सूर्यस्य मैत्रेय उदयास्तमनाविह ।  
एवं देवनिकायास्ते सम्भवन्ति युगे युगे ॥ १३९ ॥  
दित्या पुत्रद्वयं जज्ञे कश्यपादिति नः श्रुतम् ।  
हिरण्यकशिपुश्चैव हिरण्याक्षश्च दुर्जयः ॥ १४० ॥  
सिंहिका चाभवत्कन्या विप्रचित्तेः परिग्रहः ॥ १४१ ॥  
हिरण्यकशिपोः पुत्राश्चत्वारः प्रथितौजसः ।  
अनुह्लादश्च ह्लादश्च प्रह्लादश्चैव बुद्धिवान् ।  
संह्लादश्च महावीर्या दैत्यवंशविवर्धनाः ॥ १४२ ॥  
तेषां मध्ये महाभागः सर्वत्र समदृग्वशी ।  
प्रह्लादः परमां भक्तिं य उवाच जनार्दने ॥ १४३ ॥  
दैत्येन्द्रदीपितो वह्निः सर्वाङ्‌गोपचितो द्विज ।  
न ददाह च यं पूर्वं वासुदेवे हृदि स्थिते ॥ १४४ ॥  
महार्णवान्तःसलिले स्थितस्य चलतो मही ।  
चचाल सकला यस्य पाशबद्धस्य धीमतः ॥ १४५ ॥  
न भिन्नं विविधैः शस्त्रैर्यस्य दैत्येन्द्रपातितैः ।  
शरीरमद्रिकठिनं सर्वत्राच्युतचेतसः ॥ १४६ ॥  
विषानलोज्ज्वलमुखा यस्य दैत्यप्रचोदिताः ।  
नान्ताय सर्पपतयो बभूवुरुरुतेजसः ॥ १४७ ॥  
शैलैराक्रान्तदेहोऽपि यः स्मरन् पुरुषोत्तमम् ।  
तत्याज नात्मनः प्राणान् विष्णुस्मरण दंशितः ॥ १४८ ॥  
पतन्तमुच्चादवनिर्यमुपेत्य महामतिम् ।  
दधार दैत्यपतिना क्षिप्तं स्वर्गनिवासिना ॥ १४९ ॥  
यस्य संशोषको वायुर्देहे दैत्येन्द्रयोजितः ।  
अवाप सङ्क्षयं सद्यश्चित्तस्थे मधुसूदने ॥ १५० ॥  
विषाणभङ्‌गमुन्मत्ता मदहानिं च दिग्गजाः ।  
यस्य वक्षःस्थले प्राप्ता दैत्येन्द्रपरिणामिताः ॥ १५१ ॥  
यस्य चोत्पादिता कृत्या दैत्यराजपुरोहितैः ।  
बभूव नान्ताय पुरा गोविन्दासक्तचेतसः ॥ १५२ ॥  
शम्बरस्य च मायानां सहस्रमतिमायिनः ।  
यस्मिन् प्रयुक्तं चक्रेण कृष्णस्य वितथीकृतम् ॥ १५३ ॥  
दैत्येन्द्रसूदोपहृतं यश्च हालाहलं विषम् ।  
जरयामास मतिमानविकारममत्सरी ॥ १५४ ॥  
समचेता जगत्यस्मिन्यः सर्वेष्वेव जन्तुषु ।  
यथात्मनि तथान्यत्र परं मैत्रगुणान्वितः ॥ १५५ ॥  
धर्मात्मा सत्यशौचादिगुणानामाकरः परः ।  
उपमानमशेषाणां साधूनां यः सदाभवत् ॥ १५६ ॥  
इति श्रीविष्णुपुराणे प्रथमेंऽशे पञ्चदशोऽध्यायः  
  
  
  
GO TOP
