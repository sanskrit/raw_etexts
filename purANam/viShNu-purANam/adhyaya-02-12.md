मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ द्वादशोऽध्यायः ॥  
  
श्रीपराशर उवाच  
रथस्त्रिचक्रः सोमस्य कुन्दाभास्तस्य वाजिनः ।  
वामदक्षिणतो युक्ता दश तेन चरत्यसौ ॥ १ ॥  
वीथ्याश्रयाणि ऋक्षाणि ध्रुवाधारेण वेगिना ।  
ह्रासवृद्धिक्रमस्तस्य रश्मीनां सवितुर्यथा ॥ २ ॥  
अर्कस्येव हि तस्याश्वाः सकृद्युक्ता वहन्ति ते ।  
कल्पमेकं मुनिश्रेष्ठ वारीगर्भसमुद्भवाः ॥ ३ ॥  
क्षीणं पीतं सुरैः सोममाप्याययति दीप्तिमान् ।  
मैत्रेयैककलं सन्तं रश्मिनैकेन भास्करः ॥ ४ ॥  
क्रमेण येन पीतोऽसौ देवैस्तेन निशाकरम् ।  
आप्याययत्यनुदिनं भास्करो वारितस्करः ॥ ५ ॥  
सम्भृतं चार्धमासेन तत्सोमस्थं सुधामृतम् ।  
पिबन्दि देवा मैत्रेय सुधाहारा यतोऽमराः ॥ ६ ॥  
त्रयास्त्रिंशत्सहस्राणि त्रयस्त्रिंशच्छतानि च ।  
त्रयस्त्रिंशत्तथा देवाः पिबन्ति क्षणदाकरम् ॥ ७ ॥  
कलाद्वयावशिष्टस्तु प्रविष्टः सूर्यमण्डलम् ।  
अमाख्यारश्मौ वसति अमावास्या ततः स्मृता ॥ ८ ॥  
अप्सु तस्मिन्नहोरात्रे पूर्वं विशति चन्द्रमाः ।  
ततो वीरुत्सु वसति प्रयात्यर्कं ततः क्रमात् ॥ ९ ॥  
छिनत्ति विरुधो यस्तु वीरुत्संस्थे निशाकरे ।  
पत्रं वा पातयत्येकं ब्रह्महत्यां स विन्दति ॥ १० ॥  
सोमं पञ्चदशे भागे किञ्चिच्छिष्टे कलात्मके ।  
अपाराह्णे पितृगणा जघन्यं पर्युपासते ॥ ११ ॥  
पिबन्ति द्विकलाकारं शिष्टा तस्य कला तु या ।  
सुधामृतमयी पुण्या तामिन्दोः पितरो मुने ॥ १२ ॥  
निःसृतं तदमावास्यां गभस्तिभ्यः सुधामृतम् ।  
मासं तृप्तिमवाप्याग्र्यां पितरः सन्ति निर्वृताः ।  
सौम्या बर्हिषदश्चैव अग्निष्वात्ताश्च ते त्रिधा ॥ १३ ॥  
एवं देवान् सिते पक्षे कृष्णपक्षे तथा पितॄन् ।  
वीरुधश्चामृतमयैः शीतैरप्परमाणुभिः ॥ १४ ॥  
वीरुधौषधिनिष्पत्त्या मनुष्यपशुकीटकान् ।  
आप्याययति शीतांशुः प्राकाश्याह्लादनेन तु ॥ १५ ॥  
वाय्वग्निद्रव्यसम्भूतो रथश्चन्द्रसुतश्च च ।  
पिशङ्गैस्तुरगैर्युक्तः सोऽष्टाभिर्वायुवेगिभिः ॥ १६ ॥  
सवरूथः सानुकर्षो युक्तो भूसम्भवैर्हयैः ।  
सोपासङ्गपताकस्तु शुक्रस्यापि रथो महान् ॥ १७ ॥  
अष्टाश्वः काञ्चनः श्रीमान्भौमस्यापि रथो महान् ।  
पद्मरागारुणैरश्वैः संयुक्तो वह्निसम्भवैः ॥ १८ ॥  
अष्टाभिः पाण्डुरैर्युक्तो वाजिभिः काञ्चनो रथः ।  
तस्मिंस्तिष्ठति वर्षान्ते राशौ राशौ बृहस्पतिः ॥ १९ ॥  
आकाशसम्भवैरश्वैः शबलैः स्यन्दनं युतम् ।  
तमारुह्य शनैर्याति मन्दगामी शनैश्चरः ॥ २० ॥  
स्वर्भानोस्तुरगा ह्यष्टौ भृङ्गाभा धूसरं रथम् ।  
सकृद्युक्तास्तु मैत्रेय वहन्त्यविरतं सदा ॥ २१ ॥  
आदित्यान्निःसृतो राहुः सोमं गच्छति पर्वसु ।  
आदित्यमेति सोमाच्च पुनः सौरेषु पर्वसु ॥ २२ ॥  
तथा केतुरथस्याश्वा अप्यष्टौ वातरंहसः ।  
पलालधूमवर्णाभा लाक्षारसनिभारुणाः ॥ २३ ॥  
एते मया ग्रहाणां वै तवाख्याता रथा नव ।  
सर्वे ध्रुवे महाभाग प्रबद्धा वायुरश्मिभिः ॥ २४ ॥  
ग्रहर्क्षताराधिष्ण्यानि ध्रुवे बद्धान्यशेषतः ।  
भ्रमन्त्युचितचारेण मैत्रेयानिलरश्मिभिः ॥ २५ ॥  
यावान्त्यश्चैव तारास्तास्तावन्तो वातरश्मयः ।  
सर्वे ध्रुवे निबद्धास्ते भ्रमन्तो भ्रामयन्ति तम् ॥ २६ ॥  
तैलपीडा यथा चक्रं भ्रमन्तो भ्रामयन्ति वै ।  
तथा भ्रमन्ति ज्योतींषि वातविद्धानि सर्वशः ॥ २७ ॥  
अलातचक्रवद्यान्ति वातचक्रेरितानि तु ।  
यस्माज्ज्योतींषि वहति प्रवहस्तेन स स्मृतः ॥ २८ ॥  
शिशुमारस्तु यः प्रोक्तः स ध्रुवो यत्र तिष्ठति ।  
सन्निवेशं च तस्यापि शृणुष्व मुनिसत्तम ॥ २९ ॥  
यदह्ना कुरुते पापं तं दृष्ट्वा निशि मुच्यते ।  
यावन्त्यश्चैव तारास्ताः शिशुमाराश्रिता दिवि ।  
तावन्त्येव तु वर्षाणि जीवत्यभ्यधिकानि च ॥ ३० ॥  
उत्तानपादस्तस्याधो विज्ञेयो ह्युत्तरो हनुः ।  
यज्ञोऽधरश्च विज्ञेयो धर्मो मूर्धानमाश्रितः ॥ ३१ ॥  
हृदि नारायणश्चास्ते अश्विनौ पूर्वपादयोः ।  
वरुणश्चार्यमा चैव पश्चिमे तस्य सक्थिनी ॥ ३२ ॥  
शिश्नः संवत्सरस्तस्य मित्रोऽपानं समाश्रितः ॥ ३३ ॥  
पुच्छेग्निश्च महेन्द्रश्च कस्यपोथ ततो ध्रुवः ।  
तारका शिशुमारस्य नास्तमेति चतुष्टयम् ॥ ३४ ॥  
इत्येष सन्निवेशोऽयं पृथिव्या ज्योतिषां तथा ।  
द्वीपानामुदधीनां च पर्वतानां च कीर्तितः ॥ ३५ ॥  
वर्षाणां च नदीनां च ये च तेषु वसन्ति वै ।  
तेषां स्वरूपमाख्यातं संक्षेपः श्रुयतां पुनः ॥ ३६ ॥  
यदम्बु वैष्णवः कायस्ततो विप्र वसुन्धरा ।  
पद्माकारा समुद्भूता पर्वताब्ध्यादिसंयुता ॥ ३७ ॥  
ज्योतींषि विष्णुर्भुवनानि विष्णु-  
    र्वनानि विष्णुर्गिरयो दिशश्च ।  
नद्यः समुद्राश्च स एव सर्वं  
    यदस्ति यन्नास्ति च विप्रवर्य ॥ ३८ ॥  
ज्ञानस्वरूपो भगवान्यतोसा-  
    वशेषमूर्तिर्न तु वस्तुभूतः ।  
ततो हि शैलाब्धिधरादिभेदा-  
    ञ्जानीहि विज्ञानविजृम्भितानि ॥ ३९ ॥  
यदा तु शुद्धं निजरूपि सर्वं  
    कर्मक्षये ज्ञानमपास्तदोषम् ।  
तदा हि संकल्पतरोः फलानि  
    भवन्ति नो वस्तुषु वस्तुभेदाः ॥ ४० ॥  
वस्त्वस्ति किं कुत्राचिदादिमध्य-  
    पर्यन्तहीनं सततैकरूपम् ।  
यच्चान्यथात्वं द्विज याति भूयो  
    न तत्तथा तत्र कुतो हि तत्त्वम् ॥ ४१ ॥  
मही घटत्वं घटतः कपालिका  
    कपालिकाचूर्णरजस्ततोऽणुः ।  
जनैः स्वकर्मस्तिमितात्मनिश्चयै-  
    रालक्ष्यते ब्रूहि किमत्र वस्तु ॥ ४२ ॥  
तस्मान्न विज्ञानमृतेऽस्ति किञ्चित्-  
    क्वचित्कदाचिद्‌द्विज वस्तुजातम् । विज्ञानमेकं इजकर्मभेद-  
    विभिन्नचित्तैर्बहुधाभ्युपेतम् ॥ ४३ ॥ ज्ञानं विशुद्धं विमलं विशोक-  
    मशेषलोभादिनिरस्तसङ्गम् ।  
एकं सदैकं परमः परेशः  
    स वासुदेवो न यतोऽन्यदस्ति ॥ ४४ ॥  
सद्भाव एवं भवतो मयोक्तो  
    ज्ञानं यथा सत्यमसत्यमन्यत् ।  
एतत्तु यत्संव्यवहारभूतं  
    तत्रापि चोक्तं भुवनाश्रितं ते ॥ ४५ ॥  
यज्ञः पशुर्वह्निरशेषऋत्विक्  
    सोमः सुराः स्वर्गमयश्च कामः ।  
इत्यादिकर्माश्रितमार्गदृष्टं  
    भूरादिभोगाश्च फलानि तेषाम् ॥ ४६ ॥  
यच्चैतद्भुवनगतं मया तवोक्तं  
    सर्वत्र व्रजति हि तत्र कर्मवश्यः ।  
ज्ञात्वैवं ध्रुवमचलं सदैकरूपं  
    तत्कुर्याद्विशति हि येन वासुदेवम् ॥ ४७ ॥  
इति श्रीविष्णुमहापुराणे द्वितीयेंऽशे द्वादशोऽध्यायः (१२)  
  
  
  
GO TOP
