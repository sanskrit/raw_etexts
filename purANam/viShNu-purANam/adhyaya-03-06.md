मागचा अध्याय  
पुढचा अध्याय  
  
॥ विष्णुपुराणम् ॥  
तृतीयः अंशः  
॥ षष्ठोऽध्यायः ॥  
  
श्रीपराशर उवाच  
सामवेदतरोः शाखा व्यासशिष्यस्य जैमिनिः ।  
क्रमेण येन मैत्रेय विभेदशृणु तन्मम ॥ १ ॥  
सुसन्तुस्तस्य पुत्रोऽभूत्सुकर्मास्याप्यभूत्सुतः ।  
अधीतवन्तौ चैकैकां संहितां तौ महामती ॥ २ ॥  
सहस्रसंहिताभेदं सुकर्मातत्सुतस्ततः ।  
चकार तं च तच्छिष्यौ जगृहाते महाव्रतौ ॥ ३ ॥  
हिरण्यनाभः कौसल्यः पौष्पिञ्जिश्च द्विजोत्तम ।  
उदीच्याःसामगाः शिष्यास्तस्य पञ्चशतं स्मृताः ॥ ४ ॥  
हिरण्यनाभात्तावत्यःसंहिता यैर्द्विजोत्तमैः ।  
गृहीतास्तेपि चोच्यन्ते पण्डितैः प्राच्यसामगाः ॥ ५ ॥  
लोकाक्षिर्नौधमिश्चैव कक्षिवाँल्लाङ्गलिस्तथा ।  
पौष्पिञ्जिशिष्यास्तद्भेदैः संहिता बहुलीकृताः ॥ ६ ॥  
हिरण्यनाभशिष्यस्तु चतुर्विंशतिसंहिताः ।  
प्रोवाच कृतनामासौ शिष्येभ्यश्च महामुनिः ॥ ७ ॥  
तैश्चापि सामवेदोऽसौ शाखाभिर्बहुलीकृतः ।  
अथर्वणामथो वक्ष्ये संहितानां समुच्चयम् ।  
अथर्ववेदं स मुनिःसुमन्तुरमितद्युतिः ॥ ८ ॥  
शिष्यमध्यापयामास कबन्धं सोऽपि तं द्विधा ।  
कृत्वा तु देवदर्शाय तथा पथ्याय दत्तवान् ॥ ९ ॥  
देवदर्शस्य शिष्यास्तु मेधोब्रह्मबलिस्तथा ।  
शौल्कायनिः पिप्पलादस्तथान्यो द्विजसत्तम ॥ १० ॥  
पथ्यस्यापि त्रयः शिष्याः कृता यैर्द्विज संहिताः ।  
जाबालिः कुमुदादिश्च तृतीयः शौनको द्विज ॥ ११ ॥  
शौनकस्तु द्विधा कृत्वा ददावेकां तु बभ्रवे ।  
द्वितीयां संहितां प्रादात्सैन्धवाय य संज्ञिने ॥ १२ ॥  
सैन्धवान्मुञ्जिकेशश्च द्वेधभिन्नास्त्रिधा पुनः ।  
नक्षत्रकल्पो वेदानां संहितानां तथैव च ॥ १३ ॥  
चतुर्थःस्यादाङ्‌गिरसः शान्तिकल्पश्च पञ्चमः ।  
श्रेष्ठास्त्वथर्वणामेते संहितानां विकल्पकाः ॥ १४ ॥  
आख्यानैश्चाप्युपाख्यानैर्गाथाभिः कल्पशुद्धिभिः ।  
पुराणसंहितां चक्रेपुराणार्थविशारदः ॥ १५ ॥  
प्रख्यातो व्यासशिष्योऽभूत्सूतो वै रोमहर्षणः ।  
पुरामसंहितां तस्मै ददौ व्यासो महामतिः ॥ १६ ॥  
सुमतिश्चाग्निवर्चाश्च मित्रायुःशांसपायनः ।  
अकृतव्रणसावर्णि षट्शिष्यास्तस्य चाभवन् ॥ १७ ॥  
काश्यपः संहिताकर्ता सावर्णिः शांसपायनः ।  
रोमहर्षाणिका चान्या तिसॄणां मूलसंहिता ॥ १८ ॥  
चतुष्टयेन भेदेन संहितानामिदं मुने ॥ १९ ॥  
आद्यं सर्वपुराणानां पुराणं ब्राह्ममुच्यते ।  
अष्टादशपुराणानि पुराणज्ञाः प्रचक्षते ॥ २० ॥  
ब्राह्मं पाद्मं वैष्णवं च शैवं भागवतं तथा ।  
तथान्यं नारदीयं च मार्कण्डेयं च सप्तमम् ॥ २१ ॥  
आग्नेयमष्टमं चैव भविष्यन्नवमं स्मृतम् ।  
दशमं ब्रह्मवैवर्तं लैङ्गमेकादशं स्मृतम् ॥ २२ ॥  
वाराहं द्वादशं चैव स्कान्दं चात्र त्रयोदशम् ।  
चतुर्दशंवामनं च कौर्मं पञ्चदशं तथा ॥ २३ ॥  
मात्स्यं च गारुडं चैव ब्रह्माण्डं च ततः परम् ।  
महापुराणान्येतानि ह्यष्टादश महामुने ॥ २४ ॥  
तथा चोपपुराणानि मुनिभिः कथितानि च ।  
सर्गश्च प्रतिसर्गश्च वंशमन्वन्तराणि च ।  
सर्वेष्वेतेषु कथ्यन्ते वंशानुचरीतं च यत् ॥ २५ ॥  
यदेतत्तव मैत्रेय पुराणं कथ्यते मया ।  
एतद्वैष्णवसंज्ञं वै पाद्मस्यसमनन्तरम् ॥ २६ ॥  
सर्गे च प्रतिसर्गे च वंशमन्वन्तरादिषु ।  
कथ्यते भगवान्विष्णुरशेषेष्वेव सत्तम ॥ २७ ॥  
अङ्गानि वेदाश्चत्वारो मीमांसा न्यायविस्तरः ।  
पुराणं धर्मशास्त्रं च विद्या ह्येताश्चतुर्दश ॥ २८ ॥  
आयुर्वेदो धनुर्वेदो गान्धर्वश्चैव ते त्रयः ।  
अर्थशास्त्रं चतुर्थं तु विद्या ह्यष्टादशैव ताः ॥ २९ ॥  
ज्ञेया ब्रह्मर्षयः पूर्वं तेभ्यो देवर्षयः पुनः ।  
राजर्षयः पुनस्तेभ्य ऋषिप्रकृतयस्त्रयः ॥ ३० ॥  
इति शाखाःसमाख्यातः शाखाभेदास्तथैव च ।  
कर्तारश्चैव शाखानां भेदहेतुस्तथोदितः ॥ ३१ ॥  
सर्वमन्वन्तरेष्वेवं शाखाभेदाःसमाः स्मृताः ।  
प्राजापत्या श्रुतिर्नित्या तद्विकल्पास्त्विमे द्विज ॥ ३२ ॥  
एतत्ते कथितं सर्वं यत्पृष्टोहमिह त्वया ।  
मैत्रेय वेदसम्बन्धः किमन्यत्कथयामि ते ॥ ३३ ॥  
इति श्रीविष्णुमहापुराणे तृतीयांशेः षष्ठोध्यायः (६)  
  
  
  
GO TOP
