मागचा अध्याय  
पुढचा अध्याय  
  
॥ विष्णुपुराणम् ॥  
चतुर्थः अंशः  
॥ चतुर्विंशोऽध्यायः ॥  
  
श्रीपराशर उवाच  
योऽयं रिपुञ्जयो नाम बार्हद्रथोऽन्त्यस्तस्यामात्यो मुनिको नाम भविष्यति ॥ १ ॥  
स चैनं स्वामिनं हत्वा स्वुपुत्रं प्रद्योतनामानमभिषेक्ष्यति ॥ २ ॥  
तस्यापि बलाकनामा पुत्रो भविता ॥ ३ ॥  
ततश्च विशाखयूपः ॥ ४ ॥  
तत्पुत्रो जनकः ॥ ५ ॥  
तस्य च नन्दिवर्धनः ॥ ६ ॥  
ततो नन्दी ॥ ७ ॥  
इत्येतेऽष्टित्रिंशदुत्तरमष्टशतं पञ्च प्रद्योताः पृथिवीं भोक्ष्यन्ति ॥ ८ ॥  
ततश्च शिशुनाभः ॥ ९ ॥  
तत्पुत्रः काकवर्णो भविता ॥ १० ॥  
तस्य च पुत्रः क्षेमधर्मा ॥ ११ ॥  
तस्यापि क्षतौजाः ॥ १२ ॥  
तत्पुत्रो विधिसारः ॥ १३ ॥  
ततश्चाजातशत्रुः ॥ १४ ॥  
तस्मादर्भकः ॥ १५ ॥  
तस्माच्चोदयनः ॥ १६ ॥  
तस्मादपि नन्दिवर्धनः ॥ १७ ॥  
ततो महानन्दी ॥ १८ ॥  
इत्येते शैशुनाभा भूपालास्त्रीणि वर्षशतानि द्विषष्ट्यधिकानि भविष्यन्ति ॥ १९ ॥  
महानन्दिनस्ततः शूद्रगर्भोद्भवोति लुब्धोतिबलो महापद्मनामा नन्दः परशुराम इवापरोऽखिलक्षत्रान्तकरी भविष्यति ॥ २० ॥  
ततः प्रभृति शुद्रा भूपाला भविष्यन्ति ॥ २१ ॥  
स चैकच्छत्रामनुल्लङ्घितशासनो महापद्मः पृथिवीं भोक्ष्यते ॥ २२ ॥  
तस्याप्यष्टौ सुताःसुमाल्याद्य भवितारः ॥ २३ ॥  
तस्य महापद्मस्यानुपृथिवीं भोक्ष्यन्ति ॥ २४ ॥  
महापद्मपुत्राश्चैकं वर्षशतमवनीपतयो भविष्यन्ति ॥ २५ ॥  
ततश्च नवचैतान्नन्दान् कौटिल्यो ब्राह्मणः समुद्धरिष्यति ॥ २६ ॥  
तेषामभावे मौर्व्याः पृथिवीं भोक्ष्यन्ति ॥ २७ ॥  
कौटिल्य एव चन्द्रगुप्तमुत्पन्नं राज्येऽभिषेक्ष्यति ॥ २८ ॥  
तस्यापि पुत्रो बिन्दुसारो भविष्यति ॥ २९ ॥  
तस्याप्यशोकवर्धनस्ततः सुयशास्ततश्च दशरथस्ततश्च संयुतस्ततः शालिशुकस्तस्मात्सोमशर्मा तस्यापि सोमशर्मणः शतधन्वा ॥ ३० ॥  
तस्यानुबृहद्रथनामा भविता ॥ ३१ ॥  
एवमेते मौर्या दश भूपतयो भविष्यन्ति अब्दशतं सप्तत्रिंशदुत्तरम् ॥ ३२ ॥  
तेषामन्ते पृथिवीं दश शुङ्गा भोक्ष्यन्ति ॥ ३३ ॥  
पुष्यमीत्रःसेनापतिःस्वामिनं हत्वा राज्यं करिष्यति तस्यात्मजोऽग्निमित्रः ॥ ३४ ॥  
तस्मात्सुज्येष्ठस्ततो वसुमित्रस्तस्मादप्युदङ्कस्ततः पुलिन्दकस्ततो घोषवसुस्कस्मादपि वज्रमित्रस्ततो भगवतः ॥ ३५ ॥  
तस्माद्देवभूतिः ॥ ३६ ॥  
इत्येते शुङ्गा द्वादशोत्तरं वर्षशतं पृथिवीं भोक्ष्यन्ति ॥ ३७ ॥  
ततः कण्वानेषाभूर्यास्यति ॥ ३८ ॥  
देवभूतिं तु शुङ्गराजानं व्यसनिनं तस्यैवामात्यः कण्वो वसुदेवनामा तं निहत्य स्वयमवनीं भोक्ष्यति ॥ ३९ ॥  
तस्य पुत्रो भूमित्रस्तस्यापि नारायणः ॥ ४० ॥  
नारायणात्मजःसुशर्मा ॥ ४१ ॥  
एते काण्वायनाश्चत्वारः पञ्चचत्वारींशद्‌वर्षाणि भूपतयो भविष्यन्ति ॥ ४२ ॥  
सुशर्माणं तु काण्वं तद्भूत्यो बलिपुच्छकनामा हत्वान्ध्रजातीयो वसुधां भोक्ष्यति ॥ ४३ ॥  
ततश्च कृष्णनामा तद्भ्राता पृथिवीपतिर्भविष्यति ॥ ४४ ॥  
तस्यापि पुत्रः शान्तकर्णिस्तस्यापि पूर्णोत्सङ्गस्तत्पुत्रः शातकर्मिस्तस्माच्च लम्बोदरः तस्माच्च पिलकस्ततो मेघस्वातिः स्ततः पटुमान् ॥ ४५ ॥  
ततश्चारिष्टकर्मा ततो हालाहलः ॥ ४६ ॥  
हालाहलात्पललकस्ततः पुलिन्दसेनस्ततः सुन्दरस्ततःशातकर्णिः शिवस्वातिस्ततश्च गोमतिपुत्रस्तत्पुत्रोऽलिमान् ॥ ४७ ॥ तस्यापि शान्तकर्णिस्ततः शिवश्रितस्तश्च शिवस्कन्धस्तस्मादपि यज्ञश्रीस्ततो द्वियज्ञस्तस्माच्चन्द्रश्रीः ॥ ४८ ॥  
तस्मात्पुलोमाचिः ॥ ४९ ॥  
एवमेते त्रिंशच्चत्वार्यब्दशतानि षट्पञ्चाशदधिकानि पृथिवीं भोक्ष्यन्ति आन्ध्रभृत्या ॥ ५० ॥  
सप्ताभीरप्रभृतयो दश गर्दभिलाश्च भूभुजो भविष्यन्ति ॥ ५१ ॥  
ततःषोडश भूपतयो भवितारः ॥ ५२ ॥  
ततश्चाष्टौ यवनाश्चतुर्दश तुरुष्कारा मुण्डाश्च त्रयोदश एकादश मौना एते वै पृथुवीपतयः पृथिवीं दशवर्षशातानि नवत्यधिकानि भोक्ष्यन्ति ॥ ५३ ॥  
ततश्च एकादश भूपतयोऽब्दशतानि त्रीणि पृथिवीं भोक्ष्यन्ति ॥ ५४ ॥  
तेषूत्सन्नेषु कैङ्किला यवना भूपतयो भविष्यन्त्यमूर्धाभिषिक्ताः ॥ ५५ ॥  
तेषामपत्यं विन्ध्यशक्तिस्ततः पुंरजयस्तस्माद्‌रामचन्द्रस्तस्माद्‌धर्मवर्मा ततो वङ्गस्ततोभून्नन्दनस्ततःसुनन्दी तद्भ्राता नन्दीयशाः शुक्रः प्रवीर एते वर्षशतं षड्वर्षाणि भूपतयो भविष्यन्ति ॥ ५६ ॥  
ततस्तत्पुत्रास्त्रयोदशैते बाह्लिकाश्च त्रयः ॥ ५७ ॥  
ततः पुष्पमित्राः पटुमियत्रास्त्रयोदशैकलाश्च सप्तान्ध्राः ॥ ५८ ॥  
ततश्च कोसलायां तु नव चैव भूपतयो भविष्यन्ति ॥ ५९ ॥  
नैषधास्तु त एव ॥ ६० ॥  
मगधायां तु विश्वस्फटिक सञ्ज्ञोऽन्यान्वर्णान्करिष्यति ॥ ६१ ॥  
कैवर्तवटुपुलिन्दब्राह्मणान्‌राज्ये स्थपयिष्यति ॥ ६२ ॥  
उत्साद्याखिलक्षत्रजातिं नव नागाः पद्मवत्यां नाम पुर्यामनुगङ्गाप्रयागं गयायाञ्च मागधा गुप्तांश्च भोक्ष्यन्ति ॥ ६३ ॥  
कोशलान्ध्रपुण्ड्रताम्रलिप्तसमतटपुरीं च देवरक्षितो रक्षिता ॥ ६४ ॥  
कलिङ्गमाहिषमहेन्द्रभौमान् गुहा भोक्ष्यन्ति ॥ ६५ ॥  
नैषधनैमिषक कालकोशकाञ्जनपदान्मणिधान्यकवंशा भोक्ष्यन्ति ॥ ६६ ॥  
त्रैराज्यमुषिकजनपदान् कनकाह्वयो भोक्ष्यति ॥ ६७ ॥  
सौराष्ट्रावन्ति शुद्राभीरान्नर्मदामरुभूविषयांश्च व्रात्यद्विजाभीरशूद्राद्या भोक्ष्यन्ति ॥ ६८ ॥  
सिन्धुतटदाविकोर्वीचन्द्रभागा काश्मीरविषयांश्च व्रात्यम्लेच्छस्कूद्रादयो भोक्ष्यन्ति ॥ ६९ ॥  
एते च तुल्यकालाःसर्वे पृथिव्यां भूभुजो भविष्यन्ति ॥ ७० ॥  
अल्पप्रसादा बृहत्कोपाः सार्वकालमनृताधर्मरुचयः स्त्रीबालगोवधकर्तारः परस्वादानरुचयोऽल्पसाराः तमिस्त्रप्राया उदितास्तमितप्राया अल्पायुषो महेच्छा ह्यल्पधर्मा लुब्धाश्च भविष्यन्ति ॥ ७१ ॥  
तैश्च विमिश्रा नजपदाः तच्छीलानुवर्तिनो राजाश्रयशुष्मिणो म्लेच्छाचाराश्च विपर्ययेण वर्तमानाः प्रजाः क्षपयिष्यन्ति ॥ ७२ ॥  
ततश्चानुदिनं अल्पाल्पह्रासव्यवच्छेदाद् धर्मार्थयोर्जगतःसङ्क्षयो भविष्यति ॥ ७३ ॥  
ततश्चार्थ एवाभिजनहेतुः ॥ ७४ ॥  
बलमेवाशेषधर्महेतुः ॥ ७५ ॥  
अभिरुचिरेव दाम्पत्यसम्बन्धहेतुः ॥ ७६ ॥  
स्त्रीत्वमेवोपभोगहेतुः ॥ ७७ ॥  
अनृतमेव व्यवहारजयहेतुः ॥ ७८ ॥  
उन्नताम्बुतैव पृथिवीहेतुः ॥ ७९ ॥  
ब्रह्मसूत्रमेव विप्रत्वहेतुः ॥ ८० ॥  
रत्नधातुतैव श्लाघ्यताहेतुः ॥ ८१ ॥  
लिङ्गधाराणमेवाश्रमहेतुः ॥ ८२ ॥  
अन्याय एव वृत्तिहेतुः ॥ ८३ ॥  
दौर्बल्यमेवावृत्तिहेतुः ॥ ८४ ॥  
अभयप्रगल्भोच्चारणमेव पाण्डित्यहेतुः ॥ ८५ ॥  
अनाढ्यतैव साधुत्वहेतुः ॥ ८६ ॥  
स्त्रानमेव प्रसाधनहेतुः ॥ ८७ ॥  
दानमेव धर्महेतुः ॥ ८८ ॥  
स्वीकरणमेव विवाहहेतुः ॥ ८९ ॥  
सद्वेषधार्येव पात्रम् ॥ ९० ॥  
दूरायतननोदकमेव तीर्थहेतुः ॥ ९१ ॥  
कपटवेषधारणमेव महत्त्वहेतुः ॥ ९२ ॥  
इत्येवमनेकदोषोत्तरे तु भूमण्डले सर्वावर्णेष्वेव यो यो बलवान्स स भूपतिर्भविष्यति ॥ ९३ ॥  
एवं चातिलुब्धकराजासहाः शोलानामन्तरद्रोणीः प्रजाःसंश्रयिष्यन्ति ॥ ९४ ॥  
मधुशाकमूलफलपत्रपुष्पाद्याहाराश्च भविष्यन्ति ॥ ९५ ॥  
तरुवल्कलपर्णचीर प्रावरणाश्चातिबहुप्रजाः शीतवातातपवर्षसहाश्च भविष्यन्ति ॥ ९६ ॥  
न च कश्चित्त्रयोविंशतिवर्षाणि जीविष्यति अनवरतं चात्र कलियुगे भयमायात्यखिल एवैष जनः ॥ ९७ ॥  
श्रौते स्मार्ते च धर्मे विप्लवमत्यन्तमुपगते क्षीणप्राये च कलावशेष जगत्स्त्रष्टुश्चराचरगुरोरादि मध्यान्तरहितस्य ब्रह्ममयस्यात्मरूपिणो भगवतो वासुदेवस्यांशः शम्बलग्रामप्रधानब्राह्मणस्य विष्णुयशसो गृहेष्टगुणर्धिसमन्वितः कल्किरूपी जगत्यत्रावतीर्य सकल म्लेच्छदस्युदुष्टाचरमचेतसां अशेषाणां अपरिच्छिन्नशक्तिमाहात्म्यः क्षयं करिष्यति स्वधर्मेषु चा खिलमेव संस्थापयिष्यति ॥ ९८ ॥  
अनन्तरं चाशेषकलेरवसाने निशावसाने विबुद्धानामिव तेषामेव जनपदानां अमलस्फटिकविशुद्धा मतयो भविष्यन्ति ॥ ९९ ॥  
तेषां च बीजभूतानां अशेषमनुष्याणां परिणतानामपि तत्कालकृतापत्यप्रसूतिर्भविष्यति ॥ १०० ॥  
तानि च तदपत्यानि कृतयुगानुसारीण्येव भविष्यन्ति ॥ १०१ ॥  
अत्रोच्यते  
यथा चन्द्रश्च सूर्यश्च तथा तिष्यो बृहस्पतिः ।  
एकराशौ समेष्यन्ति तदा भवति वै कृतम् ॥ १०२ ॥  
अतीता वर्तमानाश्च तथैवानागताश्च ये ।  
एते वंशेषु भूपालाः कथिता मुनिसत्तम ॥ १०३ ॥  
यावत्परीक्षितो जन्म यावन्नन्दाभिषेचनम् ।  
एतद्वर्षसहस्रं तु ज्ञेयं पञ्चाशदुत्तरम् ॥ १०४ ॥  
सप्तर्षीणां तु यौ पूर्वौ दृश्येते ह्युदितौ दिवि ।  
तयोस्तु मध्ये नक्षत्रं दृश्यते यत्समं निशि ॥ १०५ ॥  
तेन सप्तर्षयो युक्तास्तिष्ठन्त्यब्दशतं नृणाम् ।  
ते तु पारीक्षिते काले मघास्वासन्द्विजोत्तम ॥ १०६ ॥  
तदा प्रवृत्तश्च कलिर्द्वादशाब्दशतात्मकः ॥ १०७ ॥  
यदैव भगवान्विष्णोरंशो यातो दिवं द्विज ।  
वसुदेवकुलोद्भूतस्तदैवात्रागतः कलिः ॥ १०८ ॥  
यावत्स पादपद्माभ्यां पस्पर्शेमां वसुन्धराम् ।  
तावत्पुथ्वीपरिष्वङ्गे समर्थो नाभवत्कलिः ॥ १०९ ॥  
गते सनातनस्यांशे विष्णोस्तत्र भुवो दिवम् ।  
तत्याज सानुजो राज्यं धर्म पुत्रो युधिष्ठिरः ॥ ११० ॥  
विपरीतानि दृष्ट्वा च निमित्तानि हि पाण्डवः ।  
याते कृष्णे चकाराथ सोऽभिषेकं परीक्षितः ॥ १११ ॥  
प्रयास्यन्ति यदा चैते पूर्वाषाढां महर्षयः ।  
तदा नन्दात्प्रभृत्येष गतिवृद्धिं गमिष्यति ॥ ११२ ॥  
यस्मिन् कृष्णो दिवं यातस्तस्मिन्नेव तदाहनि ।  
प्रतिपन्नं कलियुगं तस्य सङ्ख्यां निबोध मे ॥ ११३ ॥  
त्रीणि लक्षाणि वर्षाणां द्विज मानुष्यसङ्ख्यया ।  
षष्टिश्चैव सहस्राणि भविष्यत्येष वै कलिः ॥ ११४ ॥  
शातानि तानि दिव्यानां सप्त पञ्च च सङ्ख्यया ।  
निःशेषेण गते तस्मिन् भविष्यति पुनः कृतम् ॥ ११५ ॥  
ब्राह्मणाः क्षित्त्रिया वैश्याः शुद्राश्च द्विजसत्तम ।  
युगेयुगे महात्मानः समतीताः सहस्रशः ॥ ११६ ॥  
बहुत्वान्नामधेयानां परिसङ्ख्या कुले कुले ।  
पौनरुक्त्याद्धि साम्याच्च न मया परिकीर्तिता ॥ ११७ ॥  
देवापिः पौरवो राजा पुरुश्चेक्षाकुवंशजः ।  
महायोगबलोपेतौ कलापग्रमसंश्रितौ ॥ ११८ ॥  
कृते युगे त्विहागम्य क्षत्रप्रावर्तकौ हि तौ ।  
भविष्यतो मनोर्वशबीजभूतौ व्यवस्थितौ ॥ ११९ ॥  
एतेन क्रमयोगेन मनुपुत्रौर्वसुन्धरा ।  
कृतत्रेताद्वापराणि युगानि त्रीणि भुज्यते ॥ १२० ॥  
कलौ ते बीजभूता वै केचित्तिष्ठन्ति वै मुने ।  
यथैव देवापिपुरू साम्प्रतं समधिष्ठितौ ॥ १२१ ॥  
एष तूद्देशतो वंशस्तवोक्तो भूभुजां मया ।  
निखिलो गदितुं शक्यो नैष वर्षशतैरपि ॥ १२२ ॥  
एते चान्ये च भूपाला यैरत्र क्षितिमण्डले ।  
कृतं ममत्वं मोहान्धैर्नित्यं हेयकलेवरे ॥ १२३ ॥  
कथं ममेयमचला मत्पुत्रस्य कथं मही ।  
मद्वंशस्येति चिन्तार्ता जग्मुरन्तमिमे नृपाः ॥ १२४ ॥  
तेभ्यः पूर्वतराश्चान्ये तेभ्यस्तेभ्यस्तथा परे ।  
भविष्याश्चैव यास्यन्ति तेषामन्ये च येऽप्यनु ॥ १२५ ॥  
विलोक्यात्मजयोद्योगं यात्राव्यग्रान्नराधिपान् ।  
पुष्पप्रहासैः शरदि हसन्तीव वसुन्धरा ॥ १२६ ॥  
मैत्रेय पृथिवीगीताञ्च्लोकांश्चात्र निबोध मे ।  
यानाह धर्मध्वजिने नजकायासितो मुनिः ॥ १२७ ॥  
पृथिव्युवाच  
कथमेष नरेद्राणां मोहो बुद्धिमतामपि ।  
येन फेनसधर्माणोऽप्यतिविश्वस्तचेतसः ॥ १२८ ॥  
पूर्वमात्मजयं कृत्वा जेतुमिच्छन्ति मन्त्रिणः ।  
ततो भृत्यांश्च पौरांश्च जिगीषन्ते तथा रिपून् ॥ १२९ ॥  
क्रमेणानेन जेष्यामो वयं पृथ्वीं ससागराम् ।  
इत्यासक्तधियो मृत्युं न पश्यन्त्यविद्वरगम् ॥ १३० ॥  
समुद्रावरणं याति भूमण्डलमथो वशम् ।  
कियदात्मजयस्यैतन्मुक्तिरात्मजये फलम् ॥ १३१ ॥  
उत्सृज्य पूर्वजा याता यां नादाय गतः पिता ।  
तां मामतीव मूढत्वाज्जेतुमिच्छन्ति पार्थिवाः ॥ १३२ ॥  
मत्कृते पितृपुत्राणां भ्रातॄणां चापि विग्रहः ।  
जायतेऽत्यन्तमोहेन ममत्वादृतचेतसाम् ॥ १३३ ॥  
पृथ्वी ममेयं सकला ममैषा     मदन्वयस्यापि च शाश्वतीयम् ।  
यो यो मृतो ह्यत्र बभूव राजा     कुबुद्धिरासीदिति तस्य तस्य ॥ १३४ ॥  
दृष्ट्वा ममत्वादृतचित्तमेकं     विहाय मां मृत्युवशं व्रजन्तम् ।  
तस्यानुयस्तस्य कथं ममत्वं     हृद्यास्पदं मत्प्रभवं करोति ॥ १३५ ॥  
पृथ्वी ममैषाशु परित्यजैनां     वदन्ति ये दूतमुखैः स्वशत्रून् ।  
नराधिपास्तेषु ममातिहासः     पुनश्च मूढेषु दयाभ्युपैति ॥ १३६ ॥  
श्रीपराशर उवाच  
इत्येते धरणीगीतः श्लोका मैत्रेय यैः श्रुताः ।  
ममत्वं विलयं याति तपत्यर्के यथा हिमम् ॥ १३७ ॥  
इत्येष कथितः सम्यङ्मनोर्वंशो मया तव ।  
यत्र स्थितिप्रवृत्तस्य विष्णोरंशांशका नृपाः ॥ १३८ ॥  
शृणोति य इमं भक्त्या मनोर्वंशमनुक्रमात् ।  
तस्य पापमशेषं वै प्रणश्यत्यमलात्मनः ॥ १३९ ॥  
धनधान्यर्धिमतुलां प्राप्नोत्यव्याहतेन्द्रियः ।  
श्रुत्वैवमखिलं वंशं प्रशस्तं शशीसूर्ययोः ॥ १४० ॥  
इक्ष्वाकुजह्नुमान्धातृसगराविक्षितान्‌रघून् ।  
ययातिनहुषाद्यांश्च ज्ञात्वा निष्ठामुपागतान् ॥ १४१ ॥  
महाबलान्महावीर्याननन्तधनसञ्चयान् ।  
कृतान्कालेन बलिना कथाशेषान्नराधिपान् ॥ १४२ ॥  
श्रुत्वा न पुत्रदारादौ गृहक्षेत्रादिके तथा ।  
द्रव्यादौ वा कृतप्रज्ञो ममत्वं कुरुते नरः ॥ १४३ ॥  
तप्तं तपो यैः पुरुषप्रवीरै-  
    रुद्‌बाहुभिर्वर्षगणाननेकान् ।  
इष्ट्‌वा सुयज्ञैर्बलिनोऽतिवीर्याः  
    कृता नु कालेन कथावशेषाः ॥ १४४ ॥  
पृथुःसमस्तान्विचचार लोका-  
    नव्याहतो योविजितारिचक्रः ।  
स कालवाताभिहतः प्रणष्टः  
    क्षिप्तं यथा शाल्मलितूलमग्नौ ॥ १४५ ॥  
यः कार्तवीर्यो बुभुजे समस्ता-  
    न्द्वीपान्समाक्रम्य हतारिचक्रः ।  
कथाप्रसङ्गेष्वभिधीयमानः  
    स एव सङ्कल्पविकल्पहेतुः ॥ १४६ ॥  
दशाननाविक्षतराघवाणा-  
    मैश्वर्यमुद्भासितदिङ्मुखानाम् ।  
भस्मापि शिष्टं न कथं क्षणेन  
    भ्रूभङ्गपातेन धिगन्तकस्य ॥ १४७ ॥  
कथाशरीरत्वमवाप यद्वै  
    मान्धातृनामा भुवि चक्रवर्ती ।  
श्रुत्वापि तत्कोहि करोति साधु-  
    र्ममत्वमान्मन्यपि मन्दचेताः ॥ १४८ ॥  
भगीरथाद्याःसगरं ककुत्स्थो  
    दशाननो राघवलक्ष्मणौ च ।  
युधिष्ठिराद्याश्च बभूवुरेते  
    सत्यं न मिथ्या क्व नु ते न विद्मः ॥ १४९ ॥  
ये साम्प्रतं ये च नृपा भविष्याः  
    प्रोक्ता मया विप्रवरोग्रवीयाः ।  
एते तथान्ये च तथाभिधेयाः  
    सर्वे भविष्यन्ति यथैव पूर्वे ॥ १५० ॥  
एत द्विदित्वा न नरेण कार्यं  
    ममत्वमात्मन्यपि पण्डितेन ।  
तिष्ठन्तु तावत्तनयात्मजाद्याः  
    क्षेत्रादयो ये च शरीरिणोऽन्ये ॥ १५१ ॥  
इति श्रीविष्णुमहापुराणे चतुर्थेंऽशे चतुर्विंशोऽध्यायः (२४)  
श्रीविष्णुमहापुराणे चतुर्थांऽशः समाप्तः  
  
  
GO TOP
