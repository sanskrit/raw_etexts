मागचा अध्याय  
पुढचा अध्याय  
  
॥ विष्णुपुराणम् ॥  
षष्ठः अंशः  
॥ प्रथमोऽध्यायः ॥  
  
मैत्रेय उवाच  
व्याख्याता भवता सर्गवंशमन्वन्तरस्थितिः ।  
वंशानुचरितं चैव विस्तरेण महामुने ॥ १ ॥  
श्रोतुमिच्छाम्यहं त्वत्तो यथावदुपसंहृतिम् ।  
महाप्रलयसंज्ञां च कल्पान्ते च महामुने ॥ २ ॥  
श्रीपराशर उवाच  
मैत्रेय श्रूयतां मत्तो यथावदुपसंहृतिः ।  
कल्पान्ते प्राकृते चैव प्रलयो जायते यथा ॥ ३ ॥  
अहोरात्रं पितॄणां तु मासोऽब्दस्त्रिदिवौकसाम् ।  
चतुर्युगसहस्रे तु ब्रह्मणो वै द्विजोत्तम ॥ ४ ॥  
कृतं त्रेता द्वापरं च कलिश्चेति चतुर्युगम् ।  
दिव्यैर्वर्षसहस्रैस्तु तद्‌द्वादशभिरुच्यते ॥ ५ ॥  
चतुर्युगाण्यशेषाणि सदृशानि स्वरूपतः ।  
आद्यं कृतयुगं मुक्त्वा मैत्रेयान्त्यं तथा कलिम् ॥ ६ ॥  
आद्ये कृतयुगे सर्गो ब्रह्मणा क्रियते यथा ।  
क्रियते चोपसंहारस्तथान्ते च कलौ युगे ॥ ७ ॥  
मैत्रेय उवाच  
कलेःस्वरूपं भगवन्विस्तराद्वक्तुमर्हसि ।  
धर्मश्चतुष्पाद्‌भगवान् यस्मिन् विप्लवमृच्छति ॥ ८ ॥  
श्रीपराशर उवाच  
कलेःस्वरूपं मैत्रेय यद्भवाञ्च्रोतुमिच्छति ।  
तन्निबोध समासेन वर्तते यन्महामुने ॥ ९ ॥  
वर्णाश्रमाचारवती प्रवृत्तिर्न कलौ नृणाम् ।  
न सामऋग्यजुर्धर्मविनिष्पादनहैतुकी ॥ १० ॥  
विवाहा न कलौ धर्म्या न शिष्यगुरुसंस्थितिः ।  
न दाम्पत्यक्रमो नैव वह्निदेवात्मकः क्रमः ॥ ११ ॥  
यत्र कुत्र कुले जातो बली सर्वेश्वरः कलौ ।  
सर्वेभ्य एव वर्णेभ्यो योग्यः कन्यावरोधने ॥ १२ ॥  
येन केन च योगेन द्विजातिर्दीक्षितः कलौ ।  
यैव सैव च मैत्रेय प्रायश्चित्तं कलौ क्रिया ॥ १३ ॥  
सर्वमेव कलौ शास्त्रं यस्य यद्वचनं द्विज ।  
देवता च कलौ सर्वा सर्वःसर्वस्य चाश्रमः ॥ १४ ॥  
उपवासस्तथायासौ वित्तोत्सर्गस्तपः कलौ ।  
धर्मो यथाभिरुचितैरनुष्ठनैरनुष्ठितः ॥ १५ ॥  
वित्तेन भविता पुंसां स्वल्पेनाढ्यमदः कलौ ।  
स्त्रीणां रूपमदश्चैवं केशैरेव भविष्यति ॥ १६ ॥  
मसुवर्णमणिरत्नादौ वस्त्रे चोपक्षयं गते ।  
कलौ स्त्रियो भविष्यन्ति तदा केशैरलङ्कृताः ॥ १७ ॥  
परित्यक्ष्यन्ति भर्तारं वित्तहीनं तथा स्त्रियः ।  
भर्ता भविष्यति कलौ वित्तवानेव योषिताम् ॥ १८ ॥  
यो वै ददाति बहुलं स्वं स स्वामी सदा नृणाम् ।  
स्वामित्वहेतुःसम्बन्धो न चाभिजनता तथा ॥ १९ ॥  
गृहान्ता द्रव्यसङ्घाता द्रव्यान्ता च तथा मतिः ।  
अर्थाश्चात्मोपभोग्यान्ता भविष्यन्ति कलौ युगे ॥ २० ॥  
स्त्रियः कलौ भविष्यन्ति स्वैरिण्यो ललितस्पृहाः ।  
अन्यायादाप्तवित्तेषु पुरुषाः स्पृहयालवः ॥ २१ ॥  
अभ्यर्थितापि सुहृदा स्वार्थहानिं न मानवा ।  
पणार्धार्धार्द्धमात्रेऽपि करिष्यन्ति कलौ द्विज ॥ २२ ॥  
समानपौरुषं चेतो भावि विप्रेषु वै कलौ ।  
क्षीरप्रदानसम्बन्धि भावि गोषु च गौरवम् ॥ २३ ॥  
अनावृष्टिभयप्रायाः प्रजाः क्षुद्भयकातराः ।  
भविष्यन्ति तदा सर्वे गगनासक्तदृष्टयः ॥ २४ ॥  
कन्दमूलफलाहारास्तापसा इव मानवाः ।  
आत्मानं घातयिष्यन्ति ह्यनावृष्ट्यादिदुःखिताः ॥ २५ ॥  
दुर्भिक्षमेव सततं तथा क्लेशमनीश्वराः ।  
प्राप्स्यन्ति व्याहतसुखप्रमोदा मानवाः कलौ ॥ २६ ॥  
अस्नानभोजिनो नाग्निदेवतातिथिपूजनम् ।  
करिष्यन्ति कलौ प्राप्ते न च पिण्डोदकक्रियाम् ॥ २७ ॥  
लोलुपा ह्रस्वदेहाश्च बह्वन्नादनतत्पराः ।  
बहुप्रजाल्पभाग्याश्च भविष्यन्ति कलौ स्त्रियः ॥ २८ ॥  
उभाभ्यामपि पाणिभ्यां शिरःकण्डूयनं स्त्रियः ।  
कुर्वन्त्यो गुरुभतॄणामाज्ञां भर्त्स्यन्त्यनादराः ॥ २९ ॥  
स्वपोषणपराः क्षुद्रा देहसंस्कारवर्जिताः ।  
परुषानृतभाषिण्यो भविष्यन्ति कलौ स्त्रियः ॥ ३० ॥  
दुःशीला दुष्टशीलेषु कुर्वन्त्यःसततं स्पृहाम् ।  
असद्वृत्ता भविष्यन्ति पुरुषेषु कुलाङ्गनाः ॥ ३१ ॥  
वेदादानं करिष्यन्ति वटवश्चाकृतव्रताः ।  
गृहस्थाश्च न होष्यन्ति न दास्यन्त्युचितान्यपि ॥ ३२ ॥  
वानप्रस्था भविष्यन्ति ग्राम्याहारपरिग्रहाः ।  
भिक्षवश्चापि मित्रादिस्नेहसम्बन्धयन्त्रणाः ॥ ३३ ॥  
अरक्षितारो हर्तारः शुल्कव्याजेन पार्थिवाः ।  
हारिणो जनवित्तानां सम्प्राप्ते तु कलौ युगे ॥ ३४ ॥  
यो योऽश्वरथनागाढ्यः स स राजा भविष्यति ।  
यश्च यश्चाबलः सर्वः स स भृत्यः कलौ युगे ॥ ३५ ॥  
वैश्याः कृषिवणिज्यादि सन्त्यज्य निजकर्म यत् ।  
शूद्रवृत्त्या प्रवर्त्स्यन्ति कारुकर्मोपजीविनः ॥ ३६ ॥  
भैक्षव्रतपराः शूद्रा प्रव्रज्यालिङ्‌गिनोऽधमाः ।  
पाषण्डसंश्रयां वृत्तिमाश्रयिष्यन्ति सत्कृताः ॥ ३७ ॥  
दुर्भिक्षकरपीडाभिरतीवोपद्रुता जनाः ।  
गोधूमान्नयवान्नाढ्यान्देशान्यास्यन्ति दुःखिताः ॥ ३८ ॥  
वेदमार्गे प्रलीने च पाषण्डाढ्ये ततो जने ।  
अधर्मवृद्ध्या लोकानामल्पमायुर्भविष्यति ॥ ३९ ॥  
अशास्त्रविहितं घोरं तप्यमानेषु वै तपः ।  
नरेषु नृपदोषेण बाल्ये मृत्युर्भविष्यति ॥ ४० ॥  
भविता योषितां सूतिः पञ्चषट्सप्तवार्षिकी ।  
नवाष्टदशवर्षाणां मनुष्याणां तथा कलौ ॥ ४१ ॥  
पलितोद्भवश्च भविता तथा द्वादशवार्षिकः ।  
नातिजीवति वै कश्चित्कलौ वर्षाणि विंशतिः ॥ ४२ ॥  
अल्पप्रज्ञा वृथालिङ्गा दुष्टान्तःकरणाः कलौ ।  
यतस्ततो विनङ्क्ष्यन्ति कालेनाल्पेन मानवाः ॥ ४३ ॥  
यदा यदा हि मैत्रेय हानिर्धर्मस्य लक्ष्यते ।  
तदा तदा कलेर्वृद्धिरनुमेया विचक्षणैः ॥ ४४ ॥  
यदा यदा हि पांषडवृद्धिर्मैत्रेय लक्ष्यते ।  
तदा तदा कलेर्वृद्धिरनुमेया महात्मभिः ॥ ४५ ॥  
यदा यदा सतां हीनिर्वेदमार्गानुसारिणाम् ।  
तदा तदा कलेर्वृद्धिरनुमेया विचक्षणैः ॥ ४६ ॥  
प्रारम्भाश्चावसीदन्ति यदा धर्मभृतां नृणाम् ।  
तदानुमेयं प्राधान्यं कलेर्मैत्रेय पण्डितैः ॥ ४७ ॥  
यदायाद न यज्ञानामीश्वरः पुरुषोत्तमः ।  
इज्यते पुरुषैर्यज्ञैस्तदा ज्ञेयं कलेर्बलम् ॥ ४८ ॥  
न प्रीतिर्वेदवादेषु पाषण्डेषु यदा रतिः ।  
कलेर्वृद्धिस्तदा प्राज्ञैरनुमेया विचक्षणैः ॥ ४९ ॥  
कलौ जगत्पतिं विष्णुं सर्वस्रष्टारमीश्वरम् ।  
नार्चयिष्यन्ति मैत्रेय पाषण्डोपहता जनाः ॥ ५० ॥  
किं देवैः किं द्विजैर्वेदैः किं शौचेनाम्बुजन्मना ।  
इत्येवं विप्र वक्ष्यन्ति पाषण्डोपहता जनाः ॥ ५१ ॥  
स्वल्पाम्बुवृष्टिः पर्जन्यः सस्यं स्वल्पफलं तथा ।  
फलं तथाल्पसारं च विप्र प्राप्ते कलौ युगे ॥ ५२ ॥  
शाणीप्रायाणि वस्त्राणि शमीप्राया महीरुहाः ।  
शूद्रप्रायास्तथा वर्णा भविष्यन्ति कलौ युगे ॥ ५३ ॥  
अणुप्रायाणि धान्यानि अजाप्रायं तथा पयः ।  
भविष्यति कलौ प्राप्ते ह्यौशीरं चानुलेपनम् ॥ ५४ ॥  
श्वश्रूश्वशुरभूयिष्ठा गुरवश्च नृणां कलौ ।  
श्यालाद्य हारिभार्याश्च सृहृदो मुनिसत्तम ॥ ५५ ॥  
कस्य माता पिता कस्य यथा कर्मानुगः पुमान् ।  
इति चोदाहरिष्यन्ति श्वशुरानुगता नराः ॥ ५६ ॥  
वाङ्मनःकायजैर्दोषैरभिभूताः पुनः पुनः ।  
नराः पापान्यनुदिनं करिष्यन्त्यल्पमेधसः ॥ ५७ ॥  
निःसत्त्वानामशौचानां निर्ह्रीकाणां तथा नृणाम् ।  
यद्यद्दुःखाय तत्सर्वं कलिकाले भविष्यति ॥ ५८ ॥  
निःस्वाध्यायवषट्कारे स्वधास्वाहाविवर्जिते ।  
तदा प्रविरलो धर्मः क्वचिल्लोके निवत्स्यति ॥ ५९ ॥  
तत्राल्पेनैव यत्नेन पुण्यस्कन्धमनुत्तमम् ।  
करोति यं कृतयुगे क्रियते तपसा हि सः ॥ ६० ॥  
इति श्रीविष्णुमहापुराणे षष्ठेंऽशे प्रथमोऽध्यायः  
  
  
  
GO TOP
