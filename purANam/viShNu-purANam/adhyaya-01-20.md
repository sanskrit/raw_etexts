मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ विंशोऽध्यायः ॥  
  
श्रीपराशर उवाच -  
एवं सञ्चिन्तयन्विष्णुमभेदेनात्मनो द्विज ।  
तन्मयत्वमवाप्यग्र्यं मेने चात्मानमच्युतम् ॥ १ ॥  
विसस्मार तथात्मानं नान्यत्किञ्चिदजानत ।  
अहमेवाव्ययोऽनन्तः परमात्मेत्यचिन्तयत् ॥ २ ॥  
तस्य तद्‌भावनायोगात्क्षीणपापस्य वै क्रमात् ।  
शुद्धेन्तःकरणे विष्णुस्तस्थौ ज्ञानमयोऽच्युतः ॥ ३ ॥  
योगप्रभावात्प्रह्लादे जाते विष्णुमयेऽसुरे ।  
चलत्युरगबन्धैस्तैर्मैत्रेय त्रुटितं क्षणात् ॥ ४ ॥  
भ्रान्तग्राहगणः सोर्मिर्ययौ क्षोभं महार्णवः ।  
चचाल च मही सर्वा सशैलवनकानना ॥ ५ ॥  
स च तं शैलसङ्घातं दैत्यैर्न्यस्तमथोपरि ।  
उत्क्षिप्य तस्मात्सलिलान्निश्चक्राम महामतिः ॥ ६ ॥  
दृष्ट्वा च स जगद्‌भूयो गगनाद्युपलक्षणम् ।  
प्रह्लादोऽस्मीति सस्मार पुनरात्मानमात्मनि ॥ ७ ॥  
तुष्टाव च पुनर्धीमाननादिं पुरुषोत्तमम् ।  
एकाग्रमतिरव्यग्रो यतवाक्वायमानसः ॥ ८ ॥  
प्रह्लाद उवाच -  
ॐ नमः परमार्थार्थ स्थूल सूक्ष्म क्षराक्षर ।  
व्यक्ताव्यक्त कलातीत सकलेश निरञ्जन ॥ ९ ॥  
गुणाञ्जन गुणाधार निर्गुणात्मन् गुणस्थित ।  
मूर्तामूर्तमहामूर्ते सूक्ष्ममूर्ते स्फुटास्फुट ॥ १० ॥  
करालसौम्यरूपात्मन्विद्याऽविद्यामयाच्युत ।  
सदसद्रूपसद्‌भाव सदसद्‌भावभावन ॥ ११ ॥  
नित्यानित्यप्रपञ्चात्मन्निष्प्रपञ्चामलाश्रित ।  
एकानेक नमस्तुभ्यं वासुदेवादिकारण ॥ १२ ॥  
यः स्थूलसूक्ष्मः प्रकटः प्रकाशो यः सर्वभूतो न च सर्वभूतः ।  
विश्वं यतश्चैतदविश्वहेतो- नमोऽस्तु तस्मै पुरुषोत्तमाय ॥ १३ ॥  
पराशर उवाच -  
तस्य तच्चेतसो देवः स्तुतिमित्थं प्रकृर्वतः ।  
आविर्बभूव भगवान् पीताम्बरधरो हरिः ॥ १४ ॥  
ससम्भ्रमस्तमालोक्य समुत्थायाकुलाक्षरम् ।  
नमोस्तु विष्णवेत्येतद् व्याजहारासकृद् द्विज ॥ १५ ॥  
प्रह्लाद उवाच -  
देव प्रपन्नार्तिहर प्रसादं कुरु केशव ।  
अवलोकनदानेन भूयो मां पावयाच्युत ॥ १६ ॥  
श्रीभगवान् उवाच -  
कुर्वतस्ते प्रसन्नोऽहं भक्तिमव्यभिचारिणीम् ।  
यथाभिलषितो मत्तः प्रह्लाद व्रीयतां वरः ॥ १७ ॥  
प्रह्लाद उवाच -  
नाथ योनिसहस्रेषु येषु येषु व्रजाम्यहम् ।  
तेषु तेष्वच्युताभक्तिरच्युतास्तु सदा त्वयि ॥ १८ ॥  
या प्रीतिरविवेकानां विषयेष्वनपायिनी ।  
त्वामनुस्मरतः सा मे हृदयान्मापसर्पतु ॥ १९ ॥  
श्रीभगवानुवाच -  
मयि भक्तिस्तवास्त्येव भूयोऽप्येवं भविष्यति ।  
वरस्तु मत्तः प्रह्लाद व्रीयतां यस्तवेप्सितः ॥ २० ॥  
प्रह्लाद उवाच -  
मयि द्वेषानुबन्धोऽभूत्संस्तुतावुद्यते तव ।  
मत्पितुस्तत्कृतं पापं देव तस्य प्रमश्यतु ॥ २१ ॥  
शस्त्राणि पातितान्यङ्गे क्षिप्तो यच्चाग्निसंहतौ ।  
दंशितश्चोरगैर्दत्तं यद्विषं मम भोजने ॥ २२ ॥  
बद्धा समुद्रे यत्क्षिप्तो यच्चितोऽस्मि शिलोच्चयैः ।  
अन्यानि चाप्यसाधूनि यानि पित्रा कृताति मे ॥ २३ ॥  
त्वयि भक्तिमतो द्वेषादघं तत्सम्भवं च यत् ।  
त्वत्प्रसादात्प्रभो सद्यस्तेन मुच्येत मे पिता ॥ २४ ॥  
श्रीभगवानुवाच -  
प्रह्लाद सर्वमेतत्ते मत्प्रसादाद्‌भाविष्यति ।  
अन्यच्च ते वरं दद्मि व्रीयतामसुरात्मज ॥ २५ ॥  
प्रहलाद उवाच -  
कृतकृत्योस्मि भगवन्वरेणानेन यत्त्वयि ।  
भवित्री त्वत्प्रसादेन भक्तिरव्यभिचारिणी ॥ २६ ॥  
धर्मार्थकामैः किं तस्य मुक्तिस्तस्य करे स्थिता ।  
समस्तजगतां मूले यस्य भक्तिः स्थिरा त्वयि ॥ २७ ॥  
श्रीभगवानुवाच -  
यथा ते निश्चलं चेतो मयि भक्तिसमन्वितम् ।  
तथा त्वं मत्प्रसादेन निर्वाणण् परमाप्स्यसि ॥ २८ ॥  
श्रीपराशर उवाच -  
इत्युक्त्वान्तर्दधे विष्णुस्तस्य मैत्रेय पश्यतः ।  
स चापि पुनरागम्य ववन्दे चरणौ पितुः ॥ २९ ॥  
तं पिता मूर्ध्न्युपाघ्राय परिष्वज्य च पीडितम् ।  
जीवसीत्याह वत्सेति बाष्पार्द्रनयनो द्विज ॥ ३० ॥  
प्रीतिमांश्चाऽभवत्तस्मिन्ननुतापी महासुरः ।  
गुरुपित्रोश्चकारैवं शुश्रूषां सोऽपि धर्मवित् ॥ ३१ ॥  
पितर्युपरतिं नीते नरसिंहस्वरूपिणा ।  
विष्णुना सोऽपि दैत्यानां मैत्रेयाभूत्पतिस्ततः ॥ ३२ ॥  
ततो राज्यद्युतिं प्राप्य कर्मशुद्धिकरीं द्वीज ।  
पुत्रपौत्रांश्च सुबहूनवाप्यैश्वर्यमेव च ॥ ३३ ॥  
क्षीणाधिकारः स यदा पुण्यपापविविर्जितः ।  
तदा स भगवद्ध्यानात्परं नीर्वाणमाप्तवान् ॥ ३४ ॥  
एवं प्रभावो दैत्योऽसौ मैत्रेयासीन्महामतिः ।  
प्रह्लादो भगवद्‌भक्तो यं त्वं मामनुपृच्छसि ॥ ३५ ॥  
यस्त्वेतच्चरितं तस्य प्रह्लादस्य महात्मनः ।  
शृणोति तस्य पापानि सद्यो गच्छन्ति सङ्‌क्षयम् ॥ ३६ ॥  
अहोरात्रकृतं पापं प्रह्लादचरितं नरः ।  
शृण्वन् पठंश्च मैत्रेय व्यपोहति न संशयः ॥ ३७ ॥  
पौर्णमास्याममावास्यामष्टम्यामथ वा पठन् ।  
द्वादश्यां तदाप्नोति गोप्रदानफलं द्विज ॥ ३८ ॥  
प्रह्लादं सकलापत्सु यथा रक्षितवान्हरिः ।  
तथा रक्षति यस्तस्य शृणोति चरितं सदा ॥ ३९ ॥  
इति श्रीविष्णुपुराणे प्रथमेंऽशे विंऽशोध्यायः (२०)  
  
  
  
GO TOP
