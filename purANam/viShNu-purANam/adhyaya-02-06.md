मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ षष्ठोऽध्यायः ॥  
  
पराशर उवाच  
ततश्च नरका विप्र भुवोऽधः सलिलस्य च ।  
पापिनो येषु पात्यन्ते ताञ्छृणुष्व महामुने ॥ १ ॥  
रौरवः सूकरो रोधस्तालो विशसनस्तथा ।  
महाज्वालस्तप्तकुम्भो लवणोऽथ विलोहितः ॥ २ ॥  
रूधिराम्भो वैतरणिः कृमिशः कृमिभोजनः ।  
असिपत्रवनं कृष्णो लालाभक्षश्च दारुणः ॥ ३ ॥  
तथा पूयवहः पापो वह्निज्वालो ह्यधः शिराः ।  
सन्दंशः कालसूत्रश्च तमश्चावीचिरेव च ॥ ४ ॥  
श्वभोजनोऽथाप्रतिष्ठश्चाप्रचिश्च तथा परः ।  
इत्येवमादयश्चान्ये नरका भृशदारूणाः ॥ ५ ॥  
यमस्य विषये घोराः शस्त्राग्निभयदायिनः ।  
पतन्ति येषु पुरुषाः पापकर्मरतास्तु ये ॥ ६ ॥  
कूटसाक्षी तथासम्यक्पक्षपातेन यो वदेत् ।  
यश्चान्यदनृतं वक्ति स नरो याति रौरवम् ॥ ७ ॥  
भ्रूणहा पुरहन्ता च गौघ्नश्च मुनिसत्तम ।  
यान्ति ते नरकं रोधं यश्चोच्छ्वासनिरोधकः ॥ ८ ॥  
सुरापो ब्रह्महा हर्ता सुवर्णस्य च सूकरे ।  
प्रयान्ति नरके यश्च तैः संसर्गमुपैति वै ॥ ९ ॥  
राजन्यवैश्यहा ताले तथैव गुरुतल्पगः ।  
तप्तकुण्डे स्वसृगामी हन्ति राजभटांश्च यः ॥ १० ॥  
साध्वीविक्रयकृद्बन्धपालः केसरिविक्रयी ।  
तप्तलोहे पतन्त्येते यश्च च भक्तं परित्यजेत् ॥ ११ ॥  
स्नुषां सुतां चापि गत्वा महाज्वाले निपात्यते ।  
अवमन्ता गुरूणां यो यश्चाक्रोष्टा नराधमः ॥ १२ ॥  
वेददूषयितायश्च वेदविक्रयिकश्च यः ।  
अगम्यगामी यश्च स्यात्ते यान्ति लवणं द्विज ॥ १३ ॥  
चोरो विलोहे पतति मर्यादादूषकस्तथा ॥ १४ ॥  
देवद्विजपितृद्वेष्टा रत्नद्वषयिता च यः ।  
स याति कृमिभक्षे वै कृमिशे च दुरिष्टकृत् ॥ १५ ॥  
पितृदेवातिथींस्त्यक्त्वा पर्यश्नाति नराधमः ।  
लालाभक्षे स यात्ययुग्रे शरकर्ता च वेधके ॥ १६ ॥  
करोति कर्णनो यश्च यश्च खङ्गादिकृन्नरः ।  
प्रयान्त्येते विशसने नरके भृशदारुणे ॥ १७ ॥  
असत्प्रतिगृहीता तु नरके यात्यधोमुखे ।  
अयाज्ययाजकश्चैव तथा नक्षत्रसूचकः ॥ १८ ॥  
वेगी पूयवहे चैको याति मिष्टान्नभुङ्गरः ॥ १९ ॥  
लाक्षामांसरसानां च तिलानां लवणस्य च ।  
विक्रेता ब्रह्मणो याति तमेव नरकं द्विज ॥ २० ॥  
मार्जारकुक्कुटच्छागश्ववराहविहङ्गमान् ।  
पोषयन्नरकं याति तमेव द्विजसत्तम ॥ २१ ॥  
रङ्गोपजीवी कैवर्तः कुण्डाशी गरदस्तथा ।  
सूची माहिषकश्चैव पर्वकारी च यो द्विजः ॥ २२ ॥  
अगारदाही मित्रघ्नः शाकुनिर्ग्रामयाजकः ।  
रुधिरान्धे पतन्त्येते सोमं विक्रीणते च ये ॥ २३ ॥  
मखहा ग्रामहन्ता च याति वैतरणीं नरः ॥ २४ ॥  
रेतः पातादिकर्तारो मर्यादाभेदिनो हि ये ।  
ते कृष्णे यान्त्यशौचाश्च कुहकाजीविनश्च ये ॥ २५ ॥  
असिपत्रवनं याति वनच्छेदी वृथैव यः ।  
औरभ्रिको मृगव्याधो वह्निज्वाले पतन्ति वै ॥ २६ ॥  
यान्त्येते द्विज तत्रैव ये चापाकेषु वह्निदाः ॥ २७ ॥  
व्रतानां लोपको यश्च स्वाश्रमाद्विच्युतश्च यः ।  
सन्दंशयातनामध्ये पततस्तावुभावपि ॥ २८ ॥  
दिवा स्वप्ने च स्कन्दन्ते ये नरा ब्रह्मचारिणः ।  
पुत्रैरध्यापिता ये च ते पतन्ति श्वभोजने ॥ २९ ॥  
एते चान्ये च नरकाः शतशोथ सहस्रशः ।  
येषु दुष्कृतकर्माणः पच्यन्ते यातनागताः ॥ ३० ॥  
यथैव पापान्येतानि तथान्यानि सहस्रशः ।  
भुज्यन्ते तानि पुरुषैर्नरकान्तरगोचरैः ॥ ३१ ॥  
वर्णाश्रमविरुद्धं च कर्म कुर्वन्ति ये नराः ।  
कर्मणा मनसा वाचा निरयेषु पतन्ति ते ॥ ३२ ॥  
अधः शिरोभिदृश्यन्ते नारकैर्दिवि देवताः ।  
देवाश्चाधोमुखान्सर्वानधः पश्यन्ति नारकान् ॥ ३३ ॥  
स्थावराः क्रिमयोऽब्जाश्च पक्षिणः पशवो नराः ।  
धार्मिकास्त्रिदशास्तद्वन्मोक्षिणश्च यथाक्रमम् ॥ ३४ ॥  
सहस्रभागप्रथमा द्वितीयानुक्रमास्तथा ।  
सर्वे ह्येते महाभागा यावन्मुक्तिसमाश्रयाः ॥ ३५ ॥  
यावन्तो जन्तवः स्वर्गे तावन्तो नरकौकसः ।  
पापकृद्याति नरकं प्रायाश्चित्तपराङ्मुखः ॥ ३६ ॥  
पापानामनुरूपाणि प्रायश्चित्तानि यद्यथा ।  
तथा तथैव संस्मृत्य प्रोक्तानि परमर्षिभिः ॥ ३७ ॥  
पापे गुरूणि गुरुणि स्वल्पान्यल्पे च तद्विदः ।  
प्रायश्चित्तानि मैत्रेय जगुः स्वायम्भुवादयः ॥ ३८ ॥  
प्रायश्चित्तान्यशेषाणि तपःकर्मत्मकानि वै ।  
यानि तेषामशेषाणां कृष्णानुस्मरणं परम् ॥ ३९ ॥  
कृते पापेऽनुतापो वै यस्य पुंसः प्रजायते ।  
प्रायश्चित्तं तु तस्यैकं हरिसंस्मरणं परम् ॥ ४० ॥  
प्रातर्निशि तथा सन्ध्यामध्याह्नादिषु संस्मरन् ।  
नारायणमवाप्नोति सद्यः पापक्षयन्नरः ।  
विष्णुसंस्मरणात्क्षीणसमस्तक्लेशसञ्चयः ।  
मुक्तिं प्रयाति स्वर्गाप्तिस्तस्य विघ्नोऽनुमीयते ॥ ४२ ॥  
वासुदेवे मनो यस्य जपहोमार्चनादिषु ।  
तस्यान्तरायो मैत्रेय देवेन्द्रत्वादिकं फलम् ॥ ४३ ॥  
क्व नाकपृष्ठगमनं पुनरावृत्तिलक्षणम् ।  
क्व जपो वासुदेवेति मुक्तिबीजमनुत्तमम् ॥ ४४ ॥  
तस्मादहर्निशं विष्णु संस्मरन्पुरुषो मुने ।  
न याति नरकं मर्त्यः संक्षीणाखिलपातकः ॥ ४५ ॥  
मनः प्रीतिकरः स्वर्गो नरकस्तद्विपर्ययः ।  
नरकस्वर्गसंज्ञे वै पापपुण्ये द्विजोत्तम ॥ ४६ ॥  
वस्त्वेकमेव दुःखाय सुखायेर्ष्यागमाय च ।  
कोपाय च यतस्तस्माद्वस्तु वस्त्वात्मकं कुतः ॥ ४७ ॥  
तदेव प्रीतये भूत्वा पुनर्दुःखाय जायते ।  
तदेव कोपाय यतः प्रसादाय च जायते ॥ ४८ ॥  
तस्माद्दुःखात्मकं नास्ति न च किञ्चित्सुखात्मकम् ।  
मनसः परिमामोयं सुखदुःखादिलक्षणः ॥ ४९ ॥  
ज्ञानमेव परं ब्रह्म ज्ञानं बन्धाय चेष्यते ।  
ज्ञानत्मकमिदं विश्वं न ज्ञानाद्विद्यते परम् ॥ ५० ॥  
विद्याविद्येति मैत्रेय ज्ञानमेवोपधारय ॥ ५१ ॥  
एवमेतन्मयाख्यातं भवतो मण्डलं भुवः ।  
पातालानि च सर्वाणि तथैव नरका द्विज ॥ ५२ ॥  
समुद्राः पर्वताश्चैव द्वीपा वर्षाणि निम्नगाः ।  
संक्षेपात्सर्वमाख्यातं किं भूयः श्रोतुमिच्छसि ॥ ५३ ॥  
इति श्रीविष्णुमहापुराणे द्वितीयेंऽशे षष्ठोऽध्यायः (६)  
  
  
  
GO TOP
