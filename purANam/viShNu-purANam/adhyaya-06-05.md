मागचा अध्याय  
पुढचा अध्याय  
  
॥ विष्णुपुराणम् ॥  
षष्ठः अंशः  
॥ पञ्चमोऽध्यायः ॥  
  
श्रीपराशर उवाच  
आध्यात्मिकादि मैत्रेय ज्ञात्वा तापत्रयं बुधः ।  
उत्पन्नज्ञानवैराग्यं प्राप्नोत्यात्यन्तिकं लयम् ॥ १ ॥  
आध्यात्मिकोपि द्विविधः शरीरो मानसस्तथा ।  
शारीरो बहुभिर्भेदैर्भिद्यते श्रुयतां च सः ॥ २ ॥  
शिरोरोगप्रतिश्यायज्वरशूलभगन्दरैः ।  
गुल्मार्शः श्वययुश्वासच्छर्द्यादिभिरनेकधा ॥ ३ ॥  
तथाक्षिरोगातीसारकुष्ठाङ्गामयसञ्ज्ञितैः ।  
भिद्यते देहजस्तापो मानसं श्रोतुमर्हसि ॥ ४ ॥  
कामक्रोधभयद्वेषलोभमोहविषादजः ।  
शोकासूयावमानेर्ष्यामात्सर्यादिमयस्तथा ॥ ५ ॥  
मानसोऽपि द्विजश्रेष्ठ तापो भवति नैकधा ।  
इत्येवमादिभिर्भेदैस्तापो ह्याध्यात्मिकः स्मृतः ॥ ६ ॥  
मृगपक्षिमनुष्याद्यैः पिशाचोरगराक्षसैः ।  
सरीसृपाद्यैश्च नृणां जायते चाधिभौतिकः ॥ ७ ॥  
शीतवातोष्णवर्षाम्बुवैद्युतादिसमुद्भवः ।  
तापो द्विजवर श्रेष्ठैः कथ्यते चाधिदैविकः ॥ ८ ॥  
गर्भजन्मजराज्ञानमृत्युनारकजं तथा ।  
दुःखं सहस्रशो भेदैर्भिद्यते मुनिसत्तम ॥ ९ ॥  
सुकुमारतनुर्गर्भे जन्तुर्बहुमलावृते ।  
उल्वसंवेष्टितो भुग्नपृष्ठग्रीवास्थिसंहतिः ॥ १० ॥  
अत्यम्लकटुतीक्ष्णोष्णलवणैर्मातृभोजनैः ।  
अत्यन्ततापैरत्यर्थं वर्धमानातिवेदनः ॥ ११ ॥  
प्रसारणाकुञ्चनादौ नाङ्गानां प्रभुरात्मनः ।  
शकृन्मूत्रमहापङ्कशायी सर्वत्र पीडितः ॥ १२ ॥  
निरुच्छ्वासः सचैतन्यः स्मरञ्जन्मशतान्यथ ।  
आस्ते गर्भेऽतिदुःखेन निजकर्मनिबन्धनः ॥ १३ ॥  
जायमानः पुरीषासृङ्मूत्रशुक्राविलाननः ।  
प्राजापत्येन वातेन पीड्यमानास्थिबन्धनः ॥ १४ ॥  
अधोमुखो वै क्रियते प्रबलैः सूतिमारुतैः ।  
क्लेशान्निष्क्रान्तिमाप्नोति जठरान्मातुरातुरः ॥ १५ ॥  
मुर्च्छामवाप्य महतीं संस्पृष्टो बाह्यवायुना ।  
विज्ञानभ्रंशमाप्नोति जातश्च मुनिसत्तम ॥ १६ ॥  
कण्टकैरिव तुन्नाङ्गः क्रकचैरिव दारितः ।  
पूतिव्रणान्निपतितो धरण्यां कृमिको यथा ॥ १७ ॥  
कण्डूयनेऽपि चाशक्तः परिवर्तेप्यनीश्वरः ।  
स्नानपानादिकाहारमप्याप्नोति परेच्छया ॥ १८ ॥  
अशुचिप्रस्तरे सुप्तः कीटद्रंशादिभिस्तथा ।  
भक्ष्यमाणोऽपि नैवैषां समर्थो विनिवारणे ॥ १९ ॥  
जन्मदुःखान्यनेकानि जन्मनोऽनन्तराणि च ।  
बालभावे यदा प्नोति ह्याधिभौतादिकानि च ॥ २० ॥  
अज्ञानतमसाऽऽच्छन्नो मूढान्तःकरणो नरः ।  
न जानाति कुतः कोऽहं क्वाहं गन्ता किमात्मनः ॥ २१ ॥  
केनबन्धेन बद्धोऽहं कारणं किमकारणम् ।  
किं कार्यं किमकार्यं वा किं वाच्यं किं च नोच्यते ॥ २२ ॥  
को धर्मः कश्च वाधर्मः कस्मिन्वर्तेऽथ वा कथम् ।  
किं कर्तव्यमकर्तव्यं किं वा किं गुणदोषवत् ॥ २३ ॥  
एवं पशुसमैर्मुढैरज्ञानप्रभवं महत् ।  
अवाप्यते नरैर्दुःखं शिश्नोदरपरायणैः ॥ २४ ॥  
अज्ञानं तामसो भावः कार्यारम्भप्रवृत्तयः ।  
अज्ञानिनां प्रवर्तन्ते कर्मलोपास्ततो द्विज ॥ २५ ॥  
नरकं कर्मणां लोपात्फलमाहुर्मनीषिणः ।  
तस्मादज्ञानिनां दुःखमिह चामुत्र चोत्तमम् ॥ २६ ॥  
जराजर्जरदेहश्च शिथिलावयवः पुमान् ।  
विचलच्छीर्णदशनो वलिस्नायुशिरावृतः ॥ २७ ॥  
दूरप्रनष्टनयनो व्योमान्तर्गततारकः ।  
नासाविवलनिर्यातलोमपुञ्जश्चलद्वपुः ॥ २८ ॥  
प्रकटीभूतसर्वास्थिर्नतपृष्ठास्थिसंहतिः ।  
उत्सन्नजठराग्नित्वाद् अल्पाहारोऽप्लचेष्टितः ॥ २९ ॥  
कृच्छ्राच्चङ्क्रमणोत्थानशयनासनचेष्टितः ।  
मन्दीभवच्छ्रोत्रनेत्रःस्रवल्लालाविलाननः ॥ ३० ॥  
अनायत्तैः समस्तैश्च करणेर्मरणोन्मुखः ।  
तत्क्षणेप्यनुभूतानामस्मर्ताखिलवस्तुनाम् ॥ ३१ ॥  
सकृदुच्चारिते वाक्ये समुद्भूतमहाश्रमः ।  
श्वासकाशसमुद्भूतमहायासप्रजागरः ॥ ३२ ॥  
अन्येनोत्थाप्यतेऽन्येन तथा संवेश्यते जरी ।  
भृत्यात्मपुत्रदाराणामवमानास्पदी कृतः ॥ ३३ ॥  
प्रक्षीणाखिलशौचश्च विहाराहारसस्पृहः ।  
हास्यः परिजनस्यापि निर्विण्णाशेषबान्धवः ॥ ३४ ॥  
अनुभूतमिवान्यस्मिञ्जन्मन्यात्मविचेष्टितम् ।  
संस्मरन्यौवने दीर्घं निःश्वसत्यभितापितः ॥ ३५ ॥  
एवमादीनि दुःखानि जरायामनुभूय वै ।  
मरणे यानि दुःखानि प्राप्नोति शृणु तान्यपि ॥ ३६ ॥  
श्लथद्ग्रीवाङ्‌घ्रिहस्तोऽथ व्याप्तो वेपथुना भृशम् ।  
मुहुर्ग्लानिपरवशो मुहुर्ज्ञानलवान्वितः ॥ ३७ ॥  
हिरण्यधान्यतनयभार्याभृत्यगृहादिषु ।  
एते कथं भविष्यन्तीत्यतीव ममताकुलः ॥ ३८ ॥  
मर्मभिद्‌भिर्महारोगैः क्रकचैरिव दारुणैः ।  
शरैरिवान्तकस्योग्रैश्छिद्यमानासुबन्धनः ॥ ३९ ॥  
परिवर्तितताराक्षो हस्तपादं मुहुः क्षिपन् ।  
संशुष्यमाणताल्वोष्ठपुटो घुरघुरायते ॥ ४० ॥  
निरुद्धकण्ठो दोषौघैरुदानश्वासपीडितः ।  
तापेन महता व्याप्तस्तृषा चार्तस्तथा क्षुधा ॥ ४१ ॥  
क्लेशादुत्क्रान्तिमाप्नोति यमकिङ्करपीडितः ।  
ततश्च यातनादेहं क्लेशेन प्रतिपद्यते ॥ ४२ ॥  
एतान्यन्यानि चोग्राणि दुःखानि मरणे नृणाम् ।  
शृणुष्व नरके यानि प्राप्यन्ते पुरुषैर्मृतैः ॥ ४३ ॥  
याम्यकिङ्करपाशादिग्रहणं दण्डताडनम् ।  
यमस्य दर्शनं चोग्रमुग्रमार्गविलोकनम् ॥ ४४ ॥  
करम्भवालुकावह्नियन्त्रशस्त्रादिभीषणे ।  
प्रत्येकं नरके याश्च यातना द्विज दुःसहाः ॥ ४५ ॥  
क्रकचैः पाट्यमानानां मूषायां चापि दह्यताम् ।  
कुठारैः कृत्यमानानां भूमौ चापि निखन्यताम् ॥ ४६ ॥  
शूलेष्वारोप्यमाणानां व्याघ्रवक्त्रे प्रवेश्यताम् ।  
गृध्रैः सम्भक्ष्यमाणानां द्वीपिभिश्चोपभुज्यताम् ॥ ४७ ॥  
क्वाथ्यतां तैलमध्ये च क्लिद्यतां क्षारकर्दमे ।  
उच्चान्निपात्यमानानां क्षिप्यतां क्षेपयन्त्रकैः ॥ ४८ ॥  
नरके यानि दुःखानि पापहेतूद्भवानि वै ।  
प्राप्यन्ते नारकैर्विप्र तेषां सङ्ख्या न विद्यते ॥ ४९ ॥  
न केवलं द्विजश्रेष्ठ नरके दुःखपद्धतिः ।  
स्वर्गेऽपि पातभीतस्य क्षयिष्णोर्नास्ति निर्वृतिः ॥ ५० ॥  
पुनश्च गर्भे भवति जायते च पुनः पुनः ।  
गर्भे विलीयते भूयो जायमानोऽस्तमेति वै ॥ ५१ ॥  
जातमात्रश्च म्रियते बालभावेऽथ यौवने ।  
मध्यमं वा वयः प्राप्य वार्धके वाथ वा मृतिः ॥ ५२ ॥  
यावज्जीवति तावच्च दुःखैर् नानाविधैः प्लुतः ।  
तं तु कारणपक्ष्मौघैरास्ते कार्पासबीजवत् ॥ ५३ ॥  
द्रव्यनाशे तथोत्पत्तौ पालने च सदा नृणाम् ।  
भवन्त्यनेकदुःखानि तथैवेष्टविपत्तिषु ॥ ५४ ॥  
यद्यत्प्रीतिकरं पुंसां वस्तु मैत्रेय जायते ।  
तदेव दुःखवृक्षस्य बीजत्वमुपगच्छति ॥ ५५ ॥  
कलत्रपुत्रमित्रार्थगृहक्षेत्रधनादिकैः ।  
क्रियते न तथा भूरि सुखं पुंसां यथाऽसुखम् ॥ ५६ ॥  
इति संसारदुःखार्कतापतापितचेतसाम् ।  
विमुक्तिपादपच्छायामृते कुत्र सुखं नृणाम् ॥ ५७ ॥  
तदस्य त्रिविधस्यापि दुःखजातस्य वै मम ।  
गर्भजन्मजराद्येषु स्थानेषु प्रभविष्यतः ॥ ५८ ॥  
निरस्तातिशयाह्लादसुखभावैकलक्षणा ।  
भेषजं भगवत्प्राप्तिरेकान्तात्यन्तिकी मता ॥ ५९ ॥  
तस्मात्तत्प्राप्तये यत्नः कर्तव्यः पण्डितैर्नरैः ।  
तत्प्राप्तिहेतुर्ज्ञानं च कर्म चोक्तं महामुने ॥ ६० ॥  
आगमोत्थं विवेकाच्च द्विधा ज्ञानं तदुच्यते ।  
शब्दब्रह्मागममयं परं ब्रह्म विवेकजम् ॥ ६१ ॥  
अन्धं तम इवाज्ञानं दीपवच्चेन्द्रियोद्भवम् ।  
यथा सूर्यस्तथा ज्ञानं यद्विप्रर्षे विवेकजम् ॥ ६२ ॥  
मनुरप्याह वेदार्थं स्मृत्वा यन्मुनिसत्तम ।  
तदेतच्छ्रूयतामत्र सम्बन्धे गदतो मम ॥ ६३ ॥  
द्वे ब्रह्मणी वेदितव्ये शब्दब्रह्म परं च यत् ।  
शब्दब्रह्मणि निष्णातः परं ब्रह्माधिगच्छति ॥ ६४ ॥  
द्वे वै विद्ये वेदितव्ये इति चाथर्वणी श्रुतिः ।  
परया त्वक्षरप्राप्तिर्ऋग्वेदादिमयापरा ॥ ६५ ॥  
यत्तदव्यक्तमजरमचिन्त्यमजमव्ययम् ।  
अनिर्देश्यमरूपं च पाणिपादाद्यसंयुतम् ॥ ६६ ॥  
विभु सर्वगतं नित्यं भूतयोनिरकारणम् ।  
व्याप्य व्याप्तं यतः सर्वं यद्वै पश्यन्ति सूरयः ॥ ६७ ॥  
तद्ब्रह्म तत्परं धाम तद्ध्येयं मोक्षकाङ्क्षिभिः ।  
श्रुतिवाक्योदितं सूक्ष्मं तद्विष्णोः परमं पदम् ॥ ६८ ॥  
तदेव भगवद्वाच्यं स्वरूपं परमात्मनः ।  
वाचको भगवच्छब्दस्तस्याद्यस्याक्षयात्मनः ॥ ६९ ॥  
एवं निगदितार्थस्य तत्तत्त्वं तस्य तत्त्वतः ।  
ज्ञायते येन तज्ज्ञानं परमन्यत्त्रयीमयम् ॥ ७० ॥  
अशब्दगोचरस्यापि तस्य वै ब्रह्मणो द्विज ।  
पूजायां भगवच्छब्दः क्रियते ह्युपचारतः ॥ ७१ ॥  
शुद्धे महाविभूत्वाख्ये परे ब्रह्मणि शब्दिते ।  
मैत्रेय भगवच्छब्दःसर्वकारणकारणे ॥ ७२ ॥  
सम्भर्तेति तथा भर्ता भकारोऽर्थद्वयान्वितः ।  
नेता गमयता स्रष्टा गकारार्थस्तथा मुने ॥ ७३ ॥  
ऐश्वर्यस्य समग्रस्य वीर्यस्य यशसः श्रियः ।  
ज्ञानवैराग्ययोश्चैव षण्णां भग इतीरणा ॥ ७४ ॥  
वसन्ति तत्र भूतानि भूतात्मन्यखिलात्मनि ।  
स च भूतेष्वशेषेषु वकारार्थस्ततोऽव्ययः ॥ ७५ ॥  
एवमेष महाञ्छब्दो मैत्रेय भगवानिति ।  
परमब्रह्मभूतस्य वासुदेवस्य नान्यगः ॥ ७६ ॥  
तत्र पूज्यपदार्थोक्तिपरिभाषासमन्वितः ।  
शब्दोऽयं नोपचारेण त्वन्यत्र ह्युपचारतः ॥ ७७ ॥  
उत्पत्तिं प्रलयं चैव भूतानामागतिं गतिम् ।  
वेत्ति विद्यामाविद्यां च स वाच्यो भगवानिति ॥ ७८ ॥  
ज्ञानशक्तिबलैश्वयवीर्यतेजांस्यशेषतः ।  
भगवच्छब्दवाच्यानि विना हेयैर्गुणादिभिः ॥ ७९ ॥  
सर्वाणि तत्र भूतानि वसन्ति परमात्मनि ।  
भूतेषु च स सर्वात्मा वासुदेवस्ततः स्मृतः ॥ ८० ॥  
खाण्डिक्यजनकायाह पृष्टः केशिध्वजः पुरा ।  
नाभव्याख्यामनन्तस्य वासुदेवस्य तत्त्वतः ॥ ८१ ॥  
भूतेषु वसते सोऽन्तर्वसन्त्यत्र च तानि यत् ।  
धाता विधाता जगतां वासुदेवस्ततः प्रभुः ॥ ८२ ॥  
स सर्वभूतप्रकृतिं विकारान्-  
    गुणादिदोशांश्च मुने व्यतीतः ।  
अतीतसर्वावरणोखिलात्मा  
    तेनास्तृतं यद्भुवनान्तराले ॥ ८३ ॥  
समस्तकल्याणगुणात्मकोऽसौ  
    स्वशक्तिलेशावृतभूतवर्गः ।  
इच्छागृहीताभिमतोरुदेह-  
स्संसाधिताशेषजगद्धितो यः ॥ ८४ ॥  
तेजोबलैश्वर्यमहावबोध-  
    सुवीर्यशक्त्यादिगुणैकराशिः ।  
परः पराणां सकला न यत्र  
    क्लेशादयःसन्ति परावरेशे ॥ ८५ ॥  
स ईश्वरो व्यष्टिसमष्टिरूपो  
    व्यक्तस्वरूपोऽप्रकटस्वरूपः ।  
सर्वेश्वरःसर्वदृक् सर्वविच्च  
    समस्तशक्तिः परमेश्वराख्यः ॥ ८६ ॥  
सञ्ज्ञायते येन तदस्तदोषं  
    शुद्धं परं निर्मलमेकरूपम् ।  
सन्दृश्यते वाप्यवगम्यते वा  
    तज्ज्ञानमज्ञानमतोन्यदुक्तम् ॥ ८७ ॥  
इति श्रीविष्णुमहापुराणे षष्ठेंऽशे पञ्चमोऽध्यायः (५)  
  
  
  
GO TOP
