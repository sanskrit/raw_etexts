मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ एकविंशोऽध्यायः ॥  
  
श्रीपराशर उवाच  
तौ समुत्पन्नविज्ञानौ भगवत्कर्मदर्शनात् ।  
देवकी वसुदेवौ तु दृष्ट्वा मायां पुनर्हरिः ।  
मोहाय यदुचक्रस्य विततान स वैष्णवीम् ॥ १ ॥  
उवाच चाम्ब हे तात चिरादुत्कण्ठितेन मे ।  
भवन्तौ कंसभीतेन दृष्टौ संकर्षणेन च ॥ २ ॥  
कुर्वतां याति यः कालो मातापित्रोरपूजनम् ।  
तत्खण्डमायुषो व्यर्थमसाधूनां हि जायते ॥ ३ ॥  
गुरुदेवद्विजातीनां मातापित्रोश्च पूजनम् ।  
कुर्वतां सफलः कालो देहिनां तात जायते ॥ ४ ॥  
तत्क्षन्तव्यमिदं सर्वमतिक्रमकृतं पितः ।  
कंसवीर्यप्रतापाभ्यामावयोः परवश्ययोः ॥ ५ ॥  
श्रीपराशर उवाच  
इत्युक्त्वाथ प्रणम्योभौ यदुवृद्धाननुक्रमात् ।  
यथावदभिपूज्याथ चक्रतुः पौरमाननम् ॥ ६ ॥  
कंसपत्न्यस्ततः कंसं परिवार्य हतं भुवि ।  
विलेपुर्मातरश्चास्य दुःखशोकपरिप्लुताः ॥ ७ ॥  
बहुप्रकारमत्यर्थं पश्चात्तापातुरो हरिः ।  
ताःसमाश्वासयामास स्वयमस्राविलेक्षणः ॥ ८ ॥  
उग्रसेनं ततो बन्धामुमोच मधुसूदनः ।  
अभ्यसिञ्चत्तदैवैनं निजराज्ये हतात्मजम् ॥ ९ ॥  
राज्योभिषिक्तः कृष्णेन यदुसिंहः सुतस्य सः ।  
चकार प्रेतकार्याणि ये चान्ये तत्र घातिताः ॥ १० ॥  
कृतौर्ध्वदैहिकं चैनं सिंहासनगतं हरिः ।  
उवाचाज्ञापय विभो यत्कार्यमविशङ्‌कितः ॥ ११ ॥  
ययातिशापाद्वंशोऽयमराज्यार्होऽपि साम्प्रतम् ।  
मयि भृत्ये स्थिते देवानाज्ञापयतु किं नृपैः ॥ १२ ॥  
श्रीपराशर उवाच  
इत्युक्त्वा सोऽस्मरद्वायुमाजगाम च तत्क्षणात् ।  
उवाच चैनं भगवान्केशवः कार्यमानुषः ॥ १३ ॥  
गच्छेदं ब्रूहि वायो त्वमलं गर्वोण वासव ।  
दीयतामुग्रसेनाय सुधर्मा भवता सभा ॥ १४ ॥  
कृष्णो ब्रवीति राजार्हमेतद्रत्नमनुत्तमम् ।  
सूधर्माख्यसभा युक्तमस्यां यदुभिरासितुम् ॥ १५ ॥  
श्रीपराशर उवाच  
इत्युक्तः पवनो गत्वा सर्वमाह शचीपतिम् ।  
ददौ सोऽपि सुधर्माख्यां सभां वायोः पुरन्दरः ॥ १६ ॥  
वायुना चाहृतां दिव्यां सभां ते यदुपुङ्गवाः ।  
बुभुजुः सर्वरत्नाढ्यां गोविन्दभुजसंश्रयाः ॥ १७ ॥  
विदिताखिलविज्ञानौ सर्वज्ञानमयावपि ।  
शिष्याचार्यक्रमं वीरौ ख्यापयन्तौ सदूत्तमौ ॥ १८ ॥  
ततःसान्दीपनिं काश्यमवन्तीपुरवासिनम् ।  
विद्यार्थं जग्मतुर्बालौ कृतोपनयनक्रमौ ॥ १९ ॥  
वेदाभ्यासकृतप्रीति संकर्षणजनार्दनौ ।  
तस्य शिष्यत्वमभ्येत्य गुरुवृत्तिपुरौ हि तौ ।  
दर्शयाञ्चक्रतुर्वीरावाचारमखिले जने ॥ २० ॥  
सरहस्यं धनुर्वेदं ससङ्ग्रहमधीयताम् ।  
अहोरात्रचतुःषष्ट्या तदद्भुतमभूद्‌द्विज ॥ २१ ॥  
सान्दीपनिरसम्भाव्यं तयोः कर्मातिमानुषम् ।  
विचिन्त्य तौ तदा मेने प्राप्तौ चन्द्रदिवाकरौ ॥ २२ ॥  
साङ्गांश्च चतुरो वेदान्सर्वशास्त्राणि चैव हि ।  
अस्त्रग्राममशेषं च प्रोक्तमात्रमवाप्य तौ ॥ २३ ॥  
ऊचतुर्व्रियतां या ते दातव्या गुरुदक्षिणा ॥ २४ ॥  
सोऽप्यतीन्द्रियमालोक्य तयोः कर्म महामति ।  
अयाचत मृतं पुत्रं प्रभासे लवणार्णवे ॥ २५ ॥  
गृहीतास्त्रौ ततस्तौ तु सार्घ्यहस्तो महोदधिः ।  
उवाच न मया पुत्रो हृतःसान्दीपनेरिति ॥ २६ ॥  
दैत्यः पञ्चजनो नाम शङ्खरूपः स बालकम् ।  
जग्राह योस्ति सलिले ममैवासुरसूदन ॥ २७ ॥  
श्रीपराशर उवाच  
इत्युक्त्वाऽन्तर्जलं गत्वा हत्वा पञ्चजनं च तम् ।  
कष्णो जग्राह तस्यास्थिप्रभवं शङ्खमुत्तमम् ॥ २८ ॥  
यस्य नादेन दैत्यानां बलहानिरजायत ।  
देवानां ववृधे तेजो यात्यधर्मश्च संक्षयम् ॥ २९ ॥  
तं पाञ्चजन्यमापूर्य गत्वा यमपुरं हरिः ।  
बलदेवश्च बलवाञ्जित्वा वैवस्वतं यमम् ॥ ३० ॥  
तं बालं यातनासंस्थं यथापूर्वशरीरिणम् ।  
पित्रे प्रदत्तवान्कृष्णो बलश्च बलिनां वरः ॥ ३१ ॥  
मथुरां च पुनः प्राप्ताबुग्रसेनेन पालिताम् ।  
प्रहृष्टपुरुषस्त्रीकामुभौ रामजनार्दनौ ॥ ३२ ॥  
इति श्रीविष्णुमहापुराणे पञ्चमेंऽशे एवविंशोध्यायः (२१)  
  
GO TOP
