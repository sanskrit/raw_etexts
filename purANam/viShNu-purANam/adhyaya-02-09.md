मागचा अध्याय  
पुढचा अध्याय  
  
॥ विष्णुपुराणम् ॥  
द्वितीयः अंशः  
॥ नवमोऽध्यायः ॥  
  
श्रीपराशर उवाच  
तारामयं भगवतः शिशुमाराकृति प्रभोः ।  
दिवि रूपं हरेर्यत्तु तस्य पुच्छे स्थितो ध्रुवः ॥ १ ॥  
सैष भ्रमन् भ्रामयति चन्द्रादित्यादिकान् ग्रहान् ।  
भ्रमन्तमनु तं यान्ति नक्षत्राणि च चक्रवत् ॥ २ ॥  
सूर्याचन्द्रमसौ तारा नक्षत्रामि ग्रहैः सह ।  
वातानीकमयैर् बन्धैर्ध्रुवे बद्धानि तानि वै ॥ ३ ॥  
शिशुमाराकृति प्रोक्तं यद्रूपं ज्योतिषां दिवि ।  
नारायणोऽयनं धाम्नां तस्याधारः स्वयं हृदि ॥ ४ ॥  
उत्तानपादपुत्रस्तु तमाराध्य जगत्पतिम् ।  
स तारा शिशुमारस्य ध्रुवः पुच्छे व्यवस्थितः ॥ ५ ॥  
आधारः शिशुमारस्य सर्वाध्यक्षो जनार्दनः ।  
ध्रुवस्य शिशुमारस्तु ध्रुवे भानुर्व्यवस्थितः ॥ ६ ॥  
तदाधारं जगच्चेदं सदेवासुरमानुषम् ॥ ७ ॥  
येन विप्रविधानेन तन्ममैकमनाः शृणु ।  
विवस्वानष्टभिर्मासैदायापो रसात्मिकाः ।  
वर्षत्यम्बुततश्चान्नमन्नादप्यखिलं जगत् ॥ ८ ॥  
विवस्वानंशुभिस्तीक्ष्णैरादाय जगतो जलम् ।  
सोमं पुष्णात्यथेन्दुश्च वायुनाडीमयैर्दिवि ।  
नालैर्विक्षिपतेऽभ्रेषु धूमाग्न्यनिलमूर्तिषु ॥ ९ ॥  
न भ्रश्यन्ति यतस्तेभ्यो जलान्यभ्राणि तान्यतः ।  
अभ्रस्थाः प्रपतन्त्यापो वायुना समुदीरिताः ।  
संस्कारं कालजनितं मैत्रेयासाद्य निर्मलाः ॥ १० ॥  
सरित्समुद्रभौमास्तु तथापः प्राणिसम्भवाः ।  
चतुष्प्रकारा भगवानादत्ते सविता मुने ॥ ११ ॥  
आकाशगङ्गासलिलं तथादाय गभस्तिमान् ।  
अनभ्रगतमेवोर्व्यां सद्यः क्षिपति रश्मिभिः ॥ १२ ॥  
तस्य संस्पर्शनिर्धूतपापपङ्को द्विजोत्तम ।  
न याति नरकं मर्त्यो दिव्यं स्नानं हि तत्स्मृतम् ॥ १३ ॥  
दृष्टसूर्यं हि यद्वारि पतत्यभ्रैर्विना दिवः ।  
आकाशगङ्गासलिलं तद्गोभिः क्षिप्यते रवेः ॥ १४ ॥  
कृत्तिकादिषु ऋक्षेषु विषमेषु च यद्दिवः ।  
दृष्टार्कपतितं ज्ञेयं तद्गाङ्गं दिग्गजोज्झितम् ॥ १५ ॥  
युग्मर्क्षेषु च यत्तोयं पतत्यर्कोज्झितं दिवः ।  
तत्सूर्यरश्मिभिः सर्वं समादाय निरस्यते ॥ १६ ॥  
उभयं पुण्यमत्यर्थं नृणां पापभयापहम् ।  
आकाशगङ्गासलिलं दिव्यं स्नानं महामुने ॥ १७ ॥  
यत्तु मैघैः समुत्सृष्टं वारि तत्प्राणिनां द्विज ।  
पुष्णात्यौषधयः सर्वा जीवनायामृतं हि तत् ॥ १८ ॥  
तेन वृद्धिं परां नीतः सकलश्चौषधीगणः ।  
साधकः फलपाकन्तः प्रजानां द्विज जायते ॥ १९ ॥  
तेन यज्ञान्यथाप्रोक्तान्मानवाः शास्त्रचक्षुषः ।  
कुर्वन्त्यहरहस्तैश्च देवानाप्याययन्तिते ॥ २० ॥  
एवं यज्ञाश्च वेदाश्च वर्णाश्च वृष्टिपूर्वकाः ।  
सर्वे देवनिकायाश्च सर्वे भूतगणाश्च ये ॥ २१ ॥  
वृष्ट्या धृतमिदं सर्वमन्नं निष्पाद्यते यया ।  
सापि निष्पाद्यते वृष्टिः सवित्रा मुनिसत्तम ॥ २२ ॥  
आधारभूतः सवितुर्ध्रुवो मुनिवरोत्तम ।  
ध्रुवस्य शिशुमारोऽसौ सोऽपि नारायणात्मकः ॥ २३ ॥  
हृदि नारायणस्तस्य शिशुमारस्यं संस्थितः ।  
बिभर्ता सर्वभूतानामादिभूतः सनातनः ॥ २४ ॥  
इति श्रीविष्णुमहापुराणे द्वितीयेंऽशे नवमोऽध्यायः (९)  
  
  
  
GO TOP
