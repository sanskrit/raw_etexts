मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ त्रिंशोऽध्यायः ॥  
  
श्रीपराशर उवाच  
गरुडो वारुणं छत्रं तथैव मणिपर्वतम् ।  
सभार्यं च हृषीकेशं लीलयैव वहन्ययौ ॥ १ ॥  
ततः शङ्खमुपाध्मासीत्स्वर्गद्वारगतो हरिः ।  
उपतस्थुस्तथा देवाः सार्घ्यहस्ता जनर्जनम् ॥ २ ॥  
स देवैरर्चितः कृष्णो देवमातुर्निवेशनम् ।  
सिताभ्रशिखराकारं प्रविश्य ददृशेऽदितिम् ॥ ३ ॥  
स तां प्रणम्य शक्रेण सह ते कुण्डलोत्तमे ।  
ददौ नरकनाशं च शशंसास्यै जनार्दनः ॥ ४ ॥  
ततः प्रीता जगन्माता धातारं जगतां हरिम् ।  
तुष्टवादितिरव्यग्रा कृत्वा तत्प्रवणं मनः ॥ ५ ॥  
अदितिरुवाच  
नमस्ते पुण्डरीकाक्ष भक्तानामभयङ्कर ।  
सनातनात्मन् सर्वात्मन् भूतात्मन् भूतभावन ॥ ६ ॥  
प्रणेतर्मनसो बुद्धेरिन्द्रियाणां गुणात्मक ।  
त्रिगुणातीत निर्द्वन्द्व शुद्धसत्त्व हृदि स्थित ॥ ७ ॥  
सितदीर्घादिनिःशेषकल्पनापरिवर्जित ।  
जन्मादिभिरसंस्पृष्ट स्वप्नादिपरिवर्जित ॥ ८ ॥  
सन्ध्या रात्रिरहो भूमिर्गगनं वायुरम्बु च ।  
हुताशनो मनो बुद्धिर्भूतादिस्त्वं तथाच्युत ॥ ९ ॥  
सर्गस्थितिविनाशानां कर्ता कर्तृपतिर्भवान् ।  
ब्रह्मविष्णुशिवाख्याभिरात्ममूर्तिभिरीश्वर ॥ १० ॥  
देवा दैत्यास्तथा यक्षा राक्षसाः सिद्धपन्नगाः ।  
कूष्माण्डाश्च पिशाचाश्च गन्धर्वा मनुजास्तथा ॥ ११ ॥  
पशवश्च मृगाश्चैव पतङ्गाश्च सरीसृपाः ।  
वृक्षगुल्मलता बह्व्यःसमस्तास्तृणजातयः ॥ १२ ॥  
स्थूला मध्यास्तथा सूक्ष्माः सूक्ष्मात्सूक्ष्मतराश्च ये ।  
देहभेदा भवान् सर्वे ये केचित्पुर्गलाश्रयाः ॥ १३ ॥  
माया तवेयमज्ञातपरमार्थातिमोहिनी ।  
अनात्मन्यात्मविज्ञानं यया मूढो निरुद्ध्यते ॥ १४ ॥  
अस्वे स्वमिति भावोऽत्र यत्पुंसामुपजायते ।  
अहं ममेति भावो यत्प्रायेणैवाभिजायते ।  
संसारमातुर्मायायास्तवैतन्नाथ चेष्टितम् ॥ १५ ॥  
यैः स्वधर्मपरैर्नाथ नरैराराधितो भवान् ।  
ते तरन्त्यखिलामेतां मायामात्मविमुक्तये ॥ १६ ॥  
ब्रह्माद्याःसकला देवा मनुष्याः पशवस्तथा ।  
विष्णुमायामहावर्तमोहान्धतमसावृताः ॥ १७ ॥  
आराध्य त्वामभीप्सन्ते कामानात्मभवक्षयम् ।  
यदेते पुरुषा माया सैवेयं भगवंस्तव ॥ १८ ॥  
मया त्वं पुत्रकामिन्या वैरिपक्षजयाय च ।  
आराधितो न मोक्षाय मायाविलसितं हि तत् ॥ १९ ॥  
कौपीनाच्छादनप्राया वाञ्चा कल्पद्रुमादपि ।  
जायते यदपुण्यानां सोपराधः स्वदोषजः ॥ २० ॥  
तत्प्रसीदाखिलजगन्मायामोहकराव्यय ।  
अज्ञानं ज्ञानसद्भावभूतं भूतेश नाशय ॥ २१ ॥  
नमस्ते चक्रहस्ताय शार्ङ्गहस्ताय ते नमः ।  
नन्दहस्ताय ते विष्णो शङ्खहस्ताय ते नमः ॥ २२ ॥  
एतत्पश्यामि ते रूपं स्थूलचिह्नोपलक्षितम् ।  
न जानामि परं यत्ते प्रसीद परमेश्वर ॥ २३ ॥  
श्रीपराशर उवाच  
अदित्यैवं स्तुतो विष्णुः प्रहस्याह सुरारणिम् ।  
माता देवि त्वमस्माकं प्रसीद वरदा भव ॥ २४ ॥  
अदितिरुवाच  
एवमस्तु यथेच्छा ते त्वमशेषैः सुरासुरैः ।  
अजेयः पुरुषव्याघ्र सर्त्यलोके भविष्यसि ॥ २५ ॥  
श्रीपराशर उवाच  
ततः कृष्णस्य पत्नी च शक्रेण सहितादितिम् ।  
सत्यभामा प्रणम्याह प्रसीदेति पुनः पुनः ॥ २६ ॥  
अदितिरुवाच  
मत्प्रसादान्न ते सुभ्रु जरा वैरूप्यमेव वा ।  
भविष्यत्यनवद्याङ्‌गि सुस्थिरं नवयौवनम् ॥ २७ ॥  
श्रीपराशर उवाच  
अदित्या तु कृतानुज्ञो देवराजो जनार्दनम् ।  
यथावत्पूजयामास बहुमानपुरःसरम् ॥ २८ ॥  
शची च सत्यभामायै पारिजातस्य पुष्पकम् ।  
न ददौ मानुषीं मत्वा स्वयं पुष्पैरलङ्कृता ॥ २९ ॥  
ततो ददर्श कृष्णोऽपि सत्यभामासहायवान् ।  
देवोद्यानानि हृद्यानि नन्दनादीनि सत्तम ॥ ३० ॥  
ददर्श च सुगन्धाढ्यं मञ्जरीपुञ्जधारिणम् ।  
नित्याह्लादकरं ताम्रबालपल्लवशोभितम् ॥ ३१ ॥  
मथ्यमानेऽमृते जातं जातरूपोपमत्वचम् ।  
पारिजातं जगन्नाथः केशवः केशिसूदनः ॥ ३२ ॥  
तुतोष परमप्रीत्या तरुराजमनुत्तमम् ।  
तं दृष्ट्वा प्राह गोविन्दं सत्यभामा द्विजोत्तम ।  
कस्मान्न द्वारकामेष नीयते कृष्ण पादपः ॥ ३३ ॥  
यदि चेत्त्वद्वचः सत्यं त्वमत्यर्थं प्रियेति मे ।  
मद्गेहनिष्कुटार्थाय तदयं नीयतां तरुः ॥ ३४ ॥  
न मे जाम्बवती तादृगभीष्टा न च रुक्मिणी ।  
सत्ये यथा त्वमित्युक्तं त्वया कृष्णासकृत्प्रियम् ॥ ३५ ॥  
सत्यं तद्यदि गोविन्द नोपचारकृतं मम ।  
तदस्तु पारिजातोऽयं मम गेहविभूषणम् ॥ ३६ ॥  
बिभ्रती पारिजातस्य केशपक्षेण मञ्जरीम् ।  
सपत्नीनामहं मध्ये शोभेयमिति कामये ॥ ३७ ॥  
श्रीपराशर उवाच  
इत्युक्तः स प्रहस्यैनां पारिजातं गरुत्मति ।  
आरोपयामास हरिस्तमूचुर्वनरक्षिणः ॥ ३८ ॥  
भो शची देवराजस्य महिषी तत्परीग्रहम् ।  
पारिजातं न गोविन्द हर्तुमर्हसि पादपम् ॥ ३९ ॥  
उत्पन्नो देवराजाय दत्तः सोऽपि ददौ पुनः ।  
महिष्यै सुमहाभाग देव्यै शच्यै कुतूहलात् ॥ ४० ॥  
शचीविभूषणार्थाय देवैरमृतमन्थने ।  
उत्पादितोऽयं न क्षेमी गृहीत्वैनं गमिष्यसि ॥ ४१ ॥  
देवराजो मुखप्रेक्षी यस्यास्तस्याः परिग्रहम् ।  
मैढ्यात्प्रार्थयसे क्षेमी गृहीत्वैनं हि को व्रजेत् ॥ ४२ ॥  
अवश्यमस्य देवेन्द्रो निष्कृतिं कृष्ण यास्यति ।  
वज्रोद्यतकरं शक्रमनुयास्यन्ति चामराः ॥ ४३ ॥  
तदलं सकलैर्देवैर्विग्रहेण तवाच्युत ।  
विपाककटु यत्कर्म तन्न शंसन्ति पण्डिताः ॥ ४४ ॥  
श्रीपराशर उवाच  
इत्युक्ते तैरुवाचैतान् सत्यभामातिकोपिनी ।  
का शची पारिजातस्य को वा शक्रःसुराधिपः ॥ ४५ ॥  
सामान्यः सर्वलोकस्य यद्येषोऽमृतमन्थने ।  
समुत्पन्नस्तरुः कस्मादेको गृह्णाति वासवः ॥ ४६ ॥  
यथा सुरा यथैवेन्दुर्यथा श्रीर्वनरक्षिणः ।  
सामान्यःसर्वलोकस्य पारिजातस्तथा द्रुमः ॥ ४७ ॥  
भर्तृ बहुमहागर्वाद्‌रुणद्ध्येनमथो शची ।  
तत्कथ्यतामलं क्षान्त्या सत्या हारयति द्रुमम् ॥ ४८ ॥  
कथ्यतां च द्रुतं गत्वा पौलोम्या वचनं मम ।  
सत्यभामा वदत्येतदिति गर्वोद्धताक्षरम् ॥ ४९ ॥  
यदि त्वं दयिता भर्तुर्यदि वश्यः पतिस्तव ।  
मद्भर्तुर्हरतो वृक्षं तत्कारय निवारणम् ॥ ५० ॥  
जानामि ते पतिं शक्रं जानामि त्रिदशेश्वरम् ।  
पारिजातं तथाप्येनं मानुषी हारयामि ते ॥ ५१ ॥  
श्रीपराशर उवाच  
इत्युक्ता रक्षिणो गत्वा शच्याः प्रोचुर्यथोदितम् ।  
श्रुत्वा चोत्साहयामास शची चक्रं सुराधिपम् ॥ ५२ ॥  
ततःसमस्तदेवानां सैन्यैः परिवृतो हरिम् ।  
प्रययौ पारिजातार्थमिन्द्रो योद्धुं द्विजोत्तम ॥ ५३ ॥  
ततः परिघनिस्त्रिंशगदाशूलवरायुधाः ।  
बभूवुस्त्रिदशाः सज्जाः शक्रे वज्रकरे स्थिते ॥ ५४ ॥  
ततो निरिक्ष्य गोविन्दो नागराजोपरिस्थितम् ।  
शक्रं देवपरिवारं युद्धाय समुपस्थितम् ॥ ५५ ॥  
चकार शङ्खनिर्घोषं दिशः शब्देन पूरयन् ।  
मुमोच शरसङ्घातान् सहस्रायुतशः शितान् ॥ ५६ ॥  
ततो दिशो नभश्चैव दृष्ट्वा शरशतैश्चितम् ।  
मुमुचुस्त्रिदशाःसर्वे ह्यस्त्रशस्त्राण्यनेकशः ॥ ५७ ॥  
एकैकमस्त्रं शस्त्रं च दैवैर्मुक्तं सहस्रशः ।  
चिच्छेद लीलयैवेशो जगतां मधुसूदनः ॥ ५८ ॥  
पाशं सलिलराजस्य समाकृष्योरगाशनः ।  
चकार खण्डशश्चञ्च्वा बालपन्नगदेहवत् ॥ ५९ ॥  
यमेन प्रहितं दण्डं गदाविक्षेपखण्डितम् ।  
पृथिव्यां पातयामास भगवान् देवकीसुतः ॥ ६० ॥  
शिबिकां च धनेशस्य चक्रेण तिलशो विभुः ।  
चकार शौरिरर्कं च दृष्टिदृष्टहतौजसम् ॥ ६१ ॥  
नीतोऽग्निः शीततां बाणैर्द्राविता वसवो दिशः ।  
चक्रविच्छिन्नशुलाग्रा रुद्रा भुवि निपातिताः ॥ ६२ ॥  
साध्या विश्वेऽथ मरुतो गन्धर्वाश्चैव सायकैः ।  
शार्ङ्गिणा प्रेरितैरस्ता व्योम्नि शाल्मलितूलवत् ॥ ६३ ॥  
गरुत्मानपि तुण्डेन पक्षाभ्यां च नखाङ्कुरैः ।  
भक्षयंस्ताडयन् देवान् दारयंश्च चचार वै ॥ ६४ ॥  
ततः शतसहस्रेण देवेन्द्रमधुसूदनौ ।  
परस्परं ववर्षाते धाराभिरिव तोयदौ ॥ ६५ ॥  
ऐरावतेन गरुडो युयुधे तत्र संकुले ।  
देवैः समस्तैर्युयुधे शक्रेण च जनार्दनः ॥ ६६ ॥  
भिन्नेष्वशेषबाणेषु शस्त्रेष्वस्त्रेषु च त्वरन् ।  
जग्राह वासवो वज्रं कृष्णश्चक्रं सुदर्शनम् ॥ ६७ ॥  
ततो हाहाकृतं सर्वं त्रैलोक्यं द्विजसत्तम ।  
वज्रचक्रकरौ दृष्ट्वा देवराजजनार्दनौ ॥ ६८ ॥  
क्षिप्तं वज्रमथेन्द्रेण जग्राह भगवान्हरिः ।  
न मुमोच तदा चक्रं शक्रं तिष्ठेति चाब्रवीत् ॥ ६९ ॥  
प्रणष्टवज्रं देवेन्द्रं गरुडक्षतवाहनम् ।  
सत्यभामाब्रवीद्वीरं पलायनपरायणम् ॥ ७० ॥  
त्रैलोक्येश न ते युक्तं शचीभर्तुः पलायनम् ।  
पारिजातस्रगाभोगा त्वामुपस्थास्यते शची ॥ ७१ ॥  
कीदृशं देवराज्यं ते पारिजातस्रगुज्ज्वलाम् ।  
अपक्येतो यथापूर्वं प्रणयाभ्यागतां शचीम् ॥ ७२ ॥  
अलं शक्र प्रयासेन न व्रीडां गन्तुमर्हसि ।  
नीयतां पारिजातोयं देवाःसन्तु गतव्यथाः ॥ ७३ ॥  
परिगर्वावलेपेन बहुमानपुरःसरम् ।  
न ददर्श गृहं यातामुपचारेण मां शची ॥ ७४ ॥  
स्त्रीत्वादगुरुचित्ताहं स्वभर्तृश्लाघनापरा ।  
ततः कृतवती शक्र भवता सह विग्रहम् ॥ ७५ ॥  
तदलं पारीजातेन परस्वेन हृतेन मे ।  
रूपेण गर्विता सा तु भर्त्रा का स्त्री न गर्विता ॥ ७६ ॥  
श्रीपराशर उवाच  
इत्युक्तो वै निववृते देवराजस्तया द्विज ।  
प्राह चैनामलं चण्डि सख्युः खेदोक्तिविस्तरैः ॥ ७७ ॥  
न चापि सर्गसंहारस्थितिकर्ताखिलस्य यः ।  
जितस्य तेन मे व्रीडा जायते विश्वरूपिणा ॥ ७८ ॥  
यस्माज्जगत्सकलमेतदनादिमध्या-  
     द्यस्मिन्यतश्च न भविष्यति सर्वभूतात् ।  
तेनोद्भवप्रलयपालनकारणेन  
     व्रीडा कथं भवति देवि निराकृतस्य ॥ ७९ ॥  
सकलभुवनसूतिर्मूर्तिरल्पाल्पसूक्ष्मा  
     विदितसकलबैद्यैर्ज्ञायते यस्य नान्यैः ।  
तमजमकृतमीशं शाश्वतं स्वेच्छयैनं  
     जगदुपकृतिमर्त्यं को विजेतुं समर्थः ॥ ८० ॥  
इति श्रीपिष्णुमहापुराणे पञ्चमेंऽशे त्रिंशोध्यायः (३०)  
  
GO TOP
