मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ सप्तदशोऽध्यायः ॥  
  
श्रीपराशर उवाच  
अक्रूरोऽपि विनिष्क्रम्य स्यन्दनेनाशुगामिना ।  
कृष्णसन्दर्शनाकाङ्क्षी प्रययौ नन्दगोकुलम् ॥ १ ॥  
चिन्तयामास चाक्रूरो नास्ति धन्यतरो मया ।  
योऽहमंशावतीर्णस्य मुखं द्रक्ष्यामि चक्रिणः ॥ २ ॥  
अद्य मे सफलं जन्म सुप्रभाताभवन्निशा ।  
यदुन्निद्राभपत्राक्षं विष्णोर्द्रक्ष्याम्यहं मुखम् ॥ ३ ॥  
पापं हरति यत्पुंसां स्मृतं संकल्पनामयम् ।  
तत्पुण्डरीकनयनं विष्णोर्द्रक्ष्याम्यहं मुखम् ॥ ४ ॥  
विनिर्जग्मुर्यतो वेदा वेदाङ्गान्यखिलानि च ।  
द्रक्ष्यामि तत्परं धाम धाम्नां भगवतो मुखम् ॥ ५ ॥  
यज्ञेषु यज्ञपुरुषः पुरुषैः पुरुषोत्तमः ।  
इज्यते योऽखिलाधारस्तं द्रक्ष्यामि जगत्पतिम् ॥ ६ ॥  
इष्ट्‌वा यमिन्द्रो यज्ञानां शतेनामरराजताम् ।  
अवाप तमनन्तादिमहं द्रक्ष्यामि केशवम् ॥ ७ ॥  
न ब्रह्मा नेन्द्ररुद्राश्विवस्वादित्यमरुद्गणाः ।  
यस्य स्वरूपं जानन्ति प्रत्यक्षं याति मे हरिः ॥ ८ ॥  
सर्वात्मा सर्ववित्सर्वः सर्वभूतेष्ववस्थितः ।  
योह्यचिन्त्योऽव्ययो व्यापी स वक्ष्यति मया सह ॥ ९ ॥  
मत्स्य कूर्मवराहाश्वसिंहरूपादिभिः स्थितिम् ।  
चकार जगतो योऽजः सोऽद्य मां प्रलपिष्यति ॥ १० ॥  
साम्प्रतं च जगत्स्वामी कार्यमात्महृदि स्थितम् ।  
कर्तुं मनुष्यतां प्राप्तः स्वेच्छादेहधृदव्ययः ॥ ११ ॥  
योनन्तः पृथिवीं धत्ते शेखरस्थितिसंस्थिताम् ।  
सोऽवतीर्णो जगत्यर्थे मामक्रूरेति वक्ष्यति ॥ १२ ॥  
पितृपुत्रसुहृद्भ्रातृमातृबन्धुमयीमिमाम् ।  
यन्मायां नालमुत्तर्तुं जगत्तस्मै नमो नमः ॥ १३ ॥  
तरत्यविद्यां विततां हृदि यस्मिन्निवेशिते ।  
योगमायाममेयाय तस्मै विद्यात्मने नमः ॥ १४ ॥  
यज्वभिर्यज्ञपुरुषो वासुदेवश्च सात्त्वतैः ।  
वेदान्तवेदिभिर्विष्णुः प्रोच्यते यो नतोऽस्मि तम् ॥ १५ ॥  
यथा यत्र जगद्धाम्नि धातर्येतत्प्रतिष्ठितम् ।  
सदसत्तेन सत्येन मय्यसौ यातु सौम्यताम् ॥ १६ ॥  
स्मृते सकलकल्याणभाजनं यत्र जायते ।  
पुरुषस्तमजं नित्यं व्रजामि शरणं हरिम् ॥ १७ ॥  
श्रीपराशर उवाच  
इत्थं सञ्चिन्तयन्विष्णुं भक्तिनम्रात्ममानसः ।  
अक्रूरो गोकुलं प्राप्तः किञ्चित्सूर्ये विराजति ॥ १८ ॥  
स ददर्श तदा कृष्णमादावादोहने गवाम् ।  
वत्समध्यागतं फुल्लनीलोत्पलदलच्छविम् ॥ १९ ॥  
प्रफुल्लपद्मपत्राक्षं श्रीवत्साङ्‌कितवक्षसम् ।  
प्रलम्बबाहुमायामतुङ्गोरस्थलमुन्नसम् ॥ २० ॥  
सविलासस्मिताधारं बिभ्राणं मुखपङ्कजम् ।  
तुङ्गरक्तनखं पद्‌भ्यां धरण्यां सुप्रतिष्ठितम् ॥ २१ ॥  
बिभ्राणं वाससी पीते वन्यपुष्पविभूषितम् ।  
सेन्दुनीलाचलाभं तं सिताम्भोजावतंसकम् ॥ २२ ॥  
हंसकुन्देन्दुधवलं नीलाम्बरधरं द्विज ।  
तस्यानु बलभद्रं च ददर्श यदुनन्दनम् ॥ २३ ॥  
प्रांशुमुत्तुङ्गबाह्वंसं विकासिमुखपङ्कजम् ।  
मेघमालापरिवृतं कैलासाद्रिमिवापरम् ॥ २४ ॥  
तौ दृष्ट्वा विकसद्‌वक्त्रसरोजः स महामतिः ।  
पुलकाञ्चितसर्वाङ्गस्तदाक्रूरोऽभवन्मुने ॥ २५ ॥  
तदेतत्परमं धाम तदेतत्परमं पदम् ।  
भगवद्वासुदेवांशो द्विधा योऽयं व्यवस्थितः ॥ २६ ॥  
साफल्यमक्ष्णोर्युगमेतदत्र  
     दृष्टे जगद्धातरि यातमुच्चैः ।  
अप्यङ्गमेतद्भगवत्प्रसादा-  
     त्तदङ्गसङ्गे फलवन्मम स्यात् ॥ २७ ॥  
अप्येष पृष्ठे मम हस्तपद्मं  
     करिष्यति श्रीमदनन्तमूर्तिः ।  
यस्याङ्गुलिस्पर्शहताखिलाघै-  
     रवाप्यते सिद्धिरपास्तदोषा ॥ २८ ॥  
येनाग्निविद्युद्‌रविरश्मिमाला-  
     करालमत्युग्रमपेत चक्त्रम् ।  
चक्रं घ्नता दैत्यपतेर्हृतानि  
     दैत्याङ्गनानां नयनाञ्जनानि ॥ २९ ॥  
यत्राम्बु विन्यस्य बलिर्मनोज्ञा-  
     नवाप भोगान्वसुधातवलस्थः ।  
तथामरत्वं त्रिदशाधिपत्वं  
     मन्वन्तरं पूर्णमपेतशत्रुम् ॥ ३० ॥  
अप्येष मां कंसपरिग्रहेण  
     दोषास्पदीभूतमदोषदुष्टम् ।  
कर्तावमानोपहतं धिगस्तु  
     तज्जन्म यत्साधुबहिष्कृतस्य ॥ ३१ ॥  
ज्ञानात्मकस्यामलसत्त्वराशे-  
     रपेतदोषस्य सदा स्फुटस्य ।  
किं वा जगत्यत्र समस्तपुंसा-  
     मज्ञातमस्यास्ति हृदि स्थितस्य ॥ ३२ ॥  
तस्मादहं भक्तिविनम्रचेता  
     व्रजामि सर्वेश्वरमीश्वराणाम् ।  
अंशावतारं पुरुषोत्तमस्य  
     ह्यनादिमध्यान्तमजस्य विष्णोः ॥ ३३ ॥  
इति श्रीविष्णुमहापुराणे पञ्चमेंऽशे सप्तशोऽध्यायः (१७)  
  
GO TOP
