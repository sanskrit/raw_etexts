मागचा अध्याय  
पुढचा अध्याय  
  
॥ विष्णुपुराणम् ॥  
प्रथमः अंशः  
॥ पञ्चमोऽध्यायः ॥  
  
मैत्रेय उवाचः  
यथा ससर्ज देवोऽसौ देवर्षिपितृदानवान् ।  
मनुष्यतिर्यग्वृक्षादीन्भूव्योमसलिलौकसः ॥ १ ॥  
यद्गुणं यत्स्वभावं च यद्‌रूपं च जगद्‌द्विज ।  
सर्गादौ सृष्टवान्ब्रह्मा तन्ममाचक्ष्व विस्तरात् ॥ २ ॥  
पराशर उवाचः  
मैत्रेय कथयाम्येतच्छ्रुणुष्व सुसमाहितः ।  
यथा ससर्ज देवोऽसौ देवादीनखिलान्विभुः ॥ ३ ॥  
सृष्टिं चिन्तयतस्तस्य कल्पादिषु यथा पुरा ।  
अबुद्धिपूर्वकः सर्गः प्रादुर्भूतस्तमोमयः ॥ ४ ॥  
तमो मोहो महामोहस्तामिस्रो ह्यन्धसंज्ञितः ।  
अविद्या पञ्चपर्वैषा प्रादुर्भूता महात्मनः ॥ ५ ॥  
पञ्चधावस्थितः सर्गो ध्यायतोऽप्रतिबोधवान् ।  
बहिरन्तोऽप्रकाशश्च संवृतात्मा नगात्मकः ॥ ६ ॥  
मुख्या नगा यतश्चोक्ता मुख्यसर्गस्ततस्त्वयम् ॥ ७ ॥  
तं दृष्ट्वाऽसाधकं सर्गममन्यदपरं पुनः ॥ ८ ॥  
तस्याभिध्यायतः सर्गं तिर्यक्स्रोताभ्यवर्तत ।  
यस्मात्तिर्यक्प्रवृत्तिस्स तिर्यक्स्रोतास्ततः स्मृतः ॥ ९ ॥  
पश्वादयस्ते विख्यातास्तमः प्राया ह्यवेदिनः ।  
उत्पथग्राहिणश्चैव तेऽज्ञाने ज्ञानमानिनः ॥ १० ॥  
अहङ्‌कृता अहम्माना अष्टाविंशद्वधात्मकाः ।  
अन्तःप्रकाशास्ते सर्वे आवृताश्च परस्परम् ॥ ११ ॥  
तमप्यसाधकं मत्वा ध्यायतोऽन्यस्ततोऽभवत् ।  
ऊर्ध्वस्रोतस्तृतीयस्तु सात्त्विकोर्ध्वमवर्तत ॥ १२ ॥  
ते सुखप्रीतिबहुला बहिरन्तस्त्वनावृताः ।  
प्रकाशा बहिरन्तश्च ऊर्ध्वस्रोतोद्‌भवाः स्मृताः ॥ १३ ॥  
तुष्ट्यात्मनस्तृतीयस्तु देवसर्गस्तु स स्मृतः ।  
तस्मिन्सर्गेऽभवत्प्रीतिर्निष्पन्ने ब्रह्मणस्तथा ॥ १४ ॥  
ततोऽन्यं स तदा दध्यौ साधकं सर्गमुत्तमम् ।  
असाधकांस्तु ताञ्ज्ञात्वा मुख्यसर्गादिसम्भवान् ॥ १५ ॥  
तथाभिध्यायतस्तस्य सत्याभिध्यायिनस्ततः ।  
प्रादुर्भूतस्तदाव्यक्तादर्वाक्स्रोतास्तु साधकः ॥ १६ ॥  
यस्मादर्वाग्व्यवर्तन्त ततोऽर्वाक्स्रोतसस्तु ते ।  
ते च प्रकाशबहुलास्तमौद्रिक्ता रजोऽधिकाः ॥ १७ ॥  
तस्मात्ते दुःखबहुला भूयो भूयश्च कारिणः ।  
प्रकाशा बहिरन्तश्च मनुष्याः साधकास्तु ते ॥ १८ ॥  
इत्येते कथिताः सर्गाः षडत्र मुनिसत्तम ।  
प्रथमो महतः सर्गो विज्ञेयो ब्रह्मणस्तु सः ॥ १९ ॥  
तन्मात्राणां द्वितीयश्च भूतसर्गस्तु स स्मृतः ।  
वैकारिकस्तृतीयस्तु सर्ग ऐन्द्रियकः स्मृतः ॥ २० ॥  
इत्येष प्राकृतः सर्गः सम्भूतो बुद्धिपूर्वकः ।  
मुख्यसर्गश्चतुर्थस्तु मुख्या वै स्थावराः स्मृताः ॥ २१ ॥  
तिर्यक्स्रोतास्तु यः प्रोक्तस्तैर्यग्योन्यः स उच्यते ।  
तदूर्ध्वस्रोतसां षष्ठो देवसर्गस्तु संस्मृतः ॥ २२ ॥  
ततोऽर्वाक्स्रोतसां सर्गः सप्तमः स तु मानुषः ॥ २३ ॥  
अष्टमोऽनुग्रहः सर्गः सात्त्विकस्तामसश्च सः ।  
पञ्चैते वैकृताः सर्गाः प्राकृतास्तु त्रयः स्मृताः ॥ २४ ॥  
प्राकृतो वैकृतश्चैव कौमारो नवमः स्मृतः ।  
इत्येते वै समाख्याता नव सर्गाः प्रजापतेः ॥ २५ ॥  
प्राकृता वैकृताश्चैव जगतो मूलहेतवः ।  
सृजतो जगदीशस्य किमन्यच्छ्रोतुमिच्छसि ॥ २६ ॥  
मैत्रेय उवाचः  
सङ्क्षेपात्कथितः सर्गो देवादीनां मुने त्वया ।  
विस्तराच्छ्रोतुमिच्छामि त्वत्तो मुनिवरोत्तम ॥ २७ ॥  
पराशर उवाचः  
कर्मभिर्भाविताः पूर्वैः कुशलाकुशलैस्तु ताः ।  
ख्यात्या तया ह्यनिर्मुक्ताः संहारे ह्युपसंहृताः ॥ २८ ॥  
स्थावरान्ताः सुराद्यास्तु प्रजा ब्रह्मंश्चतुर्विधाः ।  
ब्रह्मणः कुर्वतः सृष्टिं जज्ञिरे मानसास्तु ताः ॥ २९ ॥  
ततो देवासुरपितॄन्मनुष्यांश्च चतुष्टयम् ।  
सिसृक्षुरम्भांस्येतानि स्वमात्मानमयूयुजत् ॥ ३० ॥  
युक्तात्मनस्तमोमात्रा ह्युद्रिक्ताभूत्प्रजापतेः ।  
सिसृक्षोर्जघनात्पूर्वमसुरा जज्ञिरे ततः ॥ ३१ ॥  
उत्ससर्ज ततस्तां तु तमोमात्रात्मिकां तनुम् ।  
सा तु त्यक्ता ततस्तेन मैत्रेयाभूद्‌विभावरी ॥ ३२ ॥  
सिसृक्षुरन्यदेहस्थः प्रीतिमाप ततः सुराः ।  
सत्त्वोद्रिक्ताः समुद्‌भूता मुखतो ब्रह्मणो द्विज ॥ ३३ ॥  
त्यक्ता सापि तनुस्तेन सत्त्वप्रायमभूद्‌दिनम् ।  
ततो हि बलिनो रात्रावसुरा देवता दिवा ॥ ३४ ॥  
सत्त्वमात्रात्मिकामेव ततोऽन्यां जगृहे तनुम् ।  
पितृवन्मन्यमानस्य पितरस्तस्य जज्ञिरे ॥ ३५ ॥  
उत्ससर्ज ततस्तां तु सृष्ट्वा ततस्तामपि स प्रभुः ।  
सा चोत्सृष्टाभवत्संध्या दिननक्तान्तरस्थिता ॥ ३६ ॥  
रजोमात्रात्मिकामन्यां जगृहे स तनुं ततः ।  
रजोमात्रोत्कटा जाता मनुष्या द्विजसत्तम ॥ ३७ ॥  
तामप्य् आशु स तत्याज तनुं सद्यः प्रजापतिः ।  
ज्योत्स्ना समभवत्सापि प्राक्संध्या याऽभिधीयते ॥ ३८ ॥  
ज्योत्स्नागमे तु बलिनो मनुष्याः पितरस्तथा ।  
मैत्रेय संध्यासमये तस्मादेते भवन्ति वै ॥ ३९ ॥  
ज्योत्स्ना रात्र्यहनी संध्या चत्वार्येतानि वै विभोः ।  
ब्रह्मणस्तु शरीराणि त्रिगुणोपाश्रयाणि तु ॥ ४० ॥  
रजोमात्रात्मिकामेव ततोऽन्यां जगृहे तनुम् ।  
ततः क्षुद्‌ब्रह्मणो जाता जज्ञे कामस्तया ततः ॥ ४१ ॥  
क्षुत्क्षामानन्धकारेऽथ सोऽसृजद्‌भगवांस्ततः ।  
विरूपाः श्मश्रुला जातास्तेऽभ्यधावंस्ततः प्रभुम् ॥ ४२ ॥  
मैवं भो रक्ष्यतामेष यैरुक्तं राक्षसास्तु ते ।  
ऊचुः खादाम इत्यन्ये ये ते यक्षास्तु जक्षणात् ॥ ४३ ॥  
अप्रियेण तु तान्दृष्ट्वा केशाः शीर्यन्त वेधसः ।  
हीनाश्च शिरसो भूयः समारोहन्त तच्छिरः ॥ ४४ ॥  
सर्पणात्तेऽभवन् सर्पा हीनत्वादहयः स्मृताः ।  
ततः क्रुद्धो जगत्स्रष्टा क्रोधात्मानो विनिर्ममे ।  
वर्णेन कपिशेनोग्रभूतास्ते पिशिताशनाः ॥ ४५ ॥  
गायतोऽङ्‌गात्समुत्पन्ना गन्धर्वास्तस्य तत्क्षणात् ।  
पिबन्तो जज्ञिरे वाचं गन्धर्वास्तेन ते द्विज ॥ ४६ ॥  
एतानि सृष्ट्वा भगवान् ब्रह्मा तच्छक्तिचोदितः ।  
ततः स्वच्छन्दतोऽन्यानि वयांसि वयसोऽसृजत् ॥ ४७ ॥  
अवयो वक्षसश्चक्रे मुखतोऽजाः स सृष्टवान् ।  
सृष्टवानुदराद्‌गाश्च पार्श्वाभ्यां च प्रजापतिः ॥ ४८ ॥  
पद्‌भ्यां चाश्वान्समातङ्‌गान्रासभान्गवयान्मृगान् ।  
उष्ट्रानश्वतरांश्चैव न्यङ्‌कूनन्याश्च जातयः ॥ ४९ ॥  
ओषध्यः फलमूलिन्यो रोमभ्यस्तस्य जज्ञिरे ।  
त्रेतायुगमुखे ब्रह्मा कल्पस्यादौ द्विजोत्तम ।  
सृष्ट्वा पश्वोषधीः सम्यग्युयोज स तदाध्वरे ॥ ५० ॥  
गौरजः पुरुषो मेषश्चाश्वाश्वतरगर्दभाः ।  
एतान्ग्राम्यान्पशूनाहुरारण्यांश्च निबोध मे ॥ ५१ ॥  
श्वापदो द्विखुरो हस्ती वानरः पक्षिपञ्चमाः ।  
औदकाः पशवः षष्ठाः सप्तमास्तु सरीसृपाः ॥ ५२ ॥  
गायत्रं च ऋचश्चैव त्रिवृत्साम रथन्तरम् ।  
अग्निष्टोमं च यज्ञानां निर्ममे प्रथमान्मुखात् ॥ ५३ ॥  
यजूंषि त्रैष्टुभं छन्दः स्तोमं पञ्चदशं तथा ।  
बृहत् साम तथोक्थं च दक्षिणादसृजन्मुखात् ॥ ५४ ॥  
सामानि जगतीछन्दः स्तोमं सप्तदशं तथा ।  
वैरूपमतिरात्रं च पश्चिमादसृजन्मुखात् ॥ ५५ ॥  
एकविंशमथर्वाणमाप्तोर्यामाणमेव च ।  
अनुष्टुभं स वैराजमुत्तरादसृजन्मुखात् ॥ ५६ ॥  
उच्चावचानि भूतानि गात्रेभ्यस्तस्य जज्ञिरे ।  
देवासुरपितॄन् सृष्ट्वा मनुष्यांश्च प्रजापतिः ॥ ५७ ॥  
ततः पुनः ससर्जादौ सङ्कल्पस्य पितामहः ।  
यक्षान् पिशाचान्गन्धर्वान् तथैवाप्सरसां गणान् ॥ ५८ ॥  
नरकिंनररक्षांसि वयःपशुमृगोरगान् ।  
अव्ययं च व्ययं चैव यदिदं स्थाणुजङ्‌गमम् ॥ ५९ ॥  
तत् ससर्ज तदा ब्रह्मा भगवानादिकृत्प्रभुः ।  
तेषां ये यानि कर्माणि प्राक्सृष्ट्यां प्रतिपेदिरे ।  
तान्येव प्रतिपद्यन्ते सृज्यमानाः पुनः पुनः ॥ ६० ॥  
हिंस्राहिंस्रे मृदुक्रूरे धर्माधर्मावृतानृते ।  
तद्‌भाविताः प्रपद्यन्ते तस्मात्तत्तस्य रोचते ॥ ६१ ॥  
इन्द्रियार्थेषु भूतेषु शरीरेषु च स प्रभुः ।  
नानात्वं विनियोगं च धातैवं व्यसृजत्स्वयम् ॥ ६२ ॥  
नाम रूपं च भूतानां कृत्यानां च प्रपञ्चनम् ।  
वेदशब्देभ्य एवादौ देवादीनां चकार सः ॥ ६३ ॥  
ऋषीणां नामधेयानि यथा वेदश्रुतानि वै ।  
यथा नियोगयोग्यानि सर्वेषामपि सोऽकरोत् ॥ ६४ ॥  
यथर्तुष्वृतुलिङ्‌गानि नानारूपाणि पर्यये ।  
दृश्यन्ते तानि तान्येव तथा भावा युगादिषु ॥ ६५ ॥  
करोत्येवंविधां सृष्टिं कल्पादौ स पुनः पुनः ।  
सिसृक्षाशक्तियुक्तोऽसौ सृज्यशक्तिप्रचोदितः ॥ ६६ ॥  
इति श्रीविष्णुपुराणे प्रथमेंऽशे पञ्चमोऽध्यायः  
  
  
  
GO TOP
