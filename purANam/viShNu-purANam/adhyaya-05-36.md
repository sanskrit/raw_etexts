मागचा अध्याय  
पुढचा अध्याय  
  
॥ विष्णुपुराणम् ॥  
पञ्चमः अंशः  
॥ षट्त्रिंशोऽध्यायः ॥  
  
श्रीपराशर उवाच  
मैत्रेयैतद्बलं तस्य बलस्य बलशालिनः ।  
कृतं यदन्यत्तेनाभूत्तदपि श्रूयतां त्वया ॥ १ ॥  
नरकस्यासुरेद्रस्य देवपक्षविरोधिनः ।  
सखाभवन्महावीर्यो द्विविदो वानरर्षभः ॥ २ ॥  
वैरानुबन्धं बलवान्स चकार सुरान्प्रति ।  
नरकं हतवान्कृष्णो देवराजेन चोदितः ॥ ३ ॥  
करिष्ये सर्वदेवानां तस्मादेतत्प्रतीक्रियाम् ।  
यज्ञविध्वंसनं कुर्वन् मर्त्यलोकक्षयं तथा ॥ ४ ॥  
ततो विध्वंसयामास यज्ञानज्ञानमोहितः ।  
बिभेद साधुमर्यादां क्षयं चक्रे च देहिनाम् ॥ ५ ॥  
ददाह सवनान्देशान्पुरग्रमान्तराणि च ।  
क्वचिच्च पर्वताक्षेपैर्ग्रामादीन्समचूर्णयत् ॥ ६ ॥  
शैलानुत्पाट्य तोयेषु मुमोचाम्बुनिधौ तथा ।  
पुनश्चार्णवमध्यस्थः क्षोभयामास सागरम् ॥ ७ ॥  
तेन विक्षोभितश्चाब्धिरुद्वेलो द्विज जायते ।  
प्लावयंस्तीरजान्ग्रामान्पुरादीनतिवेगवान् ॥ ८ ॥  
कामरूपी महारूपी कृत्वा सस्यान्यशेषतः ।  
लुठन्भ्रमणसम्मर्दैः सञ्चूर्णयति वानरः ॥ ९ ॥  
तेन विप्रकृतं सर्वं जगदेतद्दुरात्मना ।  
निःस्वाध्यायवषट्कारं मैत्रेयासीत्सुदुःखितम् ॥ १० ॥  
एकदारैवतोद्याने पपौ पानं हलायुधः ।  
रेवती च महाभागा तथैवान्या वरस्त्रियः ॥ ११ ॥  
उद्गीयमानो विलसल्ललनामौलिमध्यगः ।  
रेमे यदुकुलश्रेष्ठः कुबेर इव मन्दरे ॥ १२ ॥  
ततःस वानरोऽभ्येत्य गृहीत्वा सीरिणो हलम् ।  
मुसलं च चकारास्य सम्मुखं च विडम्बनम् ॥ १३ ॥  
तथैव योषितां तासां जहासाभिमुखं कपिः ।  
पानपूर्णांश्च करकाञ्चिक्षेपाहत्य वै तदा ॥ १४ ॥  
ततः कोपपरीतात्मा भर्त्सयामास तं हली ।  
तथापि तमवज्ञाय चक्रे किलकिलध्वनिम् ॥ १५ ॥  
ततः स्मयित्वा स बलो जग्राह मुसलं रुषा ।  
सोऽपि शैलशिलां भीमां जग्राह प्लवगोत्तमः ॥ १६ ॥  
चिक्षेप स च तां क्षिप्तां मुसलेन सहस्रधा ।  
विभेद यादवश्रेष्ठः सा पपात महीतले ॥ १७ ॥  
अथ तन्मुसलं चासौ समुल्लङ्घ्य प्लवङ्गमः ।  
वेगेनागत्य रोषेण करेणोरस्यताडयत् ॥ १८ ॥  
ततो बलेन कोपेन मुष्टिना मूर्ध्नि ताडितः ।  
पपात रुधिरोद्गारी द्विविदः क्षीणजीवितः ॥ १९ ॥  
पतता तच्छरीरेण गिरेः शृङ्‌गमशीर्यत ।  
मैत्रेय शतधा वज्रिवज्रेणेव विदारितम् ॥ २० ॥  
पुष्पवृष्टिं ततो देवा रामस्योपरि चिक्षिपुः ।  
प्रशशंसुस्ततोऽभ्येत्य साध्वेतत्ते महत्कृतम् ॥ २१ ॥  
अनेन दुष्टकपिना दैत्यपक्षोपकारिणा ।  
जगन्निराकृतं वीर दिष्ट्या स क्षयमागतः ॥ २२ ॥  
इत्युक्त्वा दिवमाजग्मुर्देवा हृष्टाःसगुह्यकाः ॥ २३ ॥  
श्रीपराशर उवाच  
एवंविधान्यनेकानि बलदेवस्य धीमतः ।  
कर्माण्यपरिमेयानि शेषस्य धरणीभृतः ॥ २४ ॥  
इति श्रीविष्णुमहापुराणे पञ्चमेंऽशे षट्त्रिंशोध्यायः (३६)  
  
GO TOP
