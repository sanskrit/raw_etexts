मागचा अध्याय  
पुढचा अध्याय  
  
॥ विष्णुपुराणम् ॥  
षष्ठः अंशः  
॥ सप्तमोऽध्यायः ॥  
  
केशिध्वज उवाच  
न प्रार्थितं त्वया कस्मादस्मद्‌राज्यमकण्टकम् ।  
राज्यलाभाद्विना नान्यत्क्षत्रियाणामतिप्रियम् ॥ १ ॥  
खाण्डिक्य उवाच  
केशिध्वज निबोध त्वं मया न प्रार्थितं यतः ।  
राज्यमेतदशेषं ते यत्र गृध्नन्त्यपण्डिताः ॥ २ ॥  
क्षत्रियाणामयं धर्मो यत्प्रजापरिपालनम् ।  
वधश्च धर्मयुद्धेन स्वराज्यपरिपन्थिनाम् ॥ ३ ॥  
तत्राशक्तस्य मे दोषो नैवास्त्यपहृते त्वया ।  
बन्धायैव भवत्येषा ह्यविद्याप्यक्रमोज्झिता ॥ ४ ॥  
अल्पोपभोगलिप्सार्थमियं राज्यस्पृहा मम ।  
अन्येषां दोषजा सैव धर्मं वै नानुरुध्यते ॥ ५ ॥  
न याच्ञा क्षत्रबन्धूनां धर्मयैतत्सतां मतम् ।  
अतो न याचितं राज्यमविद्यान्तर्गतं तव ॥ ६ ॥  
राज्ये गृध्नन्त्यविद्वांसो ममत्वाहृतचेतसः ।  
अहम्मानमहापानमदमत्ता न मादृशाः ॥ ७ ॥  
श्रीपराशर उवाच  
प्रहृष्टःसाध्विति प्राह ततः केशिध्वजो नृपः ।  
खाण्डिक्यजनकं प्रीत्या श्रूयतां वचनं मम ॥ ८ ॥  
अहं ह्यविद्यया मृत्युं तर्तुकामः करोमि वै ।  
राज्यं यागांश्च विविधान्भोगैः पुण्यक्षयं तथा ॥ ९ ॥  
तदिदं ते मनो दिष्ट्या विवेकैश्वर्यतां गतम् ।  
तच्छ्रूयतामविद्यायाःस्वरूपं कुलनन्दन ॥ १० ॥  
अनात्मन्यात्मबुद्धिर्या चास्वे स्वमिति या मतिः ।  
संसारतरुसम्भूतिबीजमेतद्द्विधा स्थितम् ॥ ११ ॥  
पञ्चभूतात्मके देहे देही मोहतमोवृतः ।  
अहं ममैतदित्युच्चैः कुरुते कुमतिर्मतिम् ॥ १२ ॥  
आकाशवाय्वग्निजलपृथिवीभ्यः पृथक् स्थिते ।  
आत्मन्यात्ममयं भावं कः करोति कलेवरे ॥ १३ ॥  
कलेवरोपभोग्यं हि गृहक्षेत्रादिकं च कः ।  
अदेहे ह्यात्मनि प्राज्ञे ममेदमिति मन्यते ॥ १४ ॥  
इत्थं च पुत्रपौत्रेषु तद्देहोत्पादितेषु कः ।  
करोति पण्डितःस्वाम्यमनात्मनि कलेवरे ॥ १५ ॥  
सर्वं देहोपभोगाय कुरुते कर्म मानवः ।  
देहश्चान्यो यदा पुंसस्तदा बन्धाय तत्परम् ॥ १६ ॥  
मृण्मयं हि यथा गेहं लिप्यते वै मृदम्भसा ।  
पार्थिवोऽयं तथा देहो मृदम्ब्वालेपनस्थितः ॥ १७ ॥  
पञ्जभूतत्मकैर्भोगोः पञ्चभूतात्मकं वपुः ।  
आप्यायते यदि ततः पुंसो भोगोऽत्र किं कृतः ॥ १८ ॥  
अनेकजन्मसाहस्रीं संसारपदवीं व्रजन् ।  
मोहश्रमं प्रयातोऽसौ वासनारेणुकुण्ठितः ॥ १९ ॥  
प्रक्षाल्यते यदा सोऽस्य रेणुज्ञानोष्णवारिणा ।  
तदा संसारपान्थस्य याति मोहश्रमः शमम् ॥ २० ॥  
मोहश्रमे शमं याते स्वस्थान्तःकरणः पुमान् ।  
अनन्यातिशयाबाधं परं निर्वाणमृच्छति ॥ २१ ॥  
निर्वाणमय एवायमात्मा ज्ञानमयोऽमलः ।  
दुःखाज्ञानमया धर्माः प्रकृतेस्ते तु नात्मनः ॥ २२ ॥  
जलस्य नाग्निसंसर्गः स्थालीसङ्गात्तथापि हि ।  
शब्दोद्रेकादिकान्धर्मांस्तत्करोति यथा नृप ॥ २३ ॥  
तथात्मा प्रकृतेःसङ्गादहम्मानादिदूषितः ।  
भजते प्राकृतान्धर्मान् अन्यस्तेभ्यो हि सोऽव्ययः ॥ २४ ॥  
तदेतत्कथितं बीजमविद्याया मया तव ।  
क्लेशानां च क्षयकरं योगादन्यन्न विद्यते ॥ २५ ॥  
खाण्डिक्य उवाच  
तं ब्रवीहि महाभाग योगं योगविदुत्तम ।  
विज्ञातयोगशास्त्रार्थस्त्वमस्यां निमिसन्ततौ ॥ २६ ॥  
केशिध्वज उवाच  
योगस्वरूपं खाण्डिक्य श्रूयतां गदतो मम ।  
यत्र स्थितो न च्यवते प्राप्य ब्रह्मलयं मुनिः ॥ २७ ॥  
मन एव मनुष्याणां कारणं बन्धमोक्षयोः ।  
बन्धाय विषयासङ्‌गि मुक्त्यै निर्विषयं मनः ॥ २८ ॥  
विषयेभ्यः समाहृत्य विज्ञानात्मा मनो मुनिः ।  
चिन्तयेन्मुक्तये तेन ब्रह्मभूतं परेश्वरम् ॥ २९ ॥  
आत्मभावं नयत्येनं तद्ब्रह्म ध्यायिनं मुनिम् ।  
विकार्यमात्मनः शक्त्या लोहमाकर्षको यथा ॥ ३० ॥  
आत्मप्रयत्नसापेक्षा विशिष्टा या मनोगतिः ।  
तस्य ब्रह्मणि संयोगो योग इत्यभिधीयते ॥ ३१ ॥  
एवमत्यन्तवैशिष्ट्ययुक्तधर्मोपलक्षणः ।  
यस्य योगःस वै योगी मुमुक्षुरभिधीयते ॥ ३२ ॥  
योगयुक् प्रथमं योगी युञ्जानो ह्यभिधीयते ।  
विनिष्पन्नसमाधिस्तु परं ब्रह्मोपलब्धिमान् ॥ ३३ ॥  
यद्यन्तरायदोषेण दूष्यते चास्य मानसम् ।  
जन्मान्तरैरभ्यसतो मुक्तिः पुर्वस्य जायते ॥ ३४ ॥  
विनिष्पन्नसमाधिस्तु मुक्तिं तत्रैव जन्मनि ।  
प्राप्नोति योगी योगाग्निदग्धकर्मचयोऽचिरात् ॥ ३५ ॥  
ब्रह्मचर्यमहिंसां च सत्यास्तेयापरिग्रहान् ।  
सेवेत योगी निष्कामो योग्यतां स्वमनो नयन् ॥ ३६ ॥  
स्वाध्यायशौचसन्तोषतपांसि नियतात्मवान् ।  
कुर्वीत ब्रह्मणि तथा परस्मिन्प्रवणं मनः ॥ ३७ ॥  
एते यमाःसनियमाः पञ्च पञ्च च कीर्तिताः ।  
विशिष्टफलदाः काम्या निष्कामानां विमुक्तिदाः ॥ ३८ ॥  
एकं भद्रासनादीनां समास्थाय गुणैर्युतः ।  
यमाख्यैर्नियमाख्यैश्च युञ्जीत नियतो यतिः ॥ ३९ ॥  
प्राणाख्यमनिलं वश्यमभ्यासात्कुरुते तु यत् ।  
प्राणायामःसविज्ञेयःसबीजोऽबीज एव च ॥ ४० ॥  
परस्परेणाभिभवं प्राणापानौ यथानिलौ ।  
कुरुतःसद्विधानेन तृतीयःसंयमात्तयोः ॥ ४१ ॥  
तस्य चालम्बनवतः स्थूलरूपं द्विजोत्तम ।  
आलम्बनमनन्तस्य योगिनोऽभ्यसतः स्मृतम् ॥ ४२ ॥  
शब्दादिष्वनुरक्तानि निगृह्याक्षाणि योगवित् ।  
कुर्याच्चित्तानुकारीणि प्रत्याहारपरायणः ॥ ४३ ॥  
वश्यता परमा तेन जायतेऽतिचलात्मनाम् ।  
इन्द्रियाणामवश्यैस्तैर्न योगी योगसाधकः ॥ ४४ ॥  
प्राणयामेन पवने प्रत्याहारेण चेन्द्रिये ।  
वशीकृते ततः कुर्यात्स्थितं चेतः शुभाश्रये ॥ ४५ ॥  
खाण्डिक्य उवाच  
कथ्यतां मे महाभागा चेतसो यः शुभाश्रयः ।  
यदाधारमशेषं तद्धन्ति दोषमलोद्भवम् ॥ ४६ ॥  
केशिध्वाज उवाच  
आश्रयश्चेतसो ब्रह्म द्विधा तच्चस्वभावतः ।  
भूप मूर्तममूर्तं च परं चापरमेव च ॥ ४७ ॥  
त्रिविधा भावना भूप विश्वमेतन्निबोधताम् ।  
ब्रह्माख्या कर्मसञ्ज्ञा च तथा चैवोभयात्मिका ॥ ४८ ॥  
कर्मभावात्मिका ह्येका ब्रह्मभावात्मिका परा ।  
उभयात्मिका तथैवान्या त्रिविधा भावभावना ॥ ४९ ॥  
सनन्दनादयो ये तु ब्रह्मभावनया युताः ।  
कर्मभावनया चान्ये देवाद्याः स्थावरावराः ॥ ५० ॥  
हिरण्यगर्भादिषु च ब्रह्मकर्मात्मिका द्विधा ।  
बोधाधिकारयुक्तेषु विद्यते भावभावना ॥ ५१ ॥  
अक्षीणेषु समस्तेषु विशेषज्ञानकर्मसु ।  
विश्वमेतत्परं चान्यद्भेदभिन्नदृशां नृणाम् ॥ ५२ ॥  
प्रत्यस्तमितभेदं यत्सत्तामात्रमगोचरम् ।  
वचसामात्मसंवेद्यं तज्ज्ञानं ब्रह्मसञ्ज्ञितम् ॥ ५३ ॥  
तच्च विष्णोः परं रूपमरूपाख्यमनुत्तमम् ।  
विश्वस्वरूपवैरूप्यलक्षणं परमात्मनः ॥ ५४ ॥  
न तद्योगयुजा शक्यं नृप चिन्तयितुं यतः ।  
ततःस्थूलं हरे रूपं चिन्तयेद्विश्वगोचरम् ॥ ५५ ॥  
हिरण्यगर्भो भगवान्वासुदेवः प्रजापतिः ।  
मरुतो वसवो रुद्रा भास्करास्तारका ग्रहाः ॥ ५६ ॥  
गन्धर्वयक्षदैत्याद्यःसकला देवयोनयः ।  
मनुष्याः पशवः शैलाःसमुद्राःसरितो द्रुमाः ॥ ५७ ॥  
भूप भूतान्यशेषाणि भूतानां ये च हेतवः ।  
प्रधानादिविशेषान्तं चेतनाचेतनात्मकम् ॥ ५८ ॥  
एकपादं द्विपादं च बहुपादमपादकम् ।  
मूर्तमेतद्धरे रूपं भावनात्रितयात्मकम् ॥ ५९ ॥  
एतत्सर्वमिदं विश्वं जगदेतच्चराचरम् ।  
परब्रह्मस्वरूपस्य विष्णोः शक्तिसमन्वितम् ॥ ६० ॥  
विष्णुशक्तिः परा प्रोक्ता क्षेत्रज्ञाख्या तथापरा ।  
अविद्याकर्मसञ्ज्ञान्या तृतीया शक्तिरिष्यते ॥ ६१ ॥  
यया क्षेत्रज्ञशक्तिःसा वेष्टिता नृपसर्वगा ।  
संसारतापानखिलानवाप्नोत्यतिसन्ततान् ॥ ६२ ॥  
तया तिरोहितत्वाच्च शक्तिः क्षेत्रज्ञसञ्ज्ञिता ।  
सर्वभूतेषु भूपाल तारतम्येन लक्ष्यते ॥ ६३ ॥  
अप्राणवत्सुस्वल्पा सा स्थावरेषु ततोऽधिका ।  
सरीसृपेषु तेभ्योऽपि ह्यतिशक्त्या पतत्त्रिषु ॥ ६४ ॥  
पातत्त्रिभ्यो मृगास्तेभ्यस्तच्छक्त्या पशवोऽधिकाः ।  
पशुभ्यो मनुजाश्चातिशक्त्या पुंसः प्रभाविताः ॥ ६५ ॥  
तेभ्योऽपि नागगन्धर्वयक्षाद्या देवता नृप ॥ ६६ ॥  
शक्रःसमस्तदेवेभ्यस्ततश्चातिप्रजापतिः ।  
हिरण्यगर्भोऽपि ततः पुंसः शक्त्युपलक्षितः ॥ ६७ ॥  
एतान्यशेषरूपाणि तस्य रूपाणि पार्थिव ।  
यतस्तच्छक्तियोगेन युक्तानि नभसा यथा ॥ ६८ ॥  
द्वितीयं विष्णुसञ्ज्ञस्य योगिध्येयं महामते ।  
अमूर्तं ब्रह्मणो रूपं यत्सदित्युच्यते बुधैः ॥ ६९ ॥  
समस्ताः शक्तयश्चैता नृप यत्र प्रतिष्ठिताः ।  
तद्विश्वरूपवैरूप्यं रूपम् अन्यद्धरेर्महत् ॥ ७० ॥  
समस्तशक्तिरूपाणि तत्करोति जनेश्वर ।  
देवतिर्यङ्मनुष्यादिचेष्टावन्ति स्वलीलया ॥ ७१ ॥  
जगतामुपकाराय न सा कर्मनिमित्तजा ।  
चेष्टा तस्याप्रमेयस्य व्यापिन्यव्याहतात्मिका ॥ ७२ ॥  
तद्रूपं विश्वरूपस्य तस्य योगयुजा नृप ।  
चिन्त्यमात्मविशुद्ध्यर्थं सर्वकिल्बिषनाशनम् ॥ ७३ ॥  
यथाग्निरुद्धतशिखः कक्षं दहति सानिलः ।  
तथा चित्तस्थितो विष्णुर्योगिनां सर्वकिल्बिषम् ॥ ७४ ॥  
तस्मात्समस्तशक्तीनामाधारे तत्र चेतसः ।  
कुर्वीत संस्थितिं सा तु विज्ञेया शुद्धधारणा ॥ ७५ ॥  
शुभाश्रयस्य चित्तस्य सर्वगस्याचलात्मनः ।  
त्रिभावभावनातीतो मुक्तये योगिनो नृप ॥ ७६ ॥  
अन्ये तु पुरुषव्याघ्र चेतसो ये व्यापाश्रयाः ।  
अशुद्धास्ते समस्तास्तु देवाद्याः कर्मयोनयः ॥ ७७ ॥  
मूर्तं भगवतो रूपं सर्वापाश्रयनिःस्पृहम् ।  
एषा वै धारणा प्रोक्ता यच्चित्तं तत्र धार्यते ॥ ७८ ॥  
यच्च मूर्तं हरे रूपं यादृक्चिन्त्यं नराधिप ।  
तच्छ्रूयतामनाधारा धारणा नोपपद्यते ॥ ७९ ॥  
प्रसन्नवदनं चारुपद्मपत्रोपमेक्षणम् ।  
सुकपोलं सुविस्तीर्णललाटफलकोज्ज्वलम् ॥ ८० ॥  
समकर्णान्तविन्यस्तचारुकुण्डलभूषणम् ।  
कम्बुग्रीवं सुवीस्तीर्णश्रीवत्साङ्कितवक्षसम् ॥ ८१ ॥  
वलित्रिभङ्‌गिना मग्ननाभिना ह्युदरेण च ।  
प्रलम्बाष्टभुजं विष्णुमथवापि चतुर्भुजम् ॥ ८२ ॥  
समस्थितोरुजङ्घं च सुस्थिताङ्‌घ्रिवराम्बुजम् ।  
चिन्तयेद्ब्रह्मभूतं तं पीतनिर्मलवाससम् ॥ ८३ ॥  
किरीटहारकेयूरकटकादिविभूषितम् ॥ ८४ ॥  
शार्ङ्गशङ्खगदाखड्गचक्राक्षवलयान्वितम् ।  
वरदाभयहस्तं च मुद्रिकारत्नभूषितम् ॥ ८५ ॥  
चिन्तयेत्तन्मयो योगी समाधायात्ममानसम् ।  
तावद्यावदृढीभूता तत्रैव नृप धारणा ॥ ८६ ॥  
व्रजतस्तिष्ठतोन्यद्वा स्वेच्छया कर्म कुर्वतः ।  
नापयाति यदा चित्तत्सिद्धां मन्येत तां तदा ॥ ८७ ॥  
ततः शङ्खगदाचक्रशर्ङ्गीदिरहितं बुधः ।  
चिन्तयेद्भगवद्रूपं प्रशान्तं साक्षसूत्रकम् ॥ ८८ ॥  
सा यदा धारणा तद्वदवस्थानवती ततः ।  
किरिटकेयूरमुखैर्भूषणै रहितं स्मरेत् ॥ ८९ ॥  
तदेकावयवं देवं चेतसा हि पुनर्बुधः ।  
कुर्यात्ततोऽवयविनि प्रणिधानपरो भवेत् ॥ ९० ॥  
तद्रूपप्रत्यया चैका सन्ततिश्चान्यनिःस्पृहा ।  
तद्ध्यानं प्रथमैरङ्गैः षड्भिर्निष्पाद्यते नृप ॥ ९१ ॥  
तस्यैव कल्पनाहीनं स्वरूपग्रहणं हि यत् ।  
मनसा ध्याननिष्पाद्यं समाधिः सोऽभिधीयते ॥ ९२ ॥  
विज्ञानं प्रापकं प्राप्ये परे ब्रह्मणि पार्थिव ।  
प्रापणीयस्तथैवात्मा प्रक्षीणाशेषभावनः ॥ ९३ ॥  
क्षेत्रज्ञः करणी ज्ञानं करणं तस्य तेन तत् ।  
निष्पाद्य मुक्तिकार्यं वै कृतकृत्यो निवर्तते ॥ ९४ ॥  
तद्भावभावमापन्नस्ततोऽसौ परमात्मना ।  
भवत्यभेदी भेदश्च तस्याज्ञानकृतो भवेत् ॥ ९५ ॥  
विभेदजनकेऽज्ञाने नाशमात्यन्तिकं गते ।  
आत्मनो ब्रह्मणो भेदमसन्तं कः करीष्यति ॥ ९६ ॥  
इत्युक्तस्ते मया योगः खाण्डिक्य परिपृच्छतः ।  
सङ्क्षेपविस्तराभ्यां तु किमन्यत्क्रियतां तव ॥ ९७ ॥  
खाण्डिक्य उवाच  
कथिते योगसद्भावे सर्वमेव कृतं मम ।  
तवोपदेशेनाशेषो नष्टश्चित्तमलो यतः ॥ ९८ ॥  
ममेति यन्मया चोक्तमसदेतन्न चान्यथा ।  
नरेद्र गदितुं शक्यमपि विज्ञेयवेदिभिः ॥ ९९ ॥  
अहं ममेत्यविद्येयं व्यवहारस्तथानयोः ।  
परमार्थस्त्वसंलापो गोचरे वचसां न यः ॥ १०० ॥  
तद्गच्छ श्रेयसे सर्वं ममैतद्भवता कृतम् ।  
यद्विमुक्तिप्रदो योगः प्रोक्तः केशिध्वजाव्ययः ॥ १०१ ॥  
श्रीपराशर उवाच  
यथार्हं पूजया तेन खाण्डिक्येन स पूजितः ।  
आजगाम पुरं ब्रह्मंस्ततः केशिध्वजो नृपः ॥ १०२ ॥  
खाण्डिक्योऽपि सुतं कृत्वा राजानं योगसिद्धये ।  
वनं जगाम गोविन्दे विनिवेशितमानसः ॥ १०३ ॥  
तत्रैकान्तमतिर्भूत्वा यमादिगुणसंयुतः ।  
विष्ण्वाख्ये निर्मले ब्रह्मण्यवाप नृपतिर्लयम् ॥ १०४ ॥  
केशिध्वजो विमुक्त्यर्थं स्वकर्मक्षपणोन्मुखः ।  
बुभुजे विषयान्कर्म चक्रे चानभिसंहितम् ॥ १०५ ॥  
अकल्याणोपभोगैश्च क्षीणपापोऽमलस्तथा ।  
अवाप सिद्धिमत्यन्तां तापक्षयफलां द्विज ॥ १०६ ॥  
इति श्रीविष्णुमहापुराणे षष्ठेंऽशे सप्तमोऽध्यायः (७)  
  
  
  
GO TOP
