---
title: ००८

---
नारद उवाच ॥  
हरेर्निमेषमात्रेण ब्रह्मणः पात एव च ॥  
तस्य पाते प्राकृतिकः प्रलयः परिकीर्त्तितः ॥ १ ॥  
प्रलये प्राकृते चोक्तं तत्रादृष्टा वसुन्धरा ॥  
जलप्लुतानि विश्वानि सर्वे लीना हराविति ॥ २ ॥  
वसुन्धरा तिरोभूता कुत्र वा तत्र तिष्ठति ॥  
सृष्टेर्विधानसमये साऽऽविर्भूता कथं पुनः ॥ ३ ॥  
कथं बभूव सा धन्या मान्या सर्वाश्रया जया ॥  
तस्याश्च जन्मविस्तारं वद मङ्गलकारणम् ॥ ४ ॥  
श्रीनारायण उवाच ॥  
सर्वादिसृष्टौ सर्वेषां जन्म कृष्णादिति श्रुतिः ॥  
आविर्भावस्तिरोभावः सर्वेषु प्रलयेषु च ॥५॥  
श्रूयतां वसुधाजन्म सर्वमङ्गलमङ्गलम् ॥  
विघ्ननिघ्नं परं पाप नाशनं पुण्यवर्द्धनम् ॥ ६ ॥  
अहो केचिद्वदन्तीति मधुकैटभमेदसा ॥  
बभूव वसुधा धन्या तद्विरुद्धमतं शृणु ॥ ७ ॥  
ऊचतुस्तौ पुरा विष्णुं तुष्टौ युद्धेन तेजसा ॥  
आवां जहि न यत्रोर्वी पयसा संवृतेति च ॥ ८ ॥  
तयोर्जीवनकालेन प्रत्यक्षा च भवेत्स्फुटम् ॥  
ततो बभूव मेदश्च मरणानन्तरं तयोः ॥ ९ ॥  
मेदिनीति च विख्यातेत्युक्ता यैस्तन्मतं शृणु ॥  
जलधौता कृशा पूर्वं वर्द्धिता मेदसा यतः ॥ 2.8.१० ॥  
कथयामि च तज्जन्म सार्थकं सर्वसम्मतम् ॥  
पुरा श्रुतं च श्रुत्युक्तं धर्मवक्त्राच्च पुष्करे ॥ ११ ॥  
महाविराट्शरीरस्य जलस्थस्य चिरं स्फुटम् ॥  
मलो बभूव कालेन सर्वाङ्गव्यापको ध्रुवम् ॥ १२ ॥  
स च प्रविष्टः सर्वेषां तल्लोम्नां विवरेषु च ॥  
कालेन महता तस्माद्बभूव वसुधा मुने ॥१३॥  
प्रत्येकं प्रतिलोम्नां च स्थिता कूपेषु सा स्थिरा ॥  
आविर्भूता तिरोभूता सा चला च पुनः पुनः ॥ १४ ॥  
आविर्भूता सृष्टिकाले तज्जलात्पर्य्युपस्थिता ॥  
प्रलये च तिरोभूता जलाभ्यन्तरवस्थिता ॥ १५ ॥  
प्रतिविश्वेषु वसुधा शैलकाननसंयुता ॥  
सप्तसागरसंयुक्ता सप्तद्वीपमिता सती ॥ १५ ॥  
हिमाद्रिमेरुसंयुक्ता ग्रहचन्द्रार्कसंयुता ॥  
ब्रह्मविष्णुशिवाद्यैश्च सुरैर्लोकैस्तथा नुता ॥ १७ ॥  
पुण्यतीर्थसमायुक्ता पुण्यभारतसंयुता ॥  
काञ्चनीभूमिसंयुक्ता सर्वदुर्गसमन्विता ॥ १८ ॥  
पातालाः सप्त तदधस्तदूर्ध्वे ब्रह्मलोककः ॥  
ध्रुवलोकश्च तत्रैव सर्वं विश्वं च तत्र वै ॥ १९ ॥  
एवं सर्वाणि विश्वानि पृथिव्यां निर्मितानि वै ॥  
ऊर्ध्वं गोलोकवैकुण्ठौ नित्यौ विश्वपरौ च तौ ॥ 2.8.२० ॥  
नश्वराणि च विश्वानि कृत्रिमाकृत्रिमाणि च ॥  
प्रलये प्राकृते ब्रह्मन्ब्रह्मणश्च निपातने ॥ २१ ॥  
महाविराडादिसृष्टौ सृष्टः कृष्णेन चात्मना ॥  
नित्ये स्थितः स प्रलये काष्ठाकाशेश्वरैः सह ॥ २२ ॥  
क्षित्यधिष्ठातृदेवी सा वाराहे पूजिता सुरैः ॥  
मनुभिर्मुनिभिर्विप्रैर्गन्धर्वादिभिरेव च ॥ २३ ॥  
विष्णोर्वराहरूपस्य पत्नी सा श्रुतिसम्मता ॥  
तत्पुत्रो मङ्गलो ज्ञेयः सुयशा मङ्गलात्मजः ॥ २४ ॥  
नारद उवाच ॥  
पूजिता केन रूपेण वाराहे च सुरैर्मही ॥  
वराहेण च वाराही सर्वैः सर्वाश्रया सती ॥ २५ ॥  
तस्याः पूजाविधानं चाप्यधश्चोद्धरणक्रमम् ॥  
मङ्गलं मङ्गलस्यापि जन्मव्यासं वद प्रभो ॥ २६ ॥  
नारायण उवाच ॥  
वाराहे च वराहश्च ब्रह्मणा संस्तुतः पुरा ॥  
उद्दधार महीं हत्वा हिरण्याक्षं रसातलात् ॥ २७ ॥  
जले तां स्थापयामास पद्मपत्रं यथाऽर्णवे ॥  
तत्रैव निर्ममे ब्रह्मा सर्वं विश्वं मनोहरम् ॥ २८ ॥  
दृष्ट्वा तदधि देवीं च सकामां कामुको हरिः ॥  
वराहरूपी भगवान्कोटिसूर्य्यसमप्रभः ॥ २९ ॥  
कृत्वा रतिकरीं शय्यां मूर्त्तिं च सुमनोहराम् ॥  
क्रीडां चकार रहसि दिव्यवर्षमहर्निशम् ॥ 2.8.३० ॥  
सुखसम्भोगसंस्पर्शान्मूर्च्छां सम्प्राप सुन्दरी ॥  
विदग्धाया विदग्धेन सङ्गमोऽपि सुखप्रदः ॥ ३१ ॥  
विष्णुस्तदङ्गसंश्लेषाद् बुबुधे न दिवानिशम् ॥  
वर्षान्ते चेतनां प्राप्य कामी तत्याज कामुकीम् ॥३२॥  
दधार पूर्वरूपं हि वाराहं चैव लीलया ॥  
पूजां चकार भक्त्या च ध्यात्वा च धरणीं सतीम् ॥ ३३ ॥  
धूपैर्दीपैश्च नैवद्यैः सिन्दूरैरनुलेपनः ॥  
वस्त्रैः पुष्पैश्च बलिभिः सम्पूज्योवाच तां हरिः ॥ ३४ ॥  
महावराह उवाच ॥  
सर्वाधारा भव शुभे सर्वैः सम्पूजिता शुभम् ॥  
मुनिभिर्मनुभिर्देवैः सिद्धैर्वा मानवादिभिः ॥ ३९ ॥  
जलोच्छ्वासाज्जलत्यागगृहारम्भप्रवेशने ॥  
वापीतडागारम्भे च शुभे च कृषि कर्मणि ॥ ३६ ॥  
तव पूजां करिष्यन्ति सम्भ्रमेण सुरादयः ॥  
मूढा ये न करिष्यन्ति यास्यन्ति नरकं च ते ॥ ३७ ॥  
वसुधोवाच ॥  
वहामि सर्वं वाराहरूपेणाहं तवाज्ञया ॥  
लीलामात्रेण भगवन्विश्वं च सचराचरम् ॥ ३८ ॥  
मुक्तां शुक्तिं हरेरर्चां शिवलिङ्गं शिलां तथा ॥  
शङ्खं प्रदीपं रत्नं च माणिक्यं हीरकं मणिम् ॥ ३९ ॥  
यज्ञसूत्रं च पुष्पं च पुस्तकं तुलसीदलम् ॥  
जपमालां पुष्पमालां कर्पूरं च सुवर्णकम् ॥ 2.8.४० ॥  
गोरोचनां चन्दनं च शालग्रामजलं तथा ॥  
एतान्वोढुमशक्ताऽहं क्लिष्टा च भगवञ्छृणु ॥ ४१ ॥  
श्रीभगवानुवाच ॥  
द्रव्याण्येतानि ये मूढा अर्पयिष्यन्ति सुन्दरि ॥  
यास्यन्ति ते कालसूत्रं दिव्यं वर्षशतं त्वयि ॥ ४२ ॥  
इत्येवमुक्त्वा भगवान्विरराम च नारद ॥  
बभूव तेन गर्भेण तेजस्वी मङ्गलग्रहः ॥४३॥  
पूजां चक्रुः पृथिव्याश्च ते सर्वे चाज्ञया हरेः ॥  
दध्युः काण्वोक्तमार्गेण तुष्टुवुः स्तवनेन च ॥ ४४ ॥  
दद्युर्मूलेन मन्त्रेण नैवेद्यादिकमेव च ॥  
संस्तुता त्रिषु लोकेषु पूजिता सा बभूव ह ॥ ४५ ॥  
नारद उवाच ॥  
किं ध्यानं स्तवनं किं वा तस्या मूलं च किं वद ॥  
गूढं सर्वपुराणेषु श्रोतुं कौतूहलं मम ॥ ४६ ॥  
नारायण उवाच ॥  
आदौ च पृथिवी देवी वराहेण सुपूजिता ॥  
ततो हि ब्रह्मणा पश्चात्ततश्च पृथुना पुरा ॥ ४७ ॥  
ततः सर्वैर्मुनीन्द्रैश्च मनुभिर्नारदादिभिः ॥  
ध्यानं च स्तवनं मन्त्रं शृणु वक्ष्यामि नारद ॥ ४८ ॥  
ॐ ह्रीं श्रीं वां वसुधायै स्वाहा ॥  
इत्यनेन तु मन्त्रेण पूजिता विष्णुना पुरा ॥ ४९ ॥  
श्वेतचम्पकवर्णाभां शतचन्द्रसमप्रभाम् ॥  
चन्दनोक्षितसर्वाङ्गीं सर्वभूषणभूषिताम् ॥ 2.8.५० ॥  
रत्नाधारां रत्नगर्भां रत्नाकरसमन्विताम् ॥  
वह्निशुद्धांशुकाधानां सस्मितां वन्दितां भजे ॥ ५१ ॥  
ध्यानेनानेन सा देवी सर्वैर्वै पूजिता भवेत् ॥  
स्तवनं शृणु विप्रेन्द्र कण्वशाखोक्तमेव च ॥५२॥  
विष्णुरुवाच ॥  
यज्ञसूकरजाया त्वं जयं देहि जयावहे ॥  
जयेऽजये जयाधारे जयशीले जयप्रदे ॥ ५३ ॥  
सर्वाधारे सर्वबीजे सर्वशक्तिसमन्विते ॥  
सर्वकामप्रदे देवि सर्वेष्टं देहि मे स्थिरे ॥ ९४ ॥  
सर्वसस्यालये सर्वसस्याड्ये सर्वसस्यदे ॥  
सर्वसस्यहरे काले सर्वसस्यात्मिके क्षिते ॥ ५५ ॥  
मङ्गले मङ्गलाधारे माङ्गल्ये मङ्गलप्रदे ॥  
मङ्गलार्थे मङ्गलांशे मङ्गलं देहि मे परम् ॥ ५६ ॥  
भूमे भूमिपसर्वस्वे भूमिपालपरायणे ॥  
भूमिपाहङ्काररूपे भूमिं देहि वसुन्धरे ॥ ५७ ॥  
इदं स्तोत्रं महापुण्यं तां सम्पूज्य च यः पठेत् ॥  
कोट्यन्तरे जन्मनि स सम्भवेद्भूमिपेश्वरः ॥ ॥ ५८ ॥  
भूमिदानकृतं पुण्यं लभते पठनाज्जनः ॥  
दत्तापहारजात्पापान्मुच्यते नात्र संशयः ॥ ५९ ॥  
अम्बुवीचीभूखननात्पापान्मुच्येत स ध्रुवम् ॥  
अन्यकूपे कुपदजात्पापान्मुच्येत स ध्रुवम् ॥ 2.8.६० ॥  
परभूश्राद्धजात्पापान्मुच्यते नात्र संशयः ॥  
भूमौ वीर्य्यत्यागपापाद्दीपादिस्थापनात्तथा ॥ ६१ ॥  
पापेन मुच्यते प्राज्ञः स्तोत्रस्य पठनान्मुने ॥  
अश्वमेधशतं पुण्यं लभते नात्र संशयः॥ ६२ ॥  
इति श्रीब्रह्मवैर्त्ते महापुराणे द्वितीये प्रकृतिखण्डे नारदनारायणसंवादे पृथिव्युपाख्याने पृथिवीस्तोत्रं नामाष्टमोऽध्यायः॥८॥