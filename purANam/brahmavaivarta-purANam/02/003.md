---
title: ००३

---
श्रीनारायण उवाच ॥  
अथाण्डं तज्जलेऽतिष्ठद्यावद्वै ब्रह्मणो वयः ॥  
ततः स्वकाले सहसा द्विधारूपो बभूव सः ॥१॥  
तन्मध्ये शिशुरेकश्च शतकोटिरविप्रभः॥  
क्षणं रोरूयमाणश्च स शिशुः पीडितः क्षुधा॥२॥  
पितृमातृपरित्यक्तो जलमध्ये निराश्रयः ॥  
नैकब्रह्माण्डनाथो यो ददर्शोर्ध्वमनाथवत् ॥ ३ ॥  
स्थूलात्स्थूलतमः सोऽपि नाम्ना देवो महाविराट् ॥  
परमाणुर्यथा सूक्ष्मात्परः स्थूलात्तथाऽप्यसौ ॥ ४ ॥  
तेजसां षोडशांशोऽयं कृष्णस्य परमात्मनः ॥  
आधारोऽसङ्ख्यविश्वानां महाविष्णुस्सुरेश्वरः ॥ ५ ॥  
प्रत्येकं रोमकूपेषु विश्वानि निखिलानि च ॥  
अद्यापि तेषां सङ्ख्यां च कृष्णो वक्तुं न हि क्षमः ॥ ६ ॥  
यथाऽस्ति सङ्ख्या रजसां विश्वानां न कदाचन ॥  
ब्रह्मविष्णुशिवादीनां तथा सङ्ख्या न विद्यते ॥ ७ ॥  
प्रतिविश्वेषु सन्त्येवं ब्रह्मविष्णुशिवादयः ॥  
पातालाद्ब्रह्मलोकान्तं ब्रह्माण्डं परिकीर्त्तितम् ॥ ८ ॥  
तत ऊर्ध्वे च वैकुण्ठो ब्रह्माण्डाद्बहिरेव सः ॥  
स च सत्यस्वरूपश्च शश्वन्नारायणो यथा ॥ ९ ॥  
तदूर्ध्वे गोलकश्चैव पञ्चाशत्कोटियोजनात् ॥  
नित्यः सत्यस्वरूपश्च यथा कृष्णस्तथाप्ययम् ॥ 2.3.१० ॥  
सप्तद्वीपमिता पृथ्वी सप्तसागरसंयुता ॥  
एकोनपञ्चाशदुपद्वीपाऽसङ्ख्यवनान्विता ॥ ११ ॥  
ऊर्ध्वं सप्त सुवर्लोका ब्रह्मलोकसमन्विताः ॥  
पातालानि च सप्ताधश्चैवं ब्रह्माण्डमेव च ॥ १२ ॥  
ऊर्ध्वं धराया भूर्लोको भुवर्लोकस्ततः परः ॥  
स्वर्लोकस्तु ततः पश्चान्महर्लोकस्ततो जनः ॥ १३ ॥  
ततः परस्तपोलोकः सत्यलोकस्ततः परः ॥  
ततः परो ब्रह्मलोकस्तप्तकाञ्चननिर्मितः ॥ ॥१४ ॥  
एवं सर्वं कृत्रिमं तद्बाह्याभ्यन्तर एव च ॥  
तद्विनाशे विनाशश्च सर्वेषामेव नारद ॥ १९ ॥  
जलबुदुदवत्सर्वं विश्वसङ्घमनित्यकम् ॥  
नित्यौ गोलोकवैकुण्ठौ सत्यौ शश्वदकृत्रिमौ ॥ १६ ॥  
लोमकूपे च विध्यण्डं प्रत्येकं तस्य निश्चितम् ॥  
एषां सङ्ख्यां न जानाति कृष्णोऽन्यस्यापि का कथा ॥ १७ ॥  
प्रत्येकं प्रतिविध्यण्डे ब्रह्मविष्णुशिवादयः ॥  
तिस्रः कोट्यः सुराणां च सङ्ख्या सर्वत्र पुत्रक ॥ १८ ॥  
दिगीशाश्चैव दिक्पाला नक्षत्राणि ग्रहादयः ॥  
भुवि वर्णाश्च चत्वारोऽधो नागाश्च चराचराः ॥ १९ ॥  
अथ कालेन स विराडूर्ध्वं दृष्ट्वा पुनः पुनः ॥  
डिम्भान्तरं च शून्यं च न द्वितीयं कथञ्चन ॥ 2.3.२० ॥  
चिन्तामवाप क्षुद्युक्तो रुरोद च पुनः पुनः ॥  
ज्ञानं प्राप्य तदा दध्यौ कृष्णं परमपूरुषम् ॥ २१ ॥  
ततो ददर्श तत्रैव ब्रह्म ज्योतिः सनातनम् ॥  
नवीननीरदश्यामं द्विभुजं पीतवाससम् ॥ २२ ॥  
सस्मितं मुरलीहस्तं भक्तानुग्रहकारकम् ॥  
जहास बालकस्तुष्टो दृष्ट्वा जनकमीश्वरम् ॥ २३ ॥  
वरं तस्मै ददौ तुष्टो वरेशः समयोचितम्॥  
मत्समो ज्ञानयुक्तश्व क्षुत्पिपासाविवर्जितः ॥ २४ ॥  
ब्रह्माण्डासङ्ख्यनिलयो भव वत्स लयावधि ॥  
निष्कामो निर्भयश्चैव सर्वेषां वरदो वरः ॥  
रोगमृत्युजराशोकपीडादिपरिवर्जितः ॥ २५ ॥  
इत्युक्त्वा तद्दक्षकर्णे महामन्त्रं षडक्षरम् ॥  
त्रिः कृत्वा प्रजजापादौ वेदाङ्गमवरं परम् ॥ २६ ॥  
प्रणवादिचतुर्थ्यन्तं कृष्ण इत्यक्षरद्वयम् ॥  
वह्निज्वालान्तमिष्टं च सर्वविघ्नहरं परम् ॥ २७ ॥  
मन्त्रं दत्त्वा तदाहारं कल्पयामास वै प्रभुः॥  
श्रूयतां तद्ब्रह्मपुत्र निबोध कथयामि ते ॥ २८ ॥  
प्रतिविश्वेषु नैवेद्यं दद्याद्वै वैष्णवो जनः ॥  
षोडशांशं विषयिणो विष्णोः पञ्चदशास्य वै ॥ २९ ॥  
निर्गुणस्यात्मनश्चैव परिपूर्णतमस्य च ॥  
नैवेद्येन च कृष्णस्य नहि किञ्चित्प्रयोजनम् ॥ 2.3.३० ॥  
यद्ददाति व नैवेद्यं यस्मै देवाय यो जनः ॥  
स च खादति तत्सर्वं लक्ष्मीदृष्ट्या पुनर्भवेत् ॥ ३१ ॥  
तं च मन्त्रं वरं दत्त्वा तमुवाच पुनर्विभुः ॥  
अन्यो वरः क इष्टस्ते तं मे ब्रूहि ददामि ते ॥ ३२ ॥  
कृष्णस्य वचनं श्रुत्वा तमुवाच महाविराट् ॥  
अदन्तो बालकस्तत्र वचनं समयोचितम् ॥ ३३ ॥  
महाविराडुवाच ॥  
वरं मे त्वत्पदाम्भोजे भक्तिर्भवतु निश्चला ॥  
सन्ततं यावदायुर्मे क्षणं वा सुचिरं च वा ॥ ३४ ॥  
त्वद्भक्तियुक्तो यो लोके जीवन्मुक्तः स सन्ततम् ॥  
त्वद्भक्तिहीनो मूर्खश्च जीवन्नपि मृतो हि सः ॥ ३५ ॥  
किं तज्जपेन तपसा यज्ञेन यजनेन च ॥  
व्रतेनैवोपवासेन पुण्यतीर्थनिषेवया ॥ ३६ ॥  
कृष्णभक्तिविहीनस्य पुंसः स्याज्जीवनं वृथा ॥  
येनात्मना जीवितश्च तमेव नहि मन्यते ॥ ३७ ॥  
यावदात्मा शरीरेऽस्ति तावत्स्याच्छक्तिसंयुतः ॥  
पश्चाद्यान्ति गते तस्मिन्न स्वतन्त्राश्च शक्तयः ॥३८॥  
स च त्वं च महाभाग सर्वात्मा प्रकृतेः परः ॥  
स्वेच्छामयश्च सर्वाद्यो ब्रह्म ज्योतिः सनातनः ॥ ३९ ॥  
इत्युक्त्वा बालकस्तत्र विरराम च नारद ॥  
उवाच कृष्णः प्रत्युक्तिं मधुरां श्रुतिसुन्दरीम् ॥ 2.3.४० ॥  
श्रीकृष्ण उवाच ॥  
सुचिरं सुस्थिरं तिष्ठ यथाऽहं त्वं तथा भव ॥  
असङ्ख्यब्रह्मणां पाते पातस्ते न भविष्यति ॥ ४१ ॥  
अंशेन प्रतिविध्यण्डे त्वं च पुत्र विराड् भव ॥  
त्वन्नाभिपद्मे ब्रह्मा च विश्वस्रष्टा भविष्यति ॥ ४२ ॥  
ललाटे ब्रह्मणश्चैव रुद्राश्चैकादशैव तु ॥  
शिवांशेन भविष्यन्ति सृष्टिसञ्चरणाय वै ॥ ४३ ॥  
कालाग्निरुद्रस्तेष्वेको विश्वसंहारकारकः ॥  
पाता विष्णुश्च विषयी क्षुद्रांशेन भविष्यति॥ ॥ ४४ ॥  
मद्भक्तियुक्तः सततं भविष्यसि वरेण मे ॥  
ध्यानेन कमनीयं मां नित्यं द्रक्ष्यसि निश्चितम् ॥ ४५ ॥  
मातरं कमनीयां च मम वक्षःस्थलस्थिताम् ॥  
यामि लोकं तिष्ठ वत्सेत्युक्त्वा सोऽन्तरधीयत ॥ ४६ ॥  
गत्वा च नाकं ब्रह्माणं शङ्करं स उवाच ह ॥  
स्रष्टारं स्रष्टुमीशं च संहर्तारं च तत्क्षणम्॥४७॥  
श्रीकृष्ण उवाच ॥  
सृष्टिं स्रष्टुं गच्छ वत्स नाभिपद्मोद्भवो भव॥  
महाविराड् लोमकूपे क्षुद्रस्य च विधेः शृणु ॥ ४८ ॥  
गच्छ वत्स महादेव ब्रह्मभालोद्भवो भव ॥  
अंशेन च महाभाग स्वयं च सुचिरं तपः ॥ ४९ ॥  
इत्युक्त्वा जगतां नाथो विरराम विधेः सुतः ॥  
जगाम नत्वा तं ब्रह्मा शिवश्च शिवदायकः ॥ 2.3.५० ॥  
महाविराड् लोमकूपे ब्रह्माण्डे गोलके जले ॥  
स बभूव विराट्क्षुद्रो विराडंशेन साम्प्रतम् ॥ ५१ ॥  
श्यामो युवा पीतवासाः शयानो जलतल्पके॥  
ईषद्धासः प्रसन्नास्यो विश्वरूपी जनार्दनः ॥ ५२ ॥  
तन्नाभिकमले ब्रह्मा बभूव कमलोद्भवः ॥  
सम्भूय पद्मदण्डं च बभ्राम युगलक्षकम् ॥ ५३ ॥  
नान्तं जगाम दण्डस्य पद्मनाभस्य पद्मजः ॥  
नाभिजस्य च पद्मस्य चिन्तामाप पितामहः ॥ ५४ ॥  
स्वस्थानं पुनरागत्य दध्यौ कृष्णपदाम्बुजम् ॥  
ततो ददर्श क्षुद्रं तं ध्यात्वा तद्दिव्यचक्षुषा ॥ ५५ ॥  
शयानं जलतल्पे च ब्रह्माण्डपिण्डमावृते ॥  
यल्लोमकूपे ब्रह्माण्डं तं च तत्परमीश्वरम् ॥ ५६ ॥  
श्रीकृष्णं चापि गोलोकं गोपगोपीसमन्वितम् ॥  
तं संस्तूय वरं प्राप ततः सृष्टिं चकार सः ॥ ५७ ॥  
बभूवुर्ब्रह्मणः पुत्रा मानसाः सनकादयः ॥  
ततो रुद्राः कपालाच्च शिवस्यैकादश स्मृताः ॥ ५८ ॥  
बभूव पाता विष्णुश्च वामे क्षुद्रस्य पार्श्वतः ॥  
चतुर्भुजश्च भगवाञ्श्वेतद्वीपनिवासकृत् ॥ ५९ ॥  
क्षुद्रस्य नाभिपद्मे च ब्रह्मा विश्वं ससर्ज सः ॥  
स्वर्गं मर्त्यं च पातालं त्रिलोकं सचराचरम् ॥ 2.3.६० ॥  
एवं सर्वं लोमकूपे विश्वं प्रत्येकमेव च ॥  
प्रतिविश्वं क्षुद्रविराड् ब्रह्म विष्णुशिवादयः ॥ ६१ ॥  
इत्येवं कथितं वत्स कृष्णसङ्कीर्त्तनं शुभम् ॥  
सुखदं मोक्षदं सारं किं भूयः श्रोतुमिच्छसि ॥ ६२ ॥  
इति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे विश्वब्रह्माण्डवर्णनं नाम तृतीयोऽध्यायः॥३॥