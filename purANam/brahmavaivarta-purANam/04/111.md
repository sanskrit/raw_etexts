---
title: १११

---
राधिकोवाच  
ज्ञानात्मकश्च परमो ब्रह्मेशशेषपूजितः ।  
ज्ञानं च न ददौ तुभ्यं मन्मुलं प्रेषिता सति ॥ १ ॥  
तेनैव च्छद्मना तुभ्यं भावार्थं बोधयामि किम् ।  
वेदाः सन्तश्च भावार्थं नैव जानन्ति तस्य च ॥ २ ॥  
स्त्रीजातिरबला मूढा वक्तुतोऽज्ञानतत्परा ।  
ततस्तद्विरहेणैव सन्ततं हतचेतना ॥ ३॥  
किं वाऽहं कथयिष्यामि ज्ञानं पञ्चविधेषु च ।  
भक्त्यात्मकं सर्वपरं निबोध कथयामि ते ॥ ४ ॥  
श्रीकृष्णस्य वरेणापि न साधो निर्भयो भव ।  
गोलोके चापि पतनं सम्भवेच्च कुयोगिनः ॥ ५ ॥  
तस्मात्सर्वं परित्यज्य भजस्व परमेश्वरम् ।  
पुत्रबुद्धिं परित्यज्य ब्रह्मरूपं निशामय ॥ ६ ॥  
यशोदे भवती सर्वे परित्यज्य च नश्वरम् ।  
गत्वा वृन्दावनं रम्यं पुण्यक्षेत्रं च भारतम् ॥ ७ ॥  
कृत्वा त्रिकालस्नानं च निर्मले यमुनाजले ।  
कृत्वाऽष्टदलपद्मं च स्निग्धेन चन्दनेन च ॥ ८ ॥  
ध्यानेन गर्गदत्तेन शुद्धेन मनसा सति ।  
सम्पूज्य परमानन्दं सानन्दं व्रज तत्पदम् ॥ ९ ॥  
कृत्वा निकृन्तनं कर्म पिदृभिः शतकैः सह ।  
वैष्णवेन सहाऽऽलापं कुरुष्व सततं सति ॥ १० ॥  
वरं हुतवहज्वालां भक्तो वाञ्छति पञ्जरम् ।  
वरं च कण्टके वासं वरं च विष्भक्षणम् ॥ ११ ॥  
हरिभक्तिविहीनानां न सङ्गं नाशकारणम् ।  
स्वयं नष्टो भक्तिहीनो बृद्धिणेदं करोति च ॥ १२ ॥  
अङ्कुरो भक्तिवृक्षस्य भक्तसङ्गेन वर्धते ।  
परं हरिकथालापपीयूषासेचनेन च ॥ १३ ॥  
अभक्तालापदीपाग्निज्वालायाः कलयापि च ।  
अङ्कुरः शुष्कतां याति पुनः सेकेन वर्धते ॥ १४ ॥  
तस्मादभक्तसङ्गं च सावधानः परित्यज ।  
यथा दृष्ट्वा कालसर्पं नरो भीत्वा पलायते ॥ १५ ॥  
यशोदे च प्रयत्नेन स्वात्मनः पुत्रमीश्वरम् ।  
राम नारायणनन्त मुकुन्द मधुसूदन ॥ १६ ॥  
कृष्ण केशव कंसारे हरे वैकुण्ठ वामन ।  
इत्येकादश नामानि पठेद्वा पाठयेदिति ॥ १७ ॥  
जन्मकोटिसहस्राणां पातकादेव मुच्यते ।  
राशब्दो विश्ववचनो मश्चापीश्वरवाचकः ॥ १८ ॥  
विश्वानामीश्वरो यो हि तेन रामः प्रकीर्तितः ।  
रमते रमया सार्वं तेन रामं विदुर्बुधा ॥ १९ ॥  
रमाया रमणस्थानं रामं रामविदो विदुः ।  
राश्चेति लक्ष्मीवचनो मश्चापीश्वरवाचकः ॥ २० ॥  
लक्ष्मीपतिं गतिं रामं प्रवदन्ति मनीषिणः ।  
नाम्नां सहस्रं दिव्यानां स्मरणे यत्फलं लभेत् ॥ २१ ॥  
तत्फलं लभते नूनं रामोच्चारणमात्रतः ।  
सारूप्यमुक्तिवचनो सारेति च विदुर्बुधाः ॥ २२ ॥  
यो देवोऽप्ययनं तस्य स च नारायणः स्मृतः ।  
नाराश्च कृतपापाश्चाप्ययनं गमनं स्मृतम् ॥ २३ ॥  
यतो हि गमनं तेषां सोऽयं नारायणः स्मृतः ।  
सकृन्नारायणेत्युक्त्वा पुमान्कल्मशतत्रयम् ॥ २४ ॥  
गङ्गादिसर्वतीर्थेषु स्नातो भवति निश्चितम् ।  
नारं च मोक्षणं पुण्यमयनं ज्ञानमीप्सितम् ॥ २५ ॥  
तयोर्ज्ञानं भवेद्यस्मात्सोऽयं नारायणः प्रभुः ।  
नास्त्यन्तो यस्य वेदेषु पुराणेषु चतुर्षु च ॥ २६ ॥  
शास्त्रेष्वन्येषु योगेषु तेनानन्तं विदुर्बुधाः ।  
मुकुमध्ययमानं च निर्वाणं मोक्षवाचकम् ॥ २७ ॥*  
तद्ददाति च यो देवो मुकुन्दस्तेन कीर्तितः ।  
मुकुं भक्तिरसप्रेमवचनं वेदसम्मतम् ॥ २८ ॥**  
यस्तं ददाति भक्तेभ्यो मुकन्दस्तेन कीर्तितः ।  
सूदनं मधुदैत्यस्य यस्मात्स मधुसूदनः ॥ २९ ॥  
इति सन्तो वदन्तीशं वेदे भिन्नार्थमीप्सितम् ।  
मधु क्लीबं च माध्वीके कृतकर्मशुभाशुभे ॥ ३० ॥  
भक्तानां कर्मणां चैव सूदनं मधुसूदनः ।  
परिणामाशुभं कर्मं भ्रान्तानां मधुरं मधु ॥ ३१ ॥  
करोति सूदनं यो हि स एव मधुसूदनः ।  
कृषिरुत्कृष्टवचनो णश्च सद्भक्तिवाचकः ॥ ३२ ॥  
अश्चापि दातृवचनः कृष्णं तेन विदुर्बुधाः ।  
कृषिश्च परमानन्दे णश्च तद्दास्यकर्मणि ॥ ३३ ॥  
तयोर्दाता च यो देवस्तेन कृष्णः प्रकीर्तितः ।  
कोटिजन्मार्जिते पापे कृषिःक्लेशे च वर्तते ॥ ३४ ॥  
भक्तानां णश्च निर्वाणे तेन कृष्णः प्रकीर्तितः ।  
नाम्नां सहस्रं दिव्यानां त्रिरावृत्त्या चयत्फलम् ॥ ३५ ॥  
एकावृत्त्या तु कृष्णस्य तत्फलं लभते नरः ।  
कृष्णनाम्नः परं नाम न भूतं न भविष्यति ॥ ३६ ॥  
सर्वेभ्यश्च परं नाम कृष्णेति वैदिका विदुः ।  
कृष्ण कृष्णोति हे गोपि यस्तं स्मरति नित्यशः ॥ ३७ ॥  
जलं भित्त्वा यथा पद्मं नरकादुद्धरेच्च सः ।  
कृष्णेति मङ्गलं नाम यस्य वाचि प्रवर्तते ॥ ३८ ॥  
भस्मीभवन्ति सद्यस्तु महापातककोटयः ।  
अश्वमेधसहस्रेभ्यः फलं कृष्णजपस्य च ॥ ३९ ॥  
वरं तेभ्यः पुनर्जन्म नातो भक्तपुनर्भवः ।  
सर्वेषामपि यज्ञानां लक्षाणि च व्रतानि च ॥ ४० ॥  
तीर्थस्नानानि सर्वाणि तपांस्यनशनानि च ।  
वेदपाठसहस्राणि प्रादक्षिण्यं भुवः शतम् ॥ ४१ ॥  
कृष्णनामजपस्यास्य कलां नार्हन्ति षोडशीम् ।  
तेषां लोभा द्भवेत्स्वर्गफलं च सुचिरं नृणाम् ॥ ४२ ॥  
स्वर्कादवश्यं पुंसश्च जपकर्तुर्हरेः पदम् ।  
के जले सर्वदेहेऽपि शयनं यस्य चाऽऽत्मनः ॥ ४३ ॥  
वदन्ति वैदिकाः सर्वे तं देवं केशवं परम् ।  
कंसश्च पातके विघ्ने रोगे शोके च दानवे ॥ ४४ ॥  
तेषामरिर्निहन्ता च स कंसारिः प्रकीर्तितः ।  
रुद्ररूपेण संहर्ता विश्वानामपि नित्यशः ॥ ४५ ॥  
भक्तानां पातकानां च हरिस्तेन प्रकीर्तितः ।  
मा च ब्रह्मस्वरूपा या मूलप्रकृतिरीश्वरी ॥ ४६ ॥  
नारायणीति विख्याता विष्णुमाया सनातनी ।  
महालक्ष्मीस्वरूपा च वेदमाता सरस्वती  
राधा वसुन्धरा गङ्गा तासां स्वामी च माधवः ॥ ४७ ॥  
ब्रह्मेशशेषादिभवैश्च वन्द्यं ध्यानैर्न किञ्चित्सनकादिभिश्च ।  
वेदैः पुराणैर्न निरूपितं च भजस्व भक्त्या नवनीतचोरम् ॥ ४८ ॥  
क्व चापि दुग्धं क्व दघि घृतं वा नवोद्धृतं वा क्व च तक्रमीप्सितम् ।  
तेषां क्व चोरोभवतिं क्व चापि क्व बन्धनं ते भवमूलमध्ये ॥ ४९ ॥  
न योगिभिः सिद्धगणैर्मुनीन्द्रैर्न भक्तसङ्घैर्भवपद्मशेषैः ।  
योगैर्न बद्धो न हि रक्षितुं क्षमैः कथं स वद्धस्तव मूलमध्यतः ॥ ५० ॥  
प्रम्णानु भक्त्या स्तवनेन पूजया भजस्व पुत्रं तरसा च भारते ।  
हृत्पद्ममध्ये स्थितमीश्वरं परं ध्यानेन यत्नेन च सन्ततं सति ॥ ५१ ॥  
वरं वृणुष्व भद्रं ते यत्ते मनसि वाञ्छितम् ।  
सर्वं दास्यामि जगति देवानामपि दुर्लभम् ॥ ५२ ॥  
यशोदोवाच  
हरौ च निश्चला भक्तिस्तद्दास्यं वाञ्छितं मम ।  
तव नाम्नश्च व्युत्पत्तिः का वा तद्वक्तुमर्हसि ॥ ५३ ॥  
राधिकोवाच  
भवेद्भक्तिर्निश्चला ते हरेर्दास्यं च दुर्लभम् ।  
लभस्व मद्वरेणापि कथयामि सुनिर्णयम् ॥ ५४ ॥  
पुरा नन्देन दृष्टाऽहं भाण्डीरे वटमूलके ।  
मया च कथितो नन्दो निषिद्धश्च प्रजेश्वरः ॥ ५५ ॥  
अहमेव स्वयं राधा छाया रायणकामिनी ।  
रायणः श्रीहरेरंशः पार्षदप्रवरो महान् ॥ ५६ ॥  
राशब्दश्च महाविष्णुर्विश्वानि यस्य लोमसु ।  
विश्वप्राणिषु विश्वेषु धा धात्री मातृवाचकः ॥ ५७ ॥  
धात्री माताऽहमेतेषां मूलप्रकृतिरीश्वरी ।  
तेन राधा समाख्याता हरिणा च पुरा बुधैः ॥ ५८ ॥  
अहं सुदामशापेन वृषभानसुताऽधुना ।  
शतवर्षं च विच्छेदो हरिणा सह साम्प्रतम् ॥ ५९ ॥  
वृषभानश्च कृष्णस्य पार्षदप्रवरो महान् ।  
पितॄणां मानसी कन्या मम माता कलावती ॥ ६० ॥  
अयोनिसम्भवाऽहं च मम माता च भारते ।  
पुनः सार्थं च युष्माभिर्यास्यामि श्रीहरेः पदम् ॥ ६१ ॥  
इति ते कथितं सर्वं व्रजं व्रज व्रजेश्वरि ।  
व्रजेश्वरेण सहिता स्वामिना ज्ञानिना सति ॥ ६२ ॥  
ममाधुना च भवती ध्यानस्य व्यवधानिका ।  
ध्यानभङ्गे महादोषो नराणामपि सुन्दरि ॥ ६३ ॥  
इति श्रीब्रह्मo महाo श्रीकृष्णजन्मखo उत्तo नारादनाo राधायशोदासंo एकादशाधिकशततमोऽध्यायः ॥ १११ ॥