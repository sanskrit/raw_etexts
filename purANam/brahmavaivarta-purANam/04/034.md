---
title: ०३४

---
॥ श्रीकृष्ण उवाच ॥ ॥  
एतस्मिन्नन्तरे तत्र शङ्करः समुपस्थितः ॥  
सस्मितो वृषभेन्द्रस्थो विभूतिभूषणः स्वयम् ॥ १ ॥  
व्याघ्रचर्माम्बरधरो नागयज्ञोपवीतकः ॥  
स्वर्णाकारजटाधारमर्धचन्द्रं च सन्दधत् ॥ २ ॥  
त्रिशूलपट्टिशकरो बिभ्रत्खट्वाङ्गमुत्तमम् ॥  
सद्रत्नसाररचितस्वरयन्त्रकरो मुदा ॥ ३ ॥  
वाहनादवरुह्याशु भक्तिनम्रात्मकन्धरः ॥  
प्रणम्य कमलाकान्तं वामे चोवास भक्तितः॥४॥  
आजग्मुर्मुनयः सर्वे सुराः शक्रादयस्तथा॥  
आदित्या वसवो रुद्रा मनवः सिद्धचारणाः ॥ ५ ॥  
पुलकाञ्चितसर्वाङ्गास्तुष्टुवुः पुरुषोत्तमम् ॥  
प्रणम्य तं शिवं सर्वे सुराश्च नम्रकन्धराः॥ ६ ॥  
एतस्मिन्नन्तरे तत्र सङ्गीतं शङ्करो जगौ ॥  
कृत्वाऽतीव सुतालं च स्वरयन्त्रसमन्वितः ॥७ ॥  
आवयोश्च गुणाख्यानं राससम्बन्धि सुन्दरम् ॥  
समयोचितरागेण मनोमोहनकारिणा ॥ ८॥  
यत्र कण्ठैकमानेन चैकतानेन चारुणा॥  
पदभेदविरामेण गुरुणा लघुना क्रमात्॥ ॥ ९ ॥  
गमकेनातिदीर्घेण मदेन मधुरेण च ॥  
भवेऽतिदुर्लभं सृष्टं प्रीत्या स्वेन विनिर्मितम् ॥ 4.34.१० ॥  
पुलकाञ्चितसर्वाङ्गः साश्रुनेत्रः पुनःपुनः ॥  
तदेव श्रुतिमात्रेण मूर्च्छां प्रापुर्विचेतनाः ॥ ११ ॥  
बभूवु रुद्ररूपाश्च मुनयः पुरतः प्रिये ॥  
रुद्ररूपाः सुराः सर्वे विधातृहरिपार्षदाः ॥ १२ ॥  
नारायणश्च लक्ष्मीश्च गायकश्च शिवः स्वयम् ॥  
जलपूर्णं च वैकुण्ठं दृष्ट्वा त्रस्तोऽहमीश्वरि ॥ १३ ॥  
गत्वा मूर्तीर्विनिर्माय सर्वाश्च तादृशीरिति ॥  
तत्स्वरूपास्तदस्त्राश्च तत्स्ववाहनभूषणाः ॥ १४ ॥  
तत्स्वभावास्तन्मनस्कास्तत्तद्विषयमानसाः ॥  
स्थानं निर्माय परितो वैकुण्ठस्य चतुर्दिशि ॥ १५ ॥  
तदधिष्ठातृदेवी च आजगाम स्वमालयम् ॥  
शरीरजा सुराणां सा बभूव सुरनिम्नगा ॥ १६ ॥  
मुक्तिदा च मुमुक्षूणां भक्तानां हरिभक्तिदा ॥  
कोटिजन्मार्जितं पापं विविधं पापिनामहो ॥ १७ ॥  
यस्याश्च स्पर्शवायोश्च सम्पर्केण विनश्यति ॥  
किं वा न जाने प्राणेशि स्पर्शदर्शनयोः फलम् ॥ १८ ॥  
किमुत स्नानजन्यं च कथयामि निरूपणम् ॥  
सर्वतीर्थात्परं पृथ्व्यां पुष्करं परिकीर्तितम् ॥ १९ ॥  
वेदोक्तं च तदेवास्याः कलां नार्हन्ति षोडशीम् ॥  
भगीरथेन चानीता तेन भागीरथी स्मृता ॥ 4.34.२० ॥  
गामागता स्रोतसोंऽशाद्गङ्गा तेन प्रकीर्तिता ॥  
जानुद्वारा पुरा दत्ता जह्नुनाऽऽपीय कोपतः ॥ २१ ॥  
तस्य कन्यास्वरूपा सा जाह्नवी तेन कीर्तिता ॥  
भीष्मः स्वयं वसुर्जातस्तस्यांशात्तेन भीष्मसूः ॥ २२ ॥  
धाराभिस्तिसृभिः स्वर्गं पृथिवीमतलं तथा ॥  
ममाज्ञया च गच्छन्ती तेन त्रिपथगामिनी ॥ २३ ॥  
प्रधानधारया स्वर्गे सा च मन्दाकिनी स्मृता ॥  
योजनायुतविस्तीर्णा प्रस्थे च योजना स्मृता ॥ २४ ॥  
क्षीरतुल्यजला शश्वदत्युत्तुङ्गतरङ्गिणी ॥  
वैकुण्ठाद्ब्रह्मलोकं च ततः स्वर्गं समागता ॥ २५ ॥  
स्वर्गाद्धिमाद्रिमार्गेण पृथिवीमागता मुदा ॥  
सा धाराऽलकनन्दाख्या लवणोदेन मिश्रिता ॥ ॥ २६ ॥  
शुद्धस्फटिकसङ्काशा बहुवेगवती सती ॥  
पापिनां पापशुष्केन्धं दग्धुं पावकरूपिणी ॥ २७ ॥  
अहो सगरवंशेभ्यो निर्वाणमुक्तिदायिनी ॥  
वैकुण्ठगामिगी सा च सोपानरूपिणी वरा ॥२८ ॥  
अतोऽपि मृत्युसमये सतां पुण्यस्वरूपिणाम् ॥  
आदौ पादौ च सन्न्यस्य मुखे तोयं प्रदीयते ॥ २९ ॥  
गङ्गासोपानमारुह्य सन्तो यान्ति निरामयम् ॥  
आब्रह्मलोकं संलङ्घ्य रथस्थाश्च निरापदः ॥ ॥ 4.34.३० ॥  
दैवात्पुरा प्राक्तनेन मग्नं चेत्कृतपातकैः ॥  
लोमप्रमाणवर्षं च मोदन्ते हरिमन्दिरे ॥ ३१ ॥  
ततो भोगो भवेत्तेषां निश्चितं पापपुण्ययोः ॥  
अतिस्वल्पेन कालेन कालव्यूहं च बिभ्रताम् ॥ ३२ ॥  
ततः पुण्यवतां गेहे लब्ध्वा जन्म च भारते ॥  
सम्प्राप्य निश्चलां भक्तिं भवन्ति हरिरूपिणः ॥ ३३ ॥  
मृतद्विजानां देहांश्च दैवाच्छूद्रा वहन्ति चेत् ॥  
पदप्रमाणवर्षं च तेषां च नरके स्थितिः ॥ ३४॥  
ततस्तेषां च साहाय्यं करोति हरिरूपिणी॥  
ददाति मुक्तिं तेभ्योऽपि क्रमेण च कृपामयी॥३५॥  
जन्म पुण्यवतां गेहे कारयित्वा च भारते॥  
स्थलं ददाति वैकुण्ठे निश्चितं जन्मभिस्त्रिभिः ॥ ३६ ॥  
यात्रां कृत्वा तु यः शुद्धौ स्नातुं याति सुरेश्वरीम् ॥  
पदप्रमाणवर्षं च वैकुण्ठे मोदते ध्रुवम् ॥ ३७ ॥  
गङ्गां प्राप्यानुषङ्गेण स्नाति चेत्समलो नरः ॥  
मुच्यते सर्वपापेभ्यः पुनर्यदि न लिप्यते ॥ ३८ ॥  
कलौ पञ्च सहस्राब्दं स्थितिस्तस्याश्च भारते ॥  
तस्यां च विद्यमानायां कः प्रभावः कलेरहो ॥ ३९ ॥  
कलौ दशसहस्राणि वर्षाणि प्रतिमा मम॥  
तिष्ठन्ति च पुराणानि प्रभावस्तत्र कः कलेः ॥ 4.34.४० ॥  
अतलं याति या धारा सा च भोगवती स्मृता ॥  
पयःफेननिभा शश्वदतिवेगवती सदा ॥ ४१ ॥  
आकरामूल्यरत्नानां मणीन्द्राणां च सन्ततम् ॥  
नागकन्याश्च यत्तीरे क्रीडन्ति स्थिरयौवनाः ॥ ४२ ॥  
स्वयं देवी च वैकुण्ठं वेष्टयित्वा च सन्ततम् ॥  
सहस्रयोजना प्रस्थे दैर्घ्ये च लक्षयोजना ॥ ४३ ॥  
अस्या विनाशः प्रलये नास्त्येव दुहितुर्मम ॥  
नानारत्नाकरं दिव्यं तत्तीरं सुमनोहरम् ॥ ४४ ॥  
इत्येवं कथितं सर्वं जाह्नवीजन्म पुण्यदम् ॥  
ब्रह्मणश्च प्रतीकारो मोहिनीशापता शृणु ॥ ४५ ॥  
इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे जाह्नवीजन्मप्रस्तावो नाम चतुस्त्रिंशोऽध्यायः॥ ॥ ३४ ॥