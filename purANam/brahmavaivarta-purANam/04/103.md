---
title: १०३

---
अथ त्र्यधिकशततमोऽध्यायः  
नारायण उवाच  
अथाऽऽगत्य मधुपुरीं प्रणम्य पितरं विभुः ।  
सबलो वटमूले च सस्मार गरुडं हरिः ॥ १ ॥  
  
सादरं लवणोदं च विश्वकर्मणमीप्सितम् ।  
तत्याज गोपवेषं च नृपवेषं दधार सः ॥ २ ॥  
  
एतस्मिन्नन्तरे चक्रमाजगाम् हरिं स्वयम् ।  
परं सुदर्शनं नाम सूर्यकोटिसमप्रभम् ॥ ३ ॥  
  
तेजसा हरिणा तुल्यं परं वैरिविमर्दनम् ।  
अव्यर्थमस्त्रमस्त्राणां प्रवरं परमं परम् ॥ ४ ॥  
  
रत्नयानं पुरः कृत्वा गरुडो हरिसन्निधिम् ।विश्वकर्मा सशिष्यश्च जलधिः कम्पितस्तथा ॥ ५ ॥  
  
हरिं प्रणेमुस्ते सर्वे मुर्ध्ना च भक्तिपूर्वकम् ।  
सस्मितः सादरं यत्नात्तानुवाच क्रमाद्विभुः ॥ ६ ॥  
  
श्रीकृष्ण उवाच  
हे समुद्र महाभाग स्थलं च शातयोजनम् ।  
देहि मे नगरार्थ च पश्चाद्दास्यामि निश्चितम् ॥ ७ ॥  
  
नगरं कुरु हे कारो त्रिषु लोकेषु दुर्लभम् ।  
रमणीयं च सर्वेषां कमनीयं च योषिताम् ॥ ८ ॥  
  
वाञ्चितं चापि भक्तानां वैकुण्ठसदृशं परम् ।  
सर्वेषामपि स्वर्गाणां परं पारमभीप्सितम् ॥ ९ ॥  
  
दिवानिशं खगश्रेष्ठ सन्निधौ विश्वकर्मणः ।  
स्थितिं कुरु महाभाग यावन्निर्माति द्वारकाम् ॥ १० ॥  
  
दिवानिशं च मत्पार्श्वे चक्रश्रेष्ठ स्थितिं कुरु ।  
ओमित्युकत्वा तु प्रययुः सर्वे चकं विना मुने ॥ ११ ॥  
  
कंसस्य पितरं भद्रमुग्रसेनं महाबलम् ।  
नृपं चकार नगरे क्षत्रियाणां सतामपि ॥ १२ ॥  
  
विजित्य च जरासन्धं निहत्य यवनं तथा ।  
उपायेन महाभाग निर्माणक्रममीश्वरः ॥ १३ ॥  
  
श्रीभगवानुवाच  
शतयोजनपर्यन्तं नगरं सुमनोहरम् ।  
पद्मरागैर्मरकतैरिन्द्रनीलैरनुत्तमैः ॥ १४ ॥  
  
रुचकैः पारिभद्रैश्च पलङ्कैश्च स्यमन्तकैः ।  
गन्धकैर्गालिमैश्चैव चन्द्रकान्तादिभिस्तथा ॥ १५ ॥  
  
सूर्यकान्तादिभिश्चैव पुत्रैश्च स्फटिकाकृतैः ।  
हरिद्वर्णैश्च मणिभिः श्यामैर्गोरमुखैश्चषैः ॥ १६ ॥  
  
गोरोचनाभिः पीतैश्च दाडिमीबीजरूपकैः ।  
पद्मबीजनिभैश्चैव नीलैः कमलवर्णकैः ॥ १७ ॥  
  
मणिभिः कज्जलाकारैरुज्ज्वलैश्च परिष्कृतैः ।  
श्वेतचम्पकवर्णाभैस्तप्तकाञ्चनसन्निभैः ॥ १८ ॥  
  
स्वर्णमूल्यशतगुणैरीषद्रक्तैः सुशोभनैः ।  
गरिष्ठैश्च वरिष्ठैश्चम णिश्रेष्ठैश्च पूजितैः ॥ १९ ॥  
  
यथाविधानं यद्योगं यत्र यन्मुक्तमीप्सितम् ।  
मणीनां हरणं चैव यक्षसङ्घा हिमालयात् ॥ २० ॥  
  
दिवानिशं करिष्यन्ति यावन्निर्माणपूर्वकम् ।  
यक्षैश्च सप्तभिर्लक्षैः कुबेरप्रेरितैरपि ॥ २१ ॥  
  
वेताललक्षैः कूष्माण्डलक्षैः शङ्करयोजितैः ।  
दानवैर्ब्रह्मरक्षोभिः शैलकन्यानियोजितैः ॥ २२ ॥  
  
कुरु दिव्यं च पत्नीनां सहस्राणां च षोडश ।  
अन्यपत्नीजनस्यापि चाष्टाधिकशतस्य च ॥ २३ ॥  
  
शिबिरं परिखयुक्तमुच्चै प्राकारवेष्टितम् ।  
युक्तद्वादशशालं च सिंहद्वारपरिष्कृतम् ॥ २४ ॥  
  
युक्तं चित्रैर्विचित्रैश्च कृत्रिमैश्च कपाटकैः ।  
निषिद्धवृक्षरहितं प्रसिद्धैश्च परिष्कृतम् ॥ २५ ॥  
  
सुलक्षणं चन्द्रवेधं प्राङ्गणं च तथैव च ।  
यदूनामाश्रमं दिव्यं किङ्कराणां तथैव च ॥ २६ ॥  
  
सर्वत्र सिद्धं निलयमुग्रसेनस्य भूभृतः ।  
आश्रमं सर्वतोभद्रं वसुदेवस्य मत्पितुः ॥ २७ ॥  
  
विश्वकर्मोवाच  
के ते वृक्षाः प्रशस्ताश्च निषिद्धाश्चापि केचन ।  
भद्राभद्रप्रदाश्चापि तान्वदस्व जगद्गुरो ॥ २८ ॥  
  
केषामस्थिनियुक्तं च शिबिरं च शुभाशुभम् ।  
दिशि कुत्र जलं भद्रमभद्रं च वद प्रभो ॥ २९ ॥  
  
भद्रप्रदश्च को वृक्षो दिशि कृत्र प्रवर्तते ।  
किं प्रमाणं गृहाणां च प्राङ्गणानां सुरेश्वर ॥ ३० ॥  
  
मङ्गलं कुसुमोद्यानं दिशि कुत्र तरोस्तथा ।  
प्राकाराणां किं प्रमाणं परिखाणां सुरेश्वर ॥ ३१ ॥  
  
द्वाराणां च गृहाणां च प्राकाराणां प्रमाणकम् ।  
कस्य कस्य तरोः काष्ठं प्रशस्तं शिबिरे प्रभो ॥ ३२ ॥  
  
अमङ्गलं वा केषां च सर्व मां वक्तुमर्हसि ॥ ३३ ॥  
  
श्रीभगवानुवाच  
आश्रमे लारिकेलश्च गृहिणां च धनप्रदः ।  
शिबिरस्य यदीशाने पूर्वे पुत्रप्रदस्तरुः ॥ ३४ ॥  
  
सर्वत्र मङ्गलार्हश्च तरुराजो मनोहरः ।  
रसालवृक्षः पूर्वस्मिन्नृणां सम्पत्प्रदस्तथा ॥ ३५ ॥  
  
शुभप्रदश्च सर्वत्र सुरकारो निशामय ।  
बिल्वश्च पनसश्चैवजम्बीरो बदरी तथा ॥ ३६ ॥  
  
प्रजाप्रदश्च पूर्वस्मिन्दक्षिणे धनदस्तथा ।  
सम्पत्प्रदश्च सर्वत्र यतो हि बर्धते गृही ॥ ३७ ॥  
  
जम्बूवृक्षश्च दाडिम्बः कदल्याम्रातकस्तथा ।  
बन्धुप्रदश्च पूर्वस्मिन्दक्षिणे मित्रदस्तथा ॥ ३८ ॥  
  
सर्वत्र शुभदश्चैव धनपुत्रशुभप्रदः ।  
हर्षप्रदो गुवाकश्च दक्षिणे पश्चिमे तथा ॥ ३९ ॥  
  
ईशाने सुखदश्चैव सर्वत्रैव निशामय ।  
सर्वत्र चम्पकः शुद्धो भुवि भद्रप्रदस्तथा ॥ ४० ॥  
  
अलाबुश्चापि कूष्माण्डमायाम्बुश्च सकिंशुकः ।  
खर्जूरी कर्कटी चापि शिबिरे मङ्गलप्रदा ॥ ४१ ॥  
  
वास्तूककारबिल्वश्च वार्ताकश्च शुभप्रदः ।  
लताफलं च शुभदं सर्वं सर्वत्र निश्चितम् ॥ ४२ ॥  
  
प्रशस्तं कथितं कारो निषिद्धं च निशामय ।  
वन्यवृक्षो निषिद्धश्च शिबिरे नगरेऽपि च ॥ ४३ ॥  
  
वटो निषिद्धः शिबिरे नित्यं चोरभयं यतः ।  
नगरेषु प्रसिद्धश्च दर्शनात्पुण्यदस्तथा ॥ ४४ ॥  
  
निषिद्धः शाल्मरिश्चैव शिबिरे नगरे पुरे ।  
दुःखप्रदश्च सततं भूमिपानां सदाऽपि च ॥ ४५ ॥  
  
न निषिद्धः प्रसिद्धश्च ग्रामेषु नगरेषु च ।  
विद्यामतिनिषिद्धस्तु सततं दुःखदस्तदा ॥ ४६ ॥  
  
हे कारो तिन्तिडीवृक्षो यत्नात्तं परिवर्जयेत् ।  
शतेन धनहानिः स्यात्प्रजाहानिर्भवेद्ध्रुवम् ॥ ४७ ॥  
  
शिबिरेऽतिनिषिद्धश्च नगरे किञ्चिदेव च ।  
न निषिद्धः प्रसिद्धश्च ग्रामेषु नगरेषु च ॥ ४८ ॥  
  
विद्यामतिनिषिद्धश्च प्राज्ञस्तं परिवर्जयेत् ।  
खर्जूरश्च गहश्चैव निषिद्धः शिबिरे तथा ॥ ४९ ॥  
  
न निषिद्धः प्रसिद्धश्च ग्रामेषु नगलेषु च ।  
वृक्षश्च चणकादीनां धान्यं च मङ्गलप्रदम् ॥ ५० ॥  
  
ग्रामेषु नगरे चापि शिबिरे च तथैव च ।  
इक्षुवृक्षश्च शुभदः सन्ततं शुभदस्तथा ॥ ५१ ॥  
  
अशोकश्च शिरीषश्च कदम्बश्च शुभप्रदः ।  
कच्चिद्धरिद्रा शुभदा शुभदश्चाऽऽर्द्रकस्तथा ॥ ५२ ॥  
  
हरीतकी च शुभदा ग्रामेषु नगरेषु च ।  
न वाद्या भद्रदा नित्यं चाऽऽमलकी घ्रुवम् ॥ ५३ ॥  
  
गजानामस्थि शुभदमश्वानां च तथैव च ।  
कल्याणमुच्चैःश्रवसां वास्तौ स्थापनकारिणाम् ॥ ५४ ॥  
  
न शुभप्रदमन्येषामुच्छिन्नकारणं परम् ।  
वानराणां नराणां च गर्दभानां गवामपि ॥ ५५ ॥  
  
कुक्कुराणां शृगालानां मार्जाराणामभद्रकम् ।  
भेटकानां सूकराणां कर्वेषां च शुभपदम् ॥ ५६ ॥  
  
ईशाने चापि पूर्वस्मिन्पश्चिमे च तथोत्तरे ।  
शिबिरस्य जलं भद्रमन्यत्राशुभमेव च ॥ ५७ ॥  
  
दीर्घे प्रस्थे समानं च न कुर्यान्मन्दिरे बुधः ।  
चतुरस्रे गृहे कारो गृहिणां धननाशनम् ॥ ५८ ॥  
  
दीर्घप्रस्थः परिमितो नेत्राङ्केनापि संहृतम् ।  
शून्येन रहितं भद्रं शून्यं शून्यप्रदं नृणाम् ॥ ५९ ॥  
  
प्रस्थे हस्तद्वयात्पूर्वं दीर्घे हस्तत्रयं तथा ।  
गृहाणां शुभदं द्वारं प्राकारस्य गृहस्य च ॥ ६० ॥  
  
न मध्यदेशे कर्तव्यं किञ्चिन्न्यूनाधिके शुभम् ।  
चतुरस्रं चन्द्रवेधं शिबिरं मङ्गलप्रदम् ॥ ६१ ॥  
  
अभद्रदं सूर्यवेधं शिबिरं मङ्गलप्रदम् ।  
अभद्रदं सूर्यवेधं प्राङ्गणं च तथैव च ॥ ६२ ॥  
  
शिबिराम्यन्तरे भद्रा स्थापिता तुलसी नृणाम् ।  
धनपुत्रप्रदात्री च पुण्यदा हरिभक्तिदा ॥ ६३ ॥  
  
प्रभाते तुलसीं दृष्ट्वा स्वर्णदानफलं लभेत् ।  
मालती यूथिका कुन्दं माधवी केतकी तथा ॥ ६४ ॥  
  
नागेश्वरं मल्लिकां च काञ्चनं बकुलं शुभम् ।  
अपराजिता च शुभदा तेषामुद्यानमीप्सितम् ॥ ६५ ॥  
  
पूर्वे च दक्षिणे चैव शुभदं नात्र संशयः ।  
ऊर्ध्वं षोडशहस्तेभ्यो नैव कुर्याद्गृहं गृही ॥ ६६ ॥  
  
उर्ध्वं विंशतिहस्तेभ्यः प्राकारं न शुभप्रदम् ।  
सूत्रधारं तैलकारं स्वर्णकारं च हीरकम् ॥ ६७ ॥  
  
वाटीमूले ग्राममध्ये न कुर्यात्स्थापनं बुध ।  
ब्राह्मणं क्षभियं वैश्यं सच्छूद्रं गणकं शुभम् ॥ ६८ ॥  
  
भट्टं वैद्यं पुष्पकारं स्थापयेच्छिबिरान्तिके ।  
प्रस्थे च परिखामानं शतहस्तं प्रशस्तकम् ॥ ६९ ॥  
  
पारतः शिबिराणां च गम्भीरं दशहस्तकम् ।  
सेकेतपूर्वकं चैव परिखाद्वारमीप्सितम् ॥ ७० ॥  
  
शत्रोरगम्यं मित्रस्य गम्यमेव सुखेन च ।  
शाल्मलीनां तिन्तिडीनां हिन्तालानां तथैव च ॥ ७१ ॥  
  
निम्बाणां सिन्धुवाराणां बदरीणामभद्रकम् ।  
धत्तूराणां वटानां चाप्येरण्डानामवाञ्छितम् ॥ ७२ ॥  
  
एतेषामतिरिक्तानां शिबिरे काष्ठमीप्सितम् ।  
वृक्षं च वज्रहस्तं च भूधरो वर्जयेदधः ॥ ७३ ॥  
  
पुत्रदारधनं हन्यादित्याह कमलोद्भवः ।  
कथितं लोकशिक्षार्थं कुरुकाष्ठं विना पुरीम् ॥ ७४ ॥  
  
शुभक्षणं चाप्यधुना गच्छ वत्स यथासुखम् ।  
विश्वकर्मा हरिं नत्वा जगाम् पक्षिणा सह ॥ ७५ ॥  
  
समुद्रस्य समीपं च वटमूलं मनोहरम् ।  
सुष्वाप तत्र नक्तं च कारुश्च पक्षिणा सह ॥ ७६ ॥  
  
स्वप्ने द्वारवतीं रम्यां ददर्श गरुडस्तथा ।  
यत्किञ्चित्कथितं कारुं कृष्णेन परमात्मना ॥ ७७ ॥  
  
तदेव लक्षणं सर्वं ददर्श नगरे मुने ।  
कारुं हमन्ति स्वप्ने च सर्वे ते शिल्पकारिणः ॥ ७८ ॥  
  
गरुडं गरुडाश्चान्ये बरवन्तश्च पक्षिणः ।  
बुद्धो ददर्श गरुडो विश्वकर्मा च लज्जितः ॥ ७९ ॥  
  
अतीव द्वारकां रम्यां शतयोजनविस्तृताम् ।  
ब्रह्मादीनां च नगरं विजित्य च विराजिताम् ॥  
तेजसाऽऽच्छादितां सूर्यं रत्नानां च परिष्कृताम् ॥ ८० ॥  
  
इति श्रीब्रह्मo महाo श्रीकृष्णजन्मखo उत्तo नारदनाo द्वारकानि-  
र्माणारम्भे त्र्यधिकशततमोऽध्यायः ॥ १०३ ॥