---
title: ०१०

---
सौतिरुवाच ॥  
भृगोः पुत्रश्च च्यवनः शुक्रश्च ज्ञानिनां वर ॥  
क्रतोरपि क्रिया भार्य्या वालखिल्यानसूयत ॥ १ ॥  
त्रयः पुत्राश्चाङ्गिरसो बभूवुर्मुनिसत्तमाः ॥  
बृहस्पतिरुतथ्यश्च शम्बरश्चापि शौनक ॥ २ ॥  
वसिष्ठस्य सुतः शक्तिः शक्तेः पुत्रः पराशरः ॥  
पराशरसुतः श्रीमान्कृष्णद्वैपायनो हरिः ॥ ३ ॥  
व्यासपुत्रः शिवांशश्च शुकश्च ज्ञानिनां वरः ॥  
विश्वश्रवाः पुलस्त्यस्य यस्य पुत्रो धनेश्वरः ॥ ४ ॥  
शौनक उवाच ॥  
अहो पुराण वदुषामत्यन्तं दुर्गमं वचः ॥  
न बुद्धं वचनं किञ्चिद्धनेशोत्पत्तिपूर्वकम् ॥ ५ ॥  
अधुना कथितं जन्म धनेशस्येश्वरादिदम् ॥  
पुनर्भिन्न्नक्रमं जन्म ब्रवीषि कथमेव माम् ॥ ६ ॥  
सौतिरुवाच ॥  
बभूवुरेते दिक्पालाः पुरा च परमेश्वरात् ॥  
पुनश्च ब्रह्मशापेन स च विश्वश्रवस्सुतः ॥ ७ ॥  
गुरवे दक्षिणां दातुमुतथ्यश्च धनेश्वरम् ॥  
ययाचे कोटिसौवर्णं यत्नतश्च प्रचेतसे ॥ ८ ॥  
धनेशो विरसो भूत्वा तस्मै तद्दातुमुद्यतः ॥  
चकार भस्मसाद्विप्र पुनर्जन्म ललाभ सः ॥ ९ ॥  
तेन विश्रवसः पुत्रः कुबेरश्च धनाधिपः ॥  
रावणः कुम्भकर्णश्च धार्मिकश्च विभीषणः ॥ 1.10.१० ॥  
पुलहस्य सुतो वात्स्यः शाण्डिल्यश्च रुचेः सुतः ॥  
सावर्णिर्गौतमाज्जज्ञे मुनिप्रवर एव सः ॥ ११ ॥  
काश्यपः कश्यपाज्जातो भरद्वाजो बृहस्पतेः ॥  
( स्वयं वात्स्यश्च पुलहात्सावर्णिर्गौतमात्तथा ॥ १२ ॥  
शाण्डिल्यश्च रुचेः पुत्रो मुनिस्तेजस्विनां वरः ॥)  
बभूवुः पञ्चगोत्राश्च एतेषां प्रवरा भवे ॥ १३ ॥  
बभूवुर्ब्रह्मणो वक्त्रादन्या ब्राह्मणजातयः॥  
ताः स्थिता देशभेदेषु गोत्रशून्याश्च शौनक ॥ १४ ॥  
चन्द्रादित्यमनूनां च प्रवराः क्षत्रियाः स्मृताः ॥  
ब्रह्मणो बाहुदेशाच्चैवान्याः क्षत्रियजातयः ॥ १५ ॥  
ऊरुदेशाच्च वैश्याश्च पादतः शूद्रजातयः ॥  
तासां सङ्करजातेन बभूवुर्वर्णसङ्कराः ॥ १६ ॥  
गोपनापितभिल्लाश्च तथा मोदककूबरौ ॥  
ताम्बूलिस्वर्णकारौ च वणिग्जातय एव च ॥ १७ ॥  
इत्येवमाद्या विप्रेन्द्र सच्छूद्राः परिकीर्त्तिताः ॥  
शूद्राविशोस्तु करणोऽम्बष्ठो वैश्यद्विजन्मनोः ॥ १८ ॥  
विश्वकर्मा च शूद्रायां वीर्य्याधानं चकार सः ॥  
ततो बभूवुः पुत्राश्च नवैते शिल्पकारिणः ॥ १९ ॥  
मालाकारः शङ्खकारः कर्मकारः कुविन्दकः ॥  
कुम्भकारः कांस्यकारः षडेते शिल्पिनां वराः ॥ 1.10.२० ॥  
सूत्रकारश्चित्रकारः स्वर्णकारस्तथैव च ॥  
पतितास्ते ब्रह्मशापादयाज्या वर्णसङ्कराः ॥ ॥२१॥  
शौनक उवाच ॥  
कथं देवो विश्वकर्मा वीर्य्याधानं चकार सः ॥  
शूद्रायामधमायां च कथं ते पतितास्त्रयः ॥ २२ ॥  
कथं तेषु ब्रह्मशापो ह्यभवत्केन हेतुना ॥  
हे पुराणविदां श्रेष्ठ तन्नः शंसितुमर्हसि ॥ २३ ॥  
सौतिरुवाच ॥  
घृताची कामतः कामं वेषं चक्रे मनोहरम् ॥  
तामपश्यद्विश्वकर्मा गच्छन्तीं पुष्करे पथि ॥ २४ ॥  
आगच्छत्तद्विलोकाच्च प्रसादोत्फुल्लमानमः ॥  
तां ययाचे स शृङ्गारं कामेन हृतचेतनः ॥ २५ ॥  
रत्नालङ्कारभूषाढ्यां सर्वावयवकोमलाम् ॥  
यथा षोडशवर्षीयां शश्वत्सुस्थिरयौवनाम् ॥२६॥  
बृहन्नितम्ब भारार्तां मुनिमानसमोहिनीम् ॥  
अतिवेगकटाक्षेण लोलां कामातिपीडिताम् ॥२७॥  
तच्छ्रोणीं कठिनां दृष्ट्वा वायुनाऽपहृतांशुकाम् ॥  
अतीवोच्चैः स्तनयुगं कठिनं वर्तुलं परम् ॥ २८ ॥  
सुस्मितं चारु वक्त्रं च शरच्चन्द्रविनिन्दकम् ॥  
पक्वबिम्बफलारक्तस्वोष्ठाधरमनोहरम् ॥ २९ ॥  
सिन्दूरबिन्दुसंयुक्तं कस्तूरीबिन्दुसंयुतम् ॥  
कपोलमुज्ज्वलं शश्वन्महार्हमणिकुण्डलम् ॥ 1.10.३० ॥  
तामुवाच प्रियां शान्तां कामशास्त्रविशारदः ॥  
कामाग्निवर्द्धनोद्योगि वचनं श्रुतिसुन्दरम् ॥ ३१ ॥  
विश्वकर्मोवाच ॥  
अयि क्व यासि ललिते मम प्राणाधिके प्रिये ॥  
मम प्राणांश्चापहत्य तिष्ठ कान्ते क्षणं शुभे ॥ ३२ ॥  
तवैवान्वेषणं कृत्वा भ्रमामि जगतीतलम् ॥  
स्वप्राणांस्त्यक्तुमिष्टोऽहं त्वां न दृष्ट्वा हुताशने ॥३३॥  
त्वं कामलोकं यासीति श्रुत्वा रम्भामुखोदितम् ॥  
आगच्छमहमेवाद्य चास्मिन्वर्त्मन्यवस्थितः ॥ ३४ ॥  
अहो सरस्वतीतीरे पुष्पोद्याने मनोहरे ॥  
सुगन्धिमन्दशीतेन वायुना सुरभीकृते ॥ ३५ ॥  
यभ कान्ते मया सार्द्धं यूना कान्तेन शोभने॥  
विदग्धाया विदग्धेन सङ्गमो गुणवान्भवेत् ॥३६॥  
स्थिरयौवनसंयुक्ता त्वमेव चिरजीविनी॥  
कामुकी कोमलाङ्गी च सुन्दरीषु च सुन्दरी॥३७॥  
मृत्युञ्जयवरेणैव मृत्युकन्या जिता मया ॥  
कुबेरभवनं गत्वा धनं लब्धं कुबेरतः॥३८॥  
रत्नमाला च वरुणाद्वायोः स्त्रीरत्नभूषणम् ॥  
वह्निशुद्धं वस्त्रयुगं वह्नेः प्राप्तं महौजस.॥३९॥  
कामशास्त्रं कामदेवाद्योषिद्रञ्जनकारम्॥  
शृङ्गारशिल्पं यत्किञ्चिल्लब्धं चन्द्राच्च दुर्लभम् ॥ 1.10.४० ॥  
रत्नमालां वस्त्रयुग्मं सर्वाण्याभरणानि च ॥  
तुभ्यं दातुं हृदि कृतं प्राप्तं तत्क्षणमेव च ॥ ४१ ॥  
गृहे तानि च संस्थाप्य चागतोऽन्वेषणे भवे ॥  
विरामे सुखसम्भोगे तुभ्यं दास्यामि साम्प्रतम् ॥ ४२ ॥  
कामुकस्य वचः श्रुत्वा घृताची सस्मिता मुने ॥  
ददौ प्रत्युत्तरं शीघ्रं नीतियुक्तं मनोहरम् ॥ ४३ ॥  
घृताच्युवाच ॥  
त्वया यदुक्तं भद्रं तत्स्वीकरोम्यधुना परम् ॥ ।  
किन्तु सामयिकं वाक्यं ब्रवीष्यामि स्मरातुर ॥ ४४ ॥  
कामदेवालयं यामि कृतवेषा च तत्कृते ॥  
यद्दिने यत्कृते यामो वयं तेषां च योषितः ॥४५॥  
अद्याहं कामपत्नी च गुरुपत्नी तवाधुना ॥  
त्वयोक्तमधुनेदं च पठितं कामदेवतः ॥ ४६ ॥  
विद्यादाता मन्त्रदाता गुरुर्लक्षगुणैः पितुः ॥  
मातुः सहस्रगुणवान्नास्त्यन्यस्तत्समो गुरुः ॥४७॥  
गुरोः शतगुणैः पूज्या गुरुपत्नी श्रुतौ श्रुता॥  
पितुः शतगुणं पूज्या यथा माता विचक्षण ॥४८॥  
मात्रा समागमे सूनोर्यावान्दोषः श्रुतौ श्रुतः ॥  
ततो लक्षगुणो दोषो गुरुपत्नीसमागमे ॥ ४९ ॥  
मातरित्येव शब्देन यां च सम्भाषते नरः ॥  
स मातृतुल्या सत्येन धर्मः साक्षी सतामपि ॥ 1.10.५० ॥  
तया हि सङ्गतो यस्स्यात्कालसूत्रं प्रयाति सः ॥  
तत्र घोरे वसत्येव यावच्चन्द्रदिवाकरौ ॥ ५१ ॥  
मात्रा सह समायोगे ततो दोषश्चतुर्गुणः ॥  
सार्द्धं च गुरुपत्न्या च तल्लक्षगुण एव च॥५२॥  
कुम्भीपाके पतत्येव यावद्वै ब्रह्मणो वयः ॥  
प्रायश्चित्तं पापिनश्च तस्य नैव श्रुतौ श्रुतम् ॥५३॥  
चक्राकारं कुलालस्य तीक्ष्णधारं च खङ्गवत् ॥  
वसामूत्रपुरीषैश्च परिपूर्णं सुदुस्तरम् ॥ ५४ ॥  
शूलवत्कृमिसंयुक्तं तप्तमग्निसमं द्रवत् ॥  
पापिनां तद्विहारं च कुम्भीपाकप्रकीर्तितम् ॥ ५५ ॥  
यावान्दोषो हि पुंसां च गुरुपत्नीसमागमे ॥  
तावांश्च गुरुपत्न्यां वै तत्र चेत्कामुकी यदि ॥ ५६ ॥  
अद्य यास्यामि कामस्य मन्दिरं तस्य कामिनी ॥  
वेषं कृत्वा गमिष्यामि त्वत्कृतेऽहं दिनान्तरे ॥५७॥  
घृताचीवचनं श्रुत्वा विश्वकर्मा रुरोष ताम् ॥  
शशाप शूद्रयोनिं च व्रजेति जगतीतले ॥५८॥  
घृताची तद्वचः श्रुत्वा तं शशाप सुदारुणम् ॥  
लभ जन्म भवे त्वं च स्वर्गभ्रष्टो भवेति च ॥ ५९ ॥  
घृताची कारुमुक्त्वा च साऽगच्छत्काममन्दिरम् ॥  
कामेन सुरतं कृत्वा कथयामास तां कथाम् ॥1.10.६० ॥  
सा भारते च कामोक्त्या गोपस्य मदनस्य च ॥  
पत्न्यां प्रयागे नगरे लेभे जन्म च शौनक ॥ ६१ ॥  
जातिस्मरा तत्प्रसूता बभूव च तपस्विनी ॥  
वरं न वव्रे धर्मिष्ठा तपस्यायां मनो दधौ ॥ ६२ ॥  
तपश्चकार तपसा तप्तकाञ्चनसन्निभा ॥  
दिव्यं च शतवर्षं सा गङ्गातीरे मनोरमे ॥ ६३ ॥  
वीर्येण सुरकारोश्च नव पुत्रान्प्रसूय सा ॥  
पुनः स्वलोकं गत्वा च सा घृताची बभूव ह ॥ ६४ ॥  
शौनक उवाच ॥  
कथं वीर्य्यं सा दधार सुरकारोस्तपस्विनी ॥  
पुत्रान्नव प्रसूता च कुत्र वा कति वासरान्॥ ६५ ।  
सौतिरुवाच ॥  
विश्वकर्मा तु तच्छापं समाकर्ण्य रुषाऽन्वितः ॥  
जगाम ब्रह्मणः स्थानं शोकेन हृतचेतनः ॥ ६६ ॥  
नत्वा स्तुत्वा च ब्रह्माणं कथयामास तां कथाम् ॥  
ललाभ जन्म ब्राह्मण्यां पृथिव्यामाज्ञया विधेः ॥ ६७ ॥  
स एव ब्राह्मणो भूत्वा भुवि कारुर्बभूव ह ॥  
नृपाणां च गृहस्थानां नानाशिल्पं चकार ह ॥६८॥  
शिल्पं च कारयामास सर्वेभ्यः सर्वतः सदा ।  
विचित्रं विविधं शिल्पमाश्चर्य्यं सुमनोहरम् ॥ ६९ ॥  
एकदा तु प्रयागे च शिल्पं कृत्वा नृपस्य च ॥  
स्नातुं जगाम गङ्गां स चापश्यत्तत्र कामिनीम्।1.10.७०॥  
घृताचीं नवरूपां च युवतिं तां तपस्विनीम् ॥  
जातिस्मरां तां बुबुधे स च जातिस्मरो द्विज ॥ ७१ ॥  
दृष्ट्वा सकामः सहसा बभूव हृतचेतनः ॥  
उवाच मधुरं शान्तः शान्तां तां च तपस्विनीम्॥७२॥  
ब्राह्मण उवाच ॥  
अहोऽधुना त्वमत्रैव घृताचि सुमनोहरे ॥  
मा मां स्मरसि रम्भोरु विश्वकर्माऽहमेव च॥७३॥  
शापमोक्षं करिष्यामि भज मां तव सुन्दरि॥  
त्वत्कृतेऽतिदहत्येव मनो मे स च मन्मथः॥ ॥ ७४ ॥  
द्विजस्य वचनं श्रुत्वा घृताची नवरूपिणी॥  
उवाच मधुरं शान्ता नीतियुक्तं परं वचः ॥७५॥  
गोपिकोवाच॥  
तद्दिने कामकान्ताऽहमधुना च तपस्विनी ॥  
कथं त्वया सङ्गता स्यां गङ्गातीरे च भारते ॥ ७६ ॥  
विश्वकर्मन्निदं पुण्यं कर्मक्षेत्रं च भारतम् ॥  
अत्र यत्क्रियते कर्म भोगोऽन्यत्र शुभाशुभम् ॥ ७७ ॥  
धर्मी मोक्षकृते जन्म प्रलभ्य तपसः फलात् ॥  
निबद्धः कुरुते कर्म मोहितो विष्णुमायया ॥ ७८ ॥  
माया नारायणीशाना परितुष्टा च यं भवेत् ॥  
तस्मै ददाति श्रीकृष्णो भक्तिं तन्मन्त्रमीप्सितम् ॥ ७९ ॥  
यो मूढो विषयासक्तो लब्धजन्मा च भारते ॥  
विहाय कृष्णं सर्वेशं स मुग्धो विष्णुमायया ॥ 1.10.८० ॥  
सर्वं स्मरामि देवाहमहो जातिस्मरा पुरा ॥  
घृताची सुरवेश्याऽहमधुना गोपकन्यका ॥ ८१ ॥  
तपः करोमि मोक्षार्थं गङ्गातीरे सुपुण्यदे ॥  
नात्र स्थलं च क्रीडायाः स्थिरस्त्वं भव कामुक ॥ ८२ ॥  
अन्यत्र यत्कृतं पापं गङ्गायां तद्विनश्यति ॥  
गङ्गातीरे कृतं पापं सद्यो लक्षगुणं भवेत् ॥ ८३ ॥  
तत्तु नारायणक्षेत्रे तपसा च विनश्यति ॥  
यद्येव कामतः कृत्वा निवृत्तश्च भवेत्पुनः ॥ ८४ ॥  
घृताचीवचनं श्रुत्वा विश्वकर्माऽनिलाकृतिः ॥  
जगाम तां गृहीत्वा च मलयं चन्दनालयम् ॥ ८५ ॥  
रम्यायां मलयद्रोण्यां पुष्पतल्पे मनोरमे ॥ ।  
पुष्पचन्दनवातेन सन्ततं सुरभीकृते॥८६॥  
चकार सुखसम्भोगं तया स विजने वने ॥  
पूर्णं द्वादशवर्षं च बुबुधे न दिवानिशम्॥८७॥  
बभूव गर्भः कामिन्याः परिपूर्णः सुदुर्वहः॥  
सा सुषाव च तत्रैव पुत्रान्नव मनोहरान्॥८८॥  
कृतशिक्षितशिल्पांश्व ज्ञानयुक्तांश्च शौनक॥  
पूर्णप्राक्तनतो युग्यान्बलयुक्तान्विचक्षणान् ॥ ८९ ॥  
मालाकारान्कर्मकाराञ्छङ्खकारान्कुविन्दकान् ॥  
कुम्भकारान्सूत्रकारान्स्वर्णचित्रकरांस्तथा ॥ 1.10.९० ॥  
तौ च तेभ्यो वरं दत्त्वा तान्संस्थाप्य महीतले ॥  
मानवीं तनुमुत्सृज्य जग्मतुर्निजमन्दिरम् ॥ ९१ ॥  
स्वर्णकारः स्वर्णचौर्याद्ब्राह्मणानां द्विजोत्तम ॥  
बभूव पतितः सद्यो ब्रह्मशापेन कर्मणा ॥ ९२ ॥  
सूत्रकारो द्विजानां तु शापेन पतितो भुवि ॥  
शीघ्रं च यज्ञकाष्ठानि न ददौ तेन हेतुना॥९३॥  
व्यतिक्रमेण चित्राणां सद्यश्चित्रकरस्तथा ॥  
पतितो ब्रह्मशापेन ब्राह्मणानां च कोपतः॥९४।  
कश्चिद्वणिग्विशेषश्च संसर्गात्स्वर्णकारिणः ॥  
स्वर्णचौर्य्यादिदोषेण पतितो ब्रह्मशापतः ॥९५॥  
कुलटायां च शूद्रायां चित्रकारस्य वीर्य्यतः ॥  
बभूवाट्टालिकाकारः पतितो जारदोषतः ॥ ९६ ॥  
अट्टालिकाकारबीजात्कुम्भकारस्य योषिति ॥  
बभूव कोटकः सद्यः पतितो गृहकारकः ॥ ९७ ॥  
कुम्भकारस्य बीजेन सद्यः कोटकयोषिति ॥  
बभूव तैलकारश्च कुटिलः पतितो भुवि॥ ॥ ९८ ॥  
सद्यः क्षत्रियबीजेन राजपुत्रस्य योषिति ॥  
बभूव तीवरश्चैव पतितो जारदोषतः ॥ ९९ ॥  
तीवरस्य तु बीजेन तैलकारस्य योषिति॥  
बभूव पतितो दस्युर्लेटश्च परिकीर्तितः ॥ 1.10.१०० ॥  
लेटस्तीवरकन्यायां जनयामास षट् सुतान् ॥  
माल्लं मन्त्रं मातरं च भण्डं कोलं कलन्दरम् ॥ १०१ ॥  
ब्राह्मण्यां शूद्रवीर्य्येण पतितो जारदोषतः ॥  
सद्यो बभूव चण्डालः सर्वस्मादधमोऽशुचिः ॥ ॥ १०२ ॥  
तीवरेण च चण्डाल्यां चर्मकारो बभूव ह ॥  
चर्मकार्य्यां च चण्डालान्मांसच्छेदो बभूव ह ॥ १०३ ॥  
मांसच्छेद्यां तीवरेण कोञ्चश्च परिकीर्तितः ॥  
कोञ्चस्त्रियां तु कैवर्त्तात्कर्त्तारः परिकीर्तितः ॥ १०४ ॥  
सद्यश्चण्डालकन्यायां लेटवीर्य्येण शौनक ॥  
बभूवतुस्तौ द्वौ पुत्रौ दुष्टौ हड्डिडमौ तथा ॥१०५॥  
क्रमेण हड्डिकन्यायां सद्यश्चण्डालवीर्य्यतः ॥  
बभूवुः पञ्च पुत्राश्च दुष्टा वनचराश्च ते ॥ १०६ ॥  
लेटात्तीवरकन्यायां गङ्गातीरे च शौनक ॥  
बभूव सद्यो यो बालो गङ्गापुत्रः प्रकीर्तितः ॥ १०७ ॥  
गङ्गापुत्रस्य कन्यायां वीर्य्याद्वै वेषधारिणः ॥  
बभूव वेषधारी च पुत्रो युङ्गी प्रकीर्तितः ॥ १०८ ॥  
वैश्यात्तीवरकन्यायां सद्यः शुण्डी बभूव ह ॥  
शुण्डीयोषिति वैश्यानु पौण्ड्रकश्च बभूव ह ॥ १०९ ॥  
क्षत्रात्करणकन्यायां राजपुत्रो बभूव ह ॥  
राजपुत्र्यां तु करणादागरीति प्रकीर्तितः ॥ 1.10.११० ॥  
क्षत्रवीर्य्येण वैश्यायां कैवर्त्तः परिकीर्तितः ॥  
कलौ तीवरसंसर्गाद्धीवरः पतितो भुवि ॥ १११ ॥  
तीवर्यां धीवरात्पुत्रो बभूव रजकः स्मृतः ॥  
रजक्यां तीवराच्चैव कोयालीति बभूव ह ॥ ११२ ॥  
नापिताद्गोपकन्यायां सर्वस्वी तस्य योषिति ॥  
क्षत्राद्बभूव व्याधश्च बलवान्मृगहिंसकः ॥ ११३ ॥  
तीवराच्छुण्डिकन्यायां बभूवुः सप्त पुत्रकाः ॥  
ते कलौ हड्डिसंसर्गाद्बभूवुर्दस्यवः सदा ॥ ११४ ॥  
ब्राह्मण्यामृषिवीर्य्येण ऋतोः प्रथमवासरे ॥  
कुत्सितश्चोदरे जातः कूदरस्तेन कीर्तितः ॥ ११५ ॥  
तदशौचं विप्रतुल्यं पतितश्चर्तुदोषतः ॥  
सद्यः कोटकसंसर्गादधमो जगतीतले ॥ ११६ ॥  
क्षत्रवीर्य्येण वैश्यायामृतोः प्रथमवासरे ॥  
जातः पुत्रो महादस्युर्बलवांश्च धनुर्द्धरः ॥ ११७ ॥  
चकार वागतीतं च क्षत्रियेणापि वारितः ॥  
तेन जात्याः स पुत्रश्च वागतीतः प्रकीर्तितः ॥ ११८ ॥  
क्षत्त्रवीर्य्येण शूद्रायामृतुदोषेण पापतः ॥  
बलवन्तो दुरन्ताश्च बभूवुर्म्लेच्छजातयः ॥ ११९ ॥  
अविद्धकर्णाः क्रूराश्च निर्भया रणदुर्जयाः ॥  
शौचाचारविहीनाश्च दुर्द्धर्षा धर्मवर्जिताः ॥ 1.10.१२० ॥  
म्लेच्छात्कुविन्दकन्यायां जोला जातिर्बभूव ह॥ ।  
जोलात्कुविन्दकन्यायां शराङ्कः परिकीर्तितः ॥ १२१ ॥  
वर्णसङ्करदोषेण बह्व्यश्चाश्रुतजातय ॥  
तासां नामानि सङ्ख्याश्च को वा वक्तुं क्षमो द्विज ॥ १२२ ॥  
वैद्योऽश्विनीकुमारेण जातो विप्रस्य योषिति ॥  
वैद्यवीर्य्येण शूद्रायां बभूवुर्बहवो जनाः ॥ १२३ ॥  
ते च ग्राम्यगुणज्ञाश्च मन्त्रौषधिपरायणाः ॥  
तेभ्यश्च जाताः शूद्रायां ये व्यालग्राहिणो भुवि ॥ १२४ ॥  
शौनक उवाच ॥  
कथं ब्राह्मणपत्न्यां तु सूर्य्यपुत्रोऽश्विनीसुतः ॥  
अहो केनाविवेकेन वीर्य्याधानं चकार ह ॥ १२९ ॥  
सौतिरुवाच ॥  
गच्छन्तीं तीर्थयात्रायां ब्राह्मणीं रविनन्दनः ॥  
ददर्श कामुकः शान्तः पुष्पोद्याने च निर्जने ॥ १२६ ॥  
तया निवारितो यत्नाद्बलेन बलवान्सुरः ॥  
अतीव सुन्दरीं दृष्ट्वा वीर्य्याधानं चकार सः ॥ १२७ ॥  
द्रुतं तत्याज गर्भं सा पुष्पोद्याने मनोहरे ॥  
सद्यो बभूव पुत्रश्च तप्तकाञ्चनस न्निभः ॥ १२८ ॥  
सपुत्रा स्वामिनो गेहं जगाम व्रीडिता सदा ॥  
स्वामिनं कथयामास यन्मार्गे दैवसङ्कटम् ॥ १२९ ॥  
विप्रो रोषेण तत्याज तं च पुत्रं स्वकामिनीम् ॥  
सरिद्बभूव योगेन सा च गोदावरी स्मृता ॥ 1.10.१३० ॥  
पुत्रं चिकित्साशास्त्रं च पाठयामास यत्नतः ॥  
नानाशिल्पं च मन्त्रं च स्वयं स रविनन्दनः ॥ १३१ ॥  
विप्रश्च वेतनाज्योतिर्गणनाच्च निरन्तरम् ॥  
वेदधर्मपरित्यक्तो बभूव गणको भुवि ॥ १३२ ॥  
लोभी विप्रश्च शूद्राणामग्रे दानं गृहीतवान् ॥  
ग्रहणे मृतदानानामग्रादानो बभूव सः ॥ १३३ ॥  
कश्चित्पुमान्ब्रह्मयज्ञे यज्ञकुण्डात्समुत्थितः ॥  
स सूतो धर्मवक्ता च मत्पूर्वपुरुषः स्मृतः ॥ १३४ ॥  
पुराणं पाठयामास तं च ब्रह्मा कृपानिधिः ॥  
पुराणवक्ता सूतश्च यज्ञकुण्डसमुद्भवः ॥ १३९ ॥  
वैश्यायां सूतवीर्य्येण पुमानेको बभूव ह ॥  
स भट्टो वावदूकश्च सर्वेषां स्तुतिपाठकः ॥ १३६ ॥  
एवं ते कथितः किञ्चित्पृथिव्यां जातिनिर्णय ॥  
वर्णसङ्करदोषेण बह्व्योऽन्याः सन्ति जातयः॥ १ ३७॥  
सबन्धो येषु येषां यः सर्वजातिषु सर्वतः ॥  
तत्त्वं ब्रवीमि वेदोक्तं ब्रह्मणा कथितं पुरा ॥ १३८ ॥  
पिता तातस्तु जनको जन्मदाता प्रकीर्तितः ॥  
अम्बा माता च जननी जनयित्री प्रसूरपि ॥ १३९ ॥  
पितामहः पितृपिता तत्पिता प्रपितापहः ॥  
अत ऊर्ध्वं ज्ञातयश्च सगोत्राः परिकीर्तितः ॥ 1.10.१४० ॥  
मातामहः पिता मातुः प्रमातामह एव च ॥  
मातामहस्य जनकस्तत्पिता वृद्धपूर्वकः ॥ १४१ ॥  
पितामही पितुर्माता तच्छ्वश्रूः प्रपितामही ॥  
तच्छ्वश्रूश्च परिज्ञेया सा वृद्धप्रपितामही ॥ १४२ ॥  
मातामही मातृमाता मातृतुल्या च पूजिता ॥  
प्रमातामहीति ज्ञेया प्रमातामहकामिनी ॥ १४३ ॥  
वृद्धमातामही ज्ञेया पत्पितुः कामिनी तथा ॥  
पितृभ्राता पितृ व्यश्च मातृभ्राता च मातुलः ॥ १४४ ॥  
पितृष्वसा पितुर्मातृष्वसा मातुस्स्वसा स्मृता ॥  
सूनुश्च तनयः पुत्रो दायादश्चात्मजस्तथा॥ ॥ १४५ ॥  
धनभाग्वीर्य्यजश्चैव पुंसि जन्ये च वर्त्तते ॥  
जन्यायां दुहिता कन्या चात्मजा परिकीर्तिता ॥ १४६ ॥  
पुत्रपत्नी वधू ज्ञेया जामाता दुहितुः पतिः ॥  
पतिः प्रियश्च भर्ता च स्वामीकान्ते च वर्तते ॥ १४७ ॥  
देवरः स्वामिनो भ्राता ननान्दा स्वामिनः स्वसा ॥  
श्वशुरः स्वामिनस्तातः श्वश्रूश्च स्वामिनः प्रसूः ॥ १४८ ॥  
भार्य्या जाया प्रिया कान्ता स्त्री व पत्नी प्रकीर्तिता ॥  
पत्नीभ्राता श्यालकश्च स्वसा पत्न्याश्च श्यालिका ॥ १४९ ॥  
पत्नीमाता तथा श्वश्रूस्तत्पिता श्वशुरः स्मृतः ॥  
सगर्भः सोदरो भ्राता सगर्भा भगिनी स्मृता ॥ 1.10.१५० ॥  
भगिनीजो भागिनेयो भ्रातृजो भ्रातृपुत्रकः ॥  
आवुत्तो भगिनीकान्तो भगिनीपतिरेव च ॥ १९१ ॥  
श्यालीपतिस्तु भ्राता च श्वशुरैकत्वहेतुना ॥  
श्वशुरस्तु पिता ज्ञेयो जन्मदातुः समो मुने ॥१९२॥  
अन्नदाता भयत्राता पत्नीतातस्तथैव च ॥  
विद्यादाता जन्मदाता पञ्चैते पितरो नृणाम् ॥ १५३॥  
अन्नदातुश्च या पत्नी भगिनी गुरुकामिनी  
माता च तत्सपत्नी च कन्या पुत्रप्रिया तथा ॥१५४॥  
मातुर्माता पितुर्माता श्वश्रूपित्रोः स्वसा तथा॥  
पितृव्यस्त्री मातुलानी मातरश्च चर्तुदश॥१५५॥  
पौत्रस्तु पुत्रपुत्रे च प्रपौत्रस्तत्सुतेऽपि च ॥  
तत्पुत्राद्याश्च ये वंश्याः कुलजाश्च प्रकीर्तिताः॥१५६॥  
कन्यापुत्रश्च दौहित्रस्तत्पुत्राद्याश्च बान्धवाः॥  
भागिनेयसुताद्याश्च पुरुषा बान्धवाः स्मृताः॥१५७॥  
भ्रातृपुत्रस्य पुत्राद्यास्ते पुनर्ज्ञातयः स्मृताः ॥  
गुरुपुत्रस्तथा भ्राता पोष्यः परमबान्धवः॥१५८॥  
गुरुकन्या च भगिनी पोष्या मातृसमा मुने॥  
पुत्रस्य च गुरुर्भ्राता पोष्यः सुस्निग्धबान्धवः ॥१५९॥  
पुत्रस्य श्वशुरो भ्राता बन्धुर्वैवाहिकः स्मृतः॥  
कन्यायाः श्वशुरे चैव तत्सम्बन्धः प्रकीर्तितः॥1.10.१६०॥  
गुरुश्च कन्यकायाश्च भ्राता सुस्निग्धबान्धवः ॥  
गुरुश्वशुरभ्रातॄणां गुरुतुल्यः प्रकीर्तितः ॥ १६१॥  
बन्धुता येन सार्द्ध च तन्मित्रं परिकीर्तितम् ॥  
मित्रं सुखप्रदं ज्ञेयं दुःखदो रिपुरुच्यते ॥ १६२ ॥  
बान्धवो दुःखदो दैवान्निस्सम्बन्धोऽसुखप्रदः ॥  
सम्बन्धास्त्रिविधाः पुंसां विप्रेन्द्र जगतीतले ॥ १६३ ॥  
विद्याजो योनिजश्चैव प्रीतिजश्च प्रकीर्तितः ॥  
मित्रं तु प्रीतिजं ज्ञेयं स सम्बधः सुदुर्लभः ॥ १६४ ॥  
मित्रमाता मित्रभार्य्या मातृतुल्या न संशयः॥  
मित्रभ्राता मित्रपिता भ्रातृतातसमौ नृणाम् ॥१६५॥  
चतुर्थं नामसम्बन्धमित्याह कमलोद्भवः॥  
जारश्चोपपर्तिर्बन्धुर्दुष्टा सम्भोगकर्त्तरि ॥ १६६ ॥  
उपपत्न्यां नवज्ञा च प्रेयसी चित्तहारिणी ॥  
स्वामितुल्यश्च जारश्च नवज्ञा गृहिणी समा ॥ १६७ ॥  
सम्बन्धो देशभेदे च सर्वदेशे विगर्हितः ॥  
अवैदिको निन्दितस्तु विश्वामित्रेण निर्मितः ॥ १६८ ॥  
दुस्त्यजश्च महद्भिस्तु देशभेदे विधीयते ॥  
अकीर्तिजनकः पुंसां योषितां च विशेषतः ॥ १६९ ॥  
तेजीयसां न दोषाय विद्यमाने युगे युगे ॥ 1.10.१७० ॥  
इति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे जातिसम्बन्धनिर्णयो नाम दशमोऽध्यायः ॥ १० ॥