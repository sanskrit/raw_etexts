---
title: ०१६

---
ब्राह्मण उवाच ॥  
दृष्टः कालो यमो मृत्युकन्या व्याधिगणा अहो ॥  
कस्तेऽधुना च सन्देहस्तं पृच्छ कन्यके शुभे ॥ १ ॥  
ब्राह्मणस्य वचः श्रुत्वा हृष्टा मालावती सती ॥  
यन्मनोनि हितं प्रश्नं चकार जगदीश्वरम् ॥ २ ॥  
मालावत्युवाच ॥  
त्वया यत्कथितो व्याधिः प्राणिनां प्राणहारकः ॥  
तत्कारणं च विविधं सर्वं वेदे निरूपितम् ॥ ३ ॥  
यतो न सञ्चरेद्व्याधिर्दुर्निवारोऽशुभावहः ॥  
तदुपायं च साकल्यं भवान्वक्तुमिहार्हति ॥ ४ ॥  
यद्यत्पृष्मपृष्टं वा ज्ञातमज्ञातमेव वा ॥  
सर्वं कथय तद्भद्रं त्वं गुरुर्दीनवत्सलः ॥ ५ ॥  
मालावतीवचः श्रुत्वा विप्ररूपी जनार्दनः ॥  
संहितां वक्तुमारेभे सहितार्थां च वैद्यकीम्॥६॥  
ब्राह्मण उवाच ॥  
वन्दे तं सर्वतत्त्वज्ञं सर्वकारणकारणम् ॥  
वेदवेदाङ्गबीजस्य बीजं श्रीकृष्णमीश्वरम् ॥७॥  
स ईशश्चतुरो वेदान्ससृजे मङ्गलालयान् ॥  
सर्वमङ्गलमङ्गल्य बीजरूपः सनातनः ॥६॥  
ऋग्यजुःसामाथर्वाख्यान्दृष्ट्वा वेदान्प्रजापतिः ॥  
विचिन्त्य तेषामर्थं चैवायुर्वेदं चकार सः ॥ ९ ॥  
कृत्वा तु पञ्चमं वेदं भास्कराय ददौ विभुः ॥  
स्वतन्त्रसंहितां तस्माद्भास्करश्च चकार सः ॥ 1.16.१० ॥  
भास्करश्च स्वशिष्येभ्य आयुर्वेदं स्वसंहिताम् ॥  
प्रददौ पाठयामास ते चक्रुः संहितास्ततः ॥ ॥ ११ ॥  
तेषां नामानि विदुषां तन्त्राणि तत्कृतानि च ॥  
व्याधिप्रणाशबीजानि साध्वि मत्तो निशामय ॥ १२ ॥  
धन्वन्तरिर्दिवो दासः काशीराजोऽश्विनीसुतौ ॥  
नकुलः सहदेवोऽर्किश्च्यवनो जनको बुधः ॥ १३ ॥  
जाबालो जाजलिः पैलः करथोऽगस्त्य एव च ॥  
एते वेदाङ्गवेदज्ञाः षोडश व्याधिनाशकाः ॥ १४ ॥  
चिकित्सातत्त्वविज्ञानं नाम तन्त्रं मनोहरम् ॥  
धन्वन्तरिश्च भग वांश्चकार प्रथमं सति ॥ १५ ॥  
चिकित्सादर्पणं नाम दिवोदासश्चकार सः ॥  
चिकित्साकौमुदीं दिव्यां काशीगजश्चकार सः ॥ १६ ॥  
चिकित्सासारतन्त्रं च श्रमघ्नं चाश्विनीसुतौ ॥  
तन्त्रं वैद्यकसर्वस्वं नकुलश्च चकार सः ॥ १७ ॥  
चकार सहदेवश्च व्याधिसिन्धुविमर्दनम् ॥  
ज्ञानार्णवं महातन्त्रं यमराजश्चकार ह ॥ १८ ॥  
च्यवनो जीवदानं च चकार भगवानृषिः ॥  
चकार जनको योगी वैद्यसन्देहभञ्जनम् ॥ १९॥  
सर्वसारं चन्द्रसुतो जाबालस्तन्त्रसारकम् ॥  
वेदाङ्गसारं तन्त्रं च चकार जाजलिर्मुनिः ॥ 1.16.२० ॥  
पैलो निदानं करथस्तन्त्रं सर्वधरं परम् ॥  
द्वैधनिर्णयतन्त्रं च चकार कुम्भसम्भवः ॥ २१ ॥  
चिकित्साशास्त्रबीजानि त न्त्राण्येतानि षोडश ॥।  
व्याधिप्रणाशबीजानि बलाधानकरीषि ॥२२॥  
मथित्वा ज्ञानमन्त्रेणैवायुर्वेदपयोनिधिम्॥  
ततस्तस्मादुदाजह्रुर्नवनीतानि कोविदाः ॥ २३ ॥  
एतानि क्रमशो दृष्ट्वा दिव्यां भास्करसंहिताम् ॥  
आयुर्वेदं सर्वबीजं सर्वं जानासि सुन्दरि ॥ २४ ॥  
व्याधेस्तत्त्वपरिज्ञानं वेदनायाश्च निग्रहः ॥  
एतद्वैद्यस्य वैद्यत्वं न वैद्यः प्रभुरायुषः ॥ २५ ॥  
आयुर्वेदस्य विज्ञाता चिकित्सासु यथार्थवित् ॥  
धर्मिष्ठश्च दयालुश्च तेन वैद्यः प्रकीर्तितः ॥२६॥  
जनकः सर्वरोगाणां दुर्वारो दारुणो ज्वरः ॥  
शिवभक्तश्च योगी च निष्ठुरो विकृताकृतिः ॥ २७ ॥  
भीमस्त्रिपादस्त्रिशिराः षड्भुजो नवलोचनः ॥  
भस्मप्रहरणो रौद्रः कालान्तकयमोपमः ॥२८॥  
मन्दाग्निस्तस्य जनको मन्दाग्नेर्जनकास्त्रयः ॥  
पित्तश्लेष्मसमीराश्च प्राणिनां दुःखदायकाः ॥ २९ ॥  
वायुजः पित्तजश्चैव श्लेष्मजश्च तथैव च ॥  
ज्वरभेदाश्च त्रिविधाश्चतुर्थश्च त्रिदोषजः ॥ 1.16.३० ॥  
पाण्डुश्च कामलः कुष्ठः शोथः प्लीहा च शूलकः ॥  
ज्वरातिसारग्रहणीकासव्रणहलीमकाः ॥ ३१ ॥  
मूत्रकृच्छ्रश्च गुल्मश्च रक्तदोषविकारजः ॥  
विषमेहश्च कब्जश्च गोदश्च गलगण्डकः ॥ ३२ ॥  
भ्रमरी सन्निपातश्च विषूची दारुणी सति ॥  
एषां भेदप्रभेदेन चतुःषष्टी रुजः स्मृताः ॥ ३३ ॥  
मृत्युकन्यासुताश्चैते जरा तस्याश्च कन्यका ॥  
जरा च भ्रातृभिः सार्द्धं शश्वद् भ्रमति भूतलम् ॥३४॥  
एते चोपायवेत्तारं न गच्छन्ति च संयतम्॥  
पलायन्ते च तं दृष्ट्वा वैनतेयमिवोरगाः ॥ ३५ ॥  
चक्षुर्जलं च व्यायामः पादाधस्तैलमर्दनम् ॥  
कर्णयोर्मूर्ध्नि तैलं च जराव्याधिविनाशनम् ॥ ३६ ॥  
वसन्ते भ्रमणं वह्निसेवां स्वल्पां करोति यः ॥  
बालां च सेवते काले जरा तं नोपगच्छति॥३७॥  
खातशीतोदकस्नायी सेवते चन्दनद्रवम्  
नोपयाति जरा तं च निदाघेऽनिलसेवकम्॥३८॥  
प्रावृष्युष्णोदकस्नायी घनतोयं न सेवते ॥  
समये च समाहारी जरा तं नोपगच्छति ॥ ३९ ॥  
शरद्रौद्रं न गृह्णाति भ्रमणं तत्र वर्जयेत् ॥  
खातस्नायी समाहारी जरा तं नोपगच्छति ॥ 1.16.४० ॥  
खातस्नायी च हेमन्ते काले वह्निं च सेवते ॥  
भुङ्क्ते नवान्नमुष्णं च जरा तं नोपगच्छति ॥ ४१ ॥  
शिशिरेंऽशुकवह्निं च नवोष्णान्नं च सेवते ॥  
यश्च वोष्णोदकस्नायी जरा तं नोपगच्छति॥४२॥  
सद्योमांसं नवान्नं च बालास्त्रीक्षीरभोजनम्॥  
घृतं च सेवते यो हि जरा तं नोपगच्छति॥४३॥  
भुङ्क्ते सदन्नं क्षुत्काले तृष्णायां पीयते जलम् ॥  
नित्यं भुङ्क्ते च ताम्बूलं जरा तं नोपगच्छति ॥ ४४ ॥  
दधि हैयङ्गवीनं च नवनीतं तथा गुडम् ॥  
नित्यं भुङ्क्ते संयमी यो जरा तं नोपगच्छति ॥४५॥  
शुष्कमांसं स्त्रियं वृद्धां बालार्कं तरुणं दधि ॥  
संसेवन्ते जरा याति प्रहृष्टा भ्रातृभिः सह ॥ ४६ ॥  
रात्रौ ये दधि सेवन्ते पुंश्चलीश्च रजस्वलाः ॥  
तानुपैति जरा हृष्टा भ्रातृभिः सह सुन्दरि ॥ ४७ ॥  
रजस्वला च कुलटा चावीरा जारदूतिका ॥  
शूद्रयाजकपत्नी या ऋतुहीना च या सति ॥ ४८ ॥  
यो हि तासामन्नभोजी ब्रह्महत्यां लभेत्तु सः ॥  
तेन पापेन सार्द्धं सा जरा तमुपगच्छति ॥ ४९ ॥  
पापानां व्याधिभिः सार्द्धं मित्रता सन्ततं ध्रुवम् ॥  
पापं व्याधिजराबीजं विघ्नबीजं च निश्चितम् ॥ 1.16.५० ॥  
पापेन जायते व्याधिः पापेन जायते जरा ॥  
पापेन जायते दैन्यं दुःखं शोको भयङ्करः ॥ ५१ ॥  
तस्मात्पापं महावैरं दोषबीजममङ्गलम् ॥  
भारते सततं सन्तो नाचरन्ति भयातुराः ॥५२॥  
स्वधर्माचारयुक्तं च दीक्षितं हरिसेवकम् ॥  
गुरुदेवातिथीनां च भक्तं सक्तं तपःसु च ॥५३॥  
व्रतोपवासयुक्तं च सदा तीर्थनिषेवकम् ॥  
रोगा द्रवन्ति तं दृष्ट्वा वैनतेयमिवोरगाः॥५४॥  
एताञ्जरा न सेवेत व्याधिसङ्घश्च दुर्जयः ॥  
सर्वं बोध्यमसमये काले सर्वं ग्रसिष्यति ॥ ५५ ॥  
ज्वरस्य सर्वरोगाणां जनकः कथितः सति ॥  
पित्तश्लेष्मसमीराश्च ज्वरस्य जनकास्त्रयः ॥ ५६ ॥  
एते यथा सं चरन्ति स्वयं यान्ति च देहिषु ॥  
तमेव विविधोपायं साध्वि मत्तो निशामय ॥ ५७ ॥  
क्षुधि जाज्वल्यमानायामाहाराभाव एव च ॥  
प्राणिनां जायते पित्तं चक्रे च मणिपूरके ॥ ५८ ॥  
तालबिल्वफलं भुक्त्वा जलपानं च तत्क्षणम् ॥  
तदेव तु भवेत्पित्तं सद्यः प्राणहरं परम् ॥ ५९ ॥  
तप्तोदकं च शिरसि भाद्रे तिक्तं विशेषतः ॥  
दैवग्रस्तश्च यो भुङ्क्ते पित्तं तस्य प्रजायते ॥ 1.16.६० ॥  
सशर्करं च धान्याकं पिष्टं शीतोदकान्वितम् ॥  
चणकं सर्वगव्यं च दधितक्रविवर्जितम् ॥ ६१ ॥  
बिल्वतालफलं पक्वं सर्वमैक्षवमेव च ॥  
आर्द्रकं मुद्गयूषं च तिलपिष्टं सशर्करम् ॥ ६२ ॥  
पित्तक्षयकरं सद्यो बलपुष्टिप्रदं परम् ॥  
पित्तनाशं च तद्बीजमुक्तमन्यन्निबोध मे ॥ ६३ ॥  
भोजनानन्तरं स्नानं जलपानं विना तृषा ॥  
तिलतैलं स्निग्धतैलं स्निग्धमामलकीद्रवम् ॥६४॥  
पर्य्युषितान्नं च तक्रं च पक्वं रम्भाफलं दधि ॥  
मेघाम्बु शर्करातोयं सुस्निग्धजलसेवनम् ॥६५॥  
नारिकेलोदकं रूक्षस्नानं पर्युषिते जले ॥  
तरुगुञ्जापक्वफलं सुपक्वं कर्क्कटीफलम् ॥६६॥  
खातस्नानं च वर्षासु मूलकं श्लेष्मकारकम् ॥  
ब्रह्मरन्ध्रे च तज्जन्म महद्वीर्य्य विनाशनम्॥६७॥  
वह्निस्वेदं भ्रष्टभङ्गं पक्वतैलविशेषकम् ॥  
भ्रमणं शुष्कभक्षं च शुष्कपक्वहरीतकी ॥६८॥  
पिण्डारकमपक्वं च रम्भा फलमपक्वकम् ॥  
वेसवारः सिन्धुवार अनाहारमपानकम् ॥ ६९ ॥  
सघृतं रोचनाचूर्णं सघृतं शुष्कशर्करम् ॥  
मरीचं पिप्पलं शुष्कमार्द्रकं जीवकं मधु ॥ 1.16.७०. ॥  
द्रव्याण्येतानि गान्धर्वि सद्यः श्लेष्महराणि च ॥  
बलपुष्टिकराण्येव वायुबीजं निशामय ॥ ७१ ॥  
भोजनानन्तरं सद्यो गमनं धावनं तथा ॥  
छेदनं वह्नितापश्च शश्वद्भ्रमणमैथुनम् ॥ ७२ ॥  
वृद्धस्त्रीगमनं चैव मनःसन्ताप एव च ॥  
अतिरूक्षमनाहारं युद्धं कलहमेव च ॥ ७३ ॥  
कटु वाक्यं भयं शोकः केवलं वायुकारणम् ॥  
आज्ञाख्यचक्रे तजन्म निशामय तदौषधम् ॥ ७४ ॥  
पक्वं रम्भाफलं चैव सबीजं शर्करोदकम् ॥  
नारिकेलोदकं चैव सद्यस्तक्रं सुपिष्टकम् ॥७५॥  
माहिषं दधि मिष्टं च केवलं वा सशर्करम् ॥  
सद्यः पर्य्युषितान्नं च सौवीरं शीतलोदकम् ॥ ७६ ॥  
पक्वतैलविशेषं च तिलतैलं च केवलम् ॥  
लाङ्गलीतालखर्जूरमुष्णमामलकीद्रवम् ॥ ७७ ॥  
शीतलोष्णोदकस्नानं सुस्निग्धचन्दनद्रवम् ॥  
स्निग्धपद्मपत्रतल्पं सुस्निग्धव्यजनानि च ॥ ७८ ॥  
एतत्ते कथितं वत्से सद्योवायुप्रणाशनम् ॥  
वायवस्त्रिविधाः पुंसां क्लेशसन्तापकामजाः ॥ ७९ ॥  
व्याधिसङ्घश्च कथितस्तन्त्राणि विविधानि च ॥  
तानि व्याधिप्रणाशाय कृतानि सद्भिरेव च ॥ 1.16.८० ॥  
तन्त्राण्येतानि सर्वाणि व्याधिक्षयकराणि च ॥  
रसायनादयो येषु चोपायाश्च सुदुर्लभाः ॥ ८१ ॥  
न शक्तः कथितुं साध्वि यथार्थं वत्सरेण च ॥  
तेषां च सर्वतन्त्राणां कृतानां च विचक्षणैः॥८२॥  
केन रोगेण त्वत्कान्तो मृतः कथय शोभने ॥  
तदुपायं करिष्यामि येन जीवेदयं सति ॥ ८३ ॥  
सौतिरुवाच ॥  
ब्राह्मणस्य वचः श्रुत्वा कन्या चित्ररथस्य च ॥  
कथां कथितुमारेभे सा गान्धर्वी प्रहर्षिता ॥ ८४ ॥  
मालावत्युवाच ॥  
योगेन प्राणांस्तत्याज ब्रह्मणः शापहेतुना ॥  
सभायां लज्जितः कान्तो मम विप्र निशामय ॥ ८५ ॥  
सर्वं श्रुतमपूर्वं च शुभाख्यानं मनोहरम् ॥  
भवेद्भवे कुतः केषां महल्लभ्यं विपद्विना ॥ ८६ ॥  
अधुना मत्प्राणकान्तं देहि देहि विचक्षण ॥  
नत्वा वः स्वामिना सार्द्धं यास्यामि स्वगृहं प्रति ॥ ८७ ॥  
मालावतीवचः श्रुत्वा विप्ररूपी जनार्दनः ॥  
सभां जगाम देवानां शीघ्रं विप्रस्तदन्तिकात् ॥ ८८ ॥  
इति श्रीब्रह्मवैवर्ते महापु० सौतिशौ० ब्रह्मखण्डे मालावतीविष्णुसंवादे चिकित्साप्रणयने षोडशोऽध्यायः ॥ १६ ॥