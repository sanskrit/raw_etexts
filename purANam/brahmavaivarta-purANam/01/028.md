---
title: ०२८

---
नारद उवाच ॥  
श्रुतं सर्वं जगन्नाथ त्वत्प्रसादाज्जगद्गुरो ॥  
भवान्ब्रह्मस्वरूपं च वद ब्रह्मनिरूपणम् ॥ १ ॥  
प्रभो किं ब्रह्म साकारं किं निराकारमीश्वर ॥  
किं तद्विशेषणं किं वाऽप्यविशेषणमेव च ॥२॥  
किं वा दृश्यमदृश्यं वा लिप्तं देहिषु किं न वा ॥  
किं वा तल्लक्षणं शास्त्रे वेदे वा किं निरूपितम् ॥ ३ ॥  
ब्रह्मातिरिक्ता प्रकृतिः किं वा ब्रह्मस्वरूपिणी ॥  
प्रकृतेर्लक्षणं किं वा सारभूतं श्रुतौ श्रुतम्॥४॥  
प्राधान्यं तस्य सृष्टौ च द्वयोर्मध्ये वरं परम् ॥  
विचार्य्य मनसा सर्वं सर्वज्ञ वद मां ध्रुवम् ॥५॥  
नारदस्य वचः श्रुत्वा पञ्चवक्त्रः प्रहस्य च ॥  
भगवान्कर्तुमारेभे परब्रह्मनिरूपणम् ॥ ६ ॥  
महादेव उवाच ॥  
यद्यत्पृष्टं त्वया वत्स निगूढं ज्ञानमुत्तमम् ॥  
सुदुर्लभं च वेदेषु पुराणेषु च नारद ॥ ७ ॥  
अहं ब्रह्मा च विष्णुश्च शेषो धर्मो महान्विराट्॥  
सर्वं निरूपितं ब्रह्मन्नस्माभिः श्रुतिभिर्मुने ॥ ८ ॥  
यद्विशेषणयुक्तं च दृश्यं प्रत्यक्षमेव च ॥  
तन्निरूपितमस्माभिर्वेदे वेदविदांवर॥९॥  
वैकुण्ठे च पुरा पृष्टे धर्मेण ब्रह्मणा तदा ॥  
यदुवाच हरिः किञ्चिन्निबोध कथयामि ते ॥1.28.१०॥  
सारभूतं च तत्त्वानामज्ञानान्धकलोचनम्॥  
द्वैधभ्रमतमोध्वंस सुप्रकृष्टप्रदीपकम्॥११॥  
परमात्मस्वरूपं च परं ब्रह्म सनातनम्॥  
सर्वदेहस्थितं साक्षिस्वरूपं देहिकर्मणाम्॥१२॥  
प्राणाः पञ्च स्वयं विष्णुर्मनो ब्रह्मा प्रजापतिः ॥  
सर्वज्ञानस्वरूपोऽहं शक्तिः प्रकृतिरीश्वरी ॥ १३ ॥  
आत्माधीना वयं सर्वे स्थिते तस्मिन्वयं स्थिताः ॥  
गते गताश्च परमे नरदेवमिवानुगाः ॥ १४ ॥  
जीवस्तत्प्रतिबिम्बं च सर्वभोगी हि कर्मणाम् ॥  
यथाऽर्कचन्द्रयो र्बिम्बं जलपूर्णघटेषु च ॥ १५ ॥  
बिम्बं घटेषु भग्नेषु प्रलीनं चन्द्रसूर्य्ययोः ॥  
तथा लयप्रसङ्गे स जीवो ब्रह्मणि लीयते ॥ १६ ॥  
एकमेव परं ब्रह्म शेषे वत्स भवक्षये ॥  
वयं प्रलीनास्तत्रैव जगदेतच्चराचरम् ॥ १७ ॥  
तच्च ज्योतिःस्वरूपं च मण्डलाकारमेव च ॥।  
ग्रीष्ममध्याह्नमार्त्तण्डकोटिकोटिसमप्रभम्॥१८॥  
आकाशमिव विस्तीर्णं सर्वव्यापकमव्ययम्॥  
सुखदृश्यं यथा चन्द्रबिम्बं योगिभिरेव च ॥ १९ ॥  
वदन्ति योगिनस्तत्र परं ब्रह्म सनातनम् ॥  
दिवानिशं च ध्यायन्ते सत्यं तत्सर्वमङ्गलम् ॥ 1.28.२० ॥  
निरीहं च निराकारं परमात्मानमीश्वरम् ॥  
स्वेच्छामयं स्वतन्त्रं च सर्वकारणकारणम् ॥ २१ ॥  
परमानन्दरूपं च परमानन्दकारणम् ॥  
परं प्रधानं पुरुषं निर्गुणं प्रकृतेः परम् ॥  
तत्रैव लीना प्रकृतिः सर्वबीजस्वरूपिणी ॥ २२ ॥  
यथाऽग्नौ दाहिका शक्तिः प्रभा सूर्य्ये यथा मुने॥  
यथा दुग्धे च धावल्यं जले शैत्यं यथैव च ॥ २३ ॥  
यथा शब्दश्च गगने यथा गन्धः क्षितौ सदा ॥  
तथा हि निर्गुणं ब्रह्म निर्गुणा प्रकृतिस्तथा ॥ २४ ॥  
सृष्ट्युन्मुखेन तद् ब्रह्म चांशेन पुरुषः स्मृतः ॥  
स एव सगुणो वत्स प्राकृतो विषयी स्मृतः ॥ २५ ॥  
त्रिगुणा सा हि तत्रैव परा च्छायामयी स्मृता॥२६॥  
यथा मृदा कुलालश्च घटं कर्तुं क्षमः सदा॥  
तथा प्रकृत्या तद्ब्रह्म सृष्टिं स्रष्टुं क्षमो मुने॥२७॥  
स्वर्णेन कुण्डलं कर्त्तुं स्वर्णकारः क्षमो यथा ॥  
तथा ब्रह्म तया सार्द्ध सृष्टिं कर्तुमिहेश्वरः ॥ २८ ॥  
कुलालसृष्टा न च मृन्नित्या चैव सनातनी ॥  
न स्वर्णकारसृष्टं तत्स्वर्णं वा नित्यमेव च ॥ २९ ॥  
नित्यं तत्परमं ब्रह्म नित्या च प्रकृतिः स्मृता ॥  
द्वयोः समं च प्राधान्यमिति केचिद्वदन्ति हि ॥ 1.28.३० ॥  
मृदं स्वर्णं समाहर्तुं कुलालस्वर्णकारकौ ॥  
न समर्थौ च मृत्स्वर्णं तयोराहरणे क्षमम् ॥ ३१ ॥  
तस्मात्तत्प्रकृतेर्ब्रह्म परमेव च नारद ॥  
इति केचिद्वदन्त्येवं द्वयोर्वै नित्यता ध्रुवम् ॥ ३२ ॥  
केचिद्वदन्ति तद्ब्रह्म स्वयं च प्रकृतिः पुमान् ॥  
ब्रह्मातिरिक्ता प्रकृतिर्वदन्तीति च केचन ॥ ३३ ॥  
तद्ब्रह्म परमं धाम सर्वकारणकारणम् ॥  
तद्ब्रह्मलक्षणं ब्रह्मन्निदं किञ्चिच्छ्रुतौ श्रुतम् ॥ ३४ ॥  
ब्रह्म चात्मा च सर्वेषां निर्लिप्तं साक्षिरूपि च ॥  
सर्वव्यापि च सर्वादि लक्षणं च श्रुतौ श्रुतम्॥३५॥  
तद्ब्रह्मशक्तिः प्रकृतिः सर्वबीजस्वरूपिणी ॥  
यतस्तच्छक्तिमद्ब्रह्म चेदं प्रकृतिलक्षणम् ॥ ३६ ॥  
तेजोरूपं च तद्ब्रह्म ध्यायन्ते योगिनः सदा ॥  
वैष्णवास्तन्न मन्यन्ते मद्भक्ताः सूक्ष्मबुद्धयः ॥ ३७ ॥  
तत्तेजः कस्य नाश्चर्य्यं ध्यायन्ते पुरुषं विना ॥  
कारणेन विना कार्य कुतो वा प्रभवेद्भुवि ॥ ३८ ॥  
ध्यायन्ते वैष्णवास्तस्मात्तत्र रूपं मनोहरम् ॥  
स्वेच्छामयस्य पुंसश्च साकारस्यात्मनः सदा ॥ ३९ ॥  
तत्तेजोमण्डलाकारे सूर्य्यकोटिसमप्रभे ॥  
नित्यं स्थलं च प्रच्छन्नं गोलोकाभिधमेव च ॥1.28.४०॥  
लक्षकोट्या योजनानां चतुरस्रं मनोहरम् ॥  
रत्नेन्द्रसारनिर्माणैर्गोपीभिश्चावृतं सदा ॥४१॥  
सुदृश्यं वर्तुलाकारं यथा चन्द्रस्य मण्डलम् ॥  
नानारत्नैश्च खचितं निराधारं तदिच्छया ॥ ४२ ॥  
ऊर्ध्वं च नित्यवैकुण्ठात्पञ्चाशत्कोटियोजनम् ॥  
गोगोपगोपीसंयुक्तं कल्पवृक्षसमन्वितम् ॥ ४३ ॥  
कामधेनुभिराकीर्णं रासमण्डलमण्डितम् ॥  
वृन्दावनवनाच्छत्रं विरजावेष्टितं मुने ॥ ४४ ॥  
शतशृङ्गं शातकुम्भैः सुदीप्तं श्रीमदीप्सितम् ॥ ।  
लक्षकोट्या परिमितैराश्रमैः सुमनोहरैः ॥ ४५ ॥  
शतमन्दिरसंयुक्तमाश्रमं सुमनोहरम् ॥  
प्राकारपरिखायुक्तं पारिजातवनान्वितम्॥ ॥ ४६ ॥  
कौस्तुभेन्द्रेण मणिना राजितं परमोज्ज्वलम् ॥  
हीरसारसुसङ्क्लृप्तसोपानैश्चातिसुन्दरैः ॥ ४७ ॥  
मणीन्द्रसाररचितैः कपाटैर्दर्पणान्वितैः ॥  
नानाचित्रविचित्राढ्यैराश्रमं च सुसंस्कृतम् ॥ ४८ ॥  
षोडशद्वारसंयुक्तं सुदीप्तं रत्नदीपकैः ॥  
रत्नसिंहासने रम्ये महार्घमणिनिर्मिते ॥ ४९ ॥  
नानाचित्रविचित्राढ्ये वसन्तं वरमीश्वरम् ॥  
नवीननीरदश्यामं किशोरवयसं शिशुम् ॥ 1.28.५० ॥  
शरन्मध्याह्नमार्त्तण्डप्रभामोचकलोचनम् ॥  
शरत्पार्वणपूर्णेन्दुशुभदीप्तिमदाननम् ॥ ५१ ॥  
कोटिकन्दर्पलावण्यलीलानिन्दितमन्मथम् ॥  
कोटिचन्द्रप्रभाजुष्टं पुष्टं श्रीयुक्तविग्रहम् ॥५२॥  
सस्मितं मुरलीहस्तं सुप्रशस्तं सुमङ्गलम् ॥  
परमोत्तमपीतांशुकयुगेन समुज्ज्वलम् ॥ ५३ ॥  
चन्दनोक्षितसर्वाङ्गं कौस्तुभेन विराजितम् ॥  
आजानु मालतीमालावनमालाविभूषितम् ॥ ५४ ॥  
त्रिभङ्गभङ्ग्या संयुक्तं मणिमाणिक्यभूषितम् ॥  
मयूरपुच्छचूडं च सद्रत्नमुकुटोज्ज्वलम् ॥५५॥  
रत्नकेयूरवलयरत्नमञ्जीररञ्जितम् ॥  
रत्नकुण्डलयुग्मेन गण्डस्थलसुशोभितम् ॥ ५६ ॥  
मुक्तापङ्क्तिसदृक्षाभदशनं सुमनोहरम् ॥  
पक्वबिम्बाधरोष्ठं च नासिकोन्नतिशोभनम् ॥ ॥ ५७ ॥  
वीक्षितं गोपिकाभिश्च वेष्टिताभिस्समन्ततः ॥  
स्थिरयौवनयुक्ताभिः सस्मिताभिश्च सादरम् ॥ ५८ ॥  
भूषिताभिश्च सद्रत्ननिर्मितैर्भूषणैः परम् ॥  
सुरेन्द्रैश्च मुनीन्द्रैश्च मुनिभिर्मानवेन्द्रकैः ॥ ५९ ॥  
ब्रह्मविष्णुशिवानन्तधर्माद्यैर्वन्दितं मुदा ॥  
भक्तप्रियं भक्तनाथं भक्तानुग्रहकारकम् ॥ 1.28.६० ॥  
रासेश्वरं सुरसिकं राधावक्षस्थलस्थितम् ॥  
एवंरूपमरूपं तं मुने ध्यायन्ति वैष्णवाः ॥ ॥ ६१ ॥  
सततं ध्येयमस्माकं परमात्मानमीश्वरम् ॥  
अक्षरं परमं ब्रह्म भगवन्तं सनातनम् ॥ ६२ ॥  
स्वेच्छामयं निर्गुणं च निरीहं प्रकृतेः परम् ॥  
सर्वाधारं सर्वबीजं सर्वज्ञं सर्वमेव च ॥ ६३ ॥  
सर्वेश्वरं सर्वपूज्यं सर्वसिद्धिकरं प्रदम् ॥  
स एव भगवानादिर्गोलोके द्विभुजः स्वयम् ॥ ६४ ॥  
गोपवेषश्च गोपालैः पार्षदैः परिवेष्टितः ॥  
परिपूर्णतमः श्रीमान् श्रीकृष्णो राधिकेश्वरः ॥ ६९ ॥  
सर्वान्तरात्मा सर्वत्र प्रत्यक्षः सर्वगः स्मृतः ॥  
कृषिश्च सर्ववचनो नकारश्चात्मवाचकः ॥  
सर्वात्मा च परं ब्रह्म तेन कृष्णः प्रकीर्तितः ॥ ६६ ॥  
कृषिश्च सर्ववचनो नकारश्चादिवाचकः ॥  
सर्वादिपुरुषो व्यापी तेन कृष्णः प्रकीर्तितः ॥ ६७ ॥  
स एवांशेन भगवान्वैकुण्ठे च चतुर्भुजः ॥  
चतुर्भुजैः पार्षदैस्तैरावृतः कमलापतिः ॥ ६८ ॥  
स एव कलया विष्णुः पाता च जगतां प्रभुः ॥  
श्वेतद्वीपे सिन्धुकन्यापतिरेव चतुर्भुजः ॥ ६९ ॥  
एतत्ते कथितं सर्वं परब्रह्मस्वरूपकम् ॥  
अस्माकं चिन्तनीयं च सेव्यं वन्दितमीप्सितम् ॥ 1.28.७० ॥  
इत्युक्त्वा शङ्करस्तत्र विरराम च शौनक ॥  
गन्धर्वराजस्तोत्रेण तुष्टुवे तं च नारदः ॥७१ ॥  
मुनिस्तोत्रेण सन्तुष्टो भगवानादिरच्युतः ॥  
ज्ञानं मृत्युञ्जयस्तस्मै प्रददौ वरमीप्सितम् ॥ ७२ ॥  
मुनीन्द्रस्तं सम्प्रणम्य प्रहृष्टवदनेक्षणः ॥  
तदाज्ञया पुण्यरूपं ययौ नारायणाश्रमम् ॥ ७३ ॥  
इति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे ब्रह्मस्वरूपवैकुण्ठादिवर्णनं नारदप्रस्थानं नामाष्टाविंशतितमोऽध्यायः ॥ २८ ॥