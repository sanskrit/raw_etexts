मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - अष्टचत्वारिंशोऽध्यायः  
प्रद्युम्नस्य द्वारकाप्रत्यावर्तनम् -  
  
श्रीनारद उवाच -  
स्वपुरे पतितो मूर्च्छां गतः शक्रसखो भृशम् ॥  
उत्तस्थौ च क्षणं तत्र किंचिद्व्याकुलमानसः ॥१॥  
अथ कार्ष्णिं परं ब्रह्म ज्ञात्वा शक्रसखस्त्वरन् ॥  
स्वसकाशाद्‌बलं नीत्वा यदूनां च बलं ययौ ॥२॥  
ऐरावतकुलेभाश्च त्रिशुंडा दंडदंतिनः ॥  
चतुर्दंता श्वेतवर्णाः सहस्राणि मदच्युतः ॥३॥  
हेमाद्रिप्रभवा नागा योजनद्वयविग्रहाः ॥  
कोटिशः पर्वताकारा उन्मत्ता दिग्गजा इव ॥४॥  
दिव्यास्या दिव्यगतयः कोटिशः कोटिशो नृप ॥  
शतार्बुदा रथा दिव्याः शातकौंभमयाः पराः ॥५॥  
अयुतानि विमानानां योजनद्वयशालिनाम् ॥  
नियुतं कामधेनूनां पारिजातसहस्रकम् ॥६॥  
करिदन्तखचित्स्तंभ-हेमरत्नखचित्पदाः ॥  
मुक्तास्तडागसंवृद्धा गुणयंत्रस्फुरत्प्रभाः ॥७॥  
मल्लिकामकरन्दार्द्राः शिरीषकुसुमाकुलाः ॥  
पयःफेननिभाः शय्याः कोटिशः सोपबर्हणाः ॥८॥  
वितानानि विचित्राणि भित्तिवस्त्राणि कोटिशः ॥  
आसनानि मृदुस्पर्श-चित्रवर्णानि सर्वशः ॥९॥  
दीर्घाणि चोपबर्हाणि विश्वकर्मकृतानि च ॥  
मुक्तास्तबकहेमाद्यैः खचितानि सहस्रशः ॥१०॥  
सहस्रशो जवनिकाः शिबिकाश्चैव कोटिशः ॥  
छत्राणां चामराणां च दिव्यसिंहासनैः सह ॥११॥  
व्यजनानां तथा कोटी राज्यश्रीभूषणानि च ॥  
पीयूषाणां द्रोणकोटिः सुधर्मा च सभा तथा ॥१२॥  
एवं च सर्वतोभद्रपद्मानीति सहस्रकम् ॥  
हीरकाणां च हरितां मुक्तानां च तथैव हि ॥१३॥  
गोमेदानां कोटिभारा नीलकानां तथैव च ॥  
अदित्यचंद्रकांतीनां वैदूर्याणां सहस्रशः ॥१४॥  
स्यमन्तकमणीनां च कोटिभाराः समागताः ॥  
तथा वै पद्मरागाणां भारा विद्ध्यर्बुदं नृप ॥१५॥  
जांबूनदसुवर्णानां हाटकानां तथैव च ॥  
सुवर्णाद्रिसुवर्णानां कोटिभारश्च कोटिशः ॥१६॥  
राज्यं नवविधीन्सर्वान्देवानां मैथिलेश्वर ॥  
अष्टानां लोकपालानामाधिपत्याधिरक्षकः ॥१७॥  
नीत्वोद्धवं शक्रसखो दत्त्वैवं बलिमद्‌भुतम् ॥  
कौशल्यहेतवे कार्ष्णिं प्रणनाम कृतांजलिः ॥१८॥  
तस्मै तुष्टः शंबरारिः प्रददौ रत्नमालिकाम् ॥  
संस्थाप्य राज्ये तं राजन्नेषा हि प्रकृतिः सताम् ॥१९॥  
इत्थं शक्रसखं जित्वा प्रद्युम्नाय बलिं ददौ ॥  
शिबिराणां समूहोऽभूदरुणोदानदीमनु ॥२०॥  
महाधनखचिद्‌भिश्च वितानैः शतयोजनम् ॥  
पतत्पताकैर्दिव्याभैर्भून्यस्तविजयध्वजैः ॥२१॥  
विरेजे शिबिरव्यूहो लहरीभिः पयोदधिः ॥  
आकाशादागतं तत्र गजारूढं पुरन्दरम् ॥२२॥  
ससैन्यं सहसा राजन्दुंदुभिध्वनिसंयुतम् ॥  
संवीक्ष्य वेगतो वीरा जगृहुः शस्त्रसंहतिम् ॥२३॥  
पुनरिन्द्रं च तं ज्ञात्वा बभूवुर्हर्षिता नृपाः ॥  
श्रीप्रद्युम्नं सभामध्ये कथयन्मघवा तदा ॥२४॥  
शृणु राजन्महाबाहो त्वं परावरवित्तमः ॥  
लीलावती नाम पुरी शुभा हेमाद्रिसानुषु ॥२५॥  
विद्याधरेशः सुकृती तत्र राज्यं करोति हि ॥  
तत्कन्या सुंदरीनामा शतचन्द्रनिभा शुभा ॥२६॥  
आगता देवताः सर्वास्तस्या राजन्स्वयंवरे ॥  
लोकपालास्तथा सर्वे संप्राप्ता दिव्यविग्रहाः ॥२७॥  
यं दृष्ट्वा मूर्च्छिताहं स्यां स मे भर्ता भविष्यति ॥  
गिरेत्येवं प्रजल्पंती सुंदरं वरमिच्छती ॥२८॥  
तत्रापि गच्छ सहसा भ्रातृभिः सह कौतुके ॥  
स्वयंवरं पश्य वरं देवलोकैश्च मण्डितम् ॥२९॥  
श्रीनारद उवाच -  
तच्छ्रुत्वा भगवान्कार्ष्णि-र्यादवैर्भ्रातृभिः सह ॥  
पुरन्दरेण सहसा पुरीं लीलावतीं ययौ ॥३०॥  
विशालाजिरसंयुक्ते खचिद्‌रत्नमनोहरे ॥  
चन्दनागुरुकस्तूरीकुंकुमद्रवचर्चिते ॥३१॥  
मुक्तायुक्तैस्तोरणैश्च वितानैः सुमहाधनैः ॥  
जांबूनदासनैः साक्षादिंद्रलोक इवापरे ॥३२॥  
तस्मिन्स्वयंवरे तस्थौ प्रद्युम्नो दिव्य आसने ॥  
गिरिशशृङ्गे यथा सिंहः सर्वेषां पश्यतां नृप ॥३३॥  
व्रजेशा मुनयस्तत्र देवा रुद्रगणास्तथा ॥  
मरुतो रवयश्चैव वसवो ह्यग्नयोऽश्विनौ ॥३४॥  
यमोऽथ वरुणः सोमो धनदः शक्र एव हि ॥  
सिद्धा विद्याधराश्चैव गंधर्वः किन्नरास्तथा ॥३५॥  
अन्ये समागताः सर्वे रत्नाभरणभूषिताः ॥  
जहुर्वैवाहिकीमाशां प्रद्युम्नं वीक्ष्य मैथिल ॥३६॥  
सा सुंदरी तत्र सुरत्नमालया  
     रतिं च रंभां क्षिपतीव निर्गता ॥  
वाणी रमां रुपवतीं पुलोमजां  
     विडंबयन्तीव बभौ वरांगना ॥३७॥  
यां वीक्ष्य सर्वेषु सदःसु सर्वतो  
     मोहं प्रयातेषु तथैव मैथिल ॥  
श्रीः सर्वलोकस्य च पश्यतो वरं  
     विचिन्वती सा चपलेव चांबुदम् ॥३८॥  
दिव्यांबरं पद्मदलायतेक्षणं  
     प्रद्युम्नवीरं नरलोकसुन्दरम् ॥  
समेत्य मूर्च्छां समवाप सुन्दरी  
     विद्याधरी सा पुनराप संज्ञाम् ॥३९॥  
समुत्थिता सात्वतहर्षविह्वला  
     तस्थौ सुमालां विनिधाय तद्‌गले ॥  
विद्याधरेशः सुकृती च सुन्दरीं  
     सुतां ददौ मैथिल शंबरारये ॥४०॥  
नदत्सु तूर्य्येषु तदैव निर्जरा  
     न सेहिरे वीक्ष्य विवाहमंगलम् ॥  
तं सर्वतः संरुरुधुः स्वयंवरं  
     प्रचण्डमेघा इव भास्करं परम् ॥४१॥  
क्रोधावृतांस्तानमरान्धनुर्धरान्  
     मदोद्धतान् वीक्ष्य हरेः स्वयंवरम् ॥  
श्रीकृष्णदत्तं सशरं धनुः स्वयं  
     वरं गृहीत्वा यदुभिर्जगर्ज ह ॥४२॥  
तच्चापमुक्तैर्विशिखैः स्फुरत्प्रभै-  
     श्छिन्नायुधा मैथिल शीर्णकञ्चुकाः ॥  
विदुद्रुवुस्ते च दिशो दशामरा  
     नीहारमेघा इव सूर्यरश्मिभिः ॥४३॥  
प्रद्युम्नो भगवान्साक्षादित्थं जित्वा स्वयंवरम् ॥  
विजित्येलावृतं खंडं भारतं गंतुमुद्यतः ॥४४॥  
भातृभिर्यदुभिः सैन्यैः सर्वमंत्रिजनैः सह ॥  
आययौ भारतं खंडं नादयन् जयदुन्दुभीन् ॥४५॥  
पश्यन्देशाननेकांश्च जंबूद्वीपजयो बली ॥  
आनर्तान्द्वारकान्देशान् प्राप्तोऽभूत्स हरेः सुतः ॥४६॥  
प्रद्युम्नप्रेषितः साक्षादुद्धवो बुद्धिसत्तमः ॥  
प्रणनामोग्रसेनं तं सभायां श्रीहरिं बली ॥४७॥  
वर्षे वर्षेऽपि यज्जातं जंबुद्विपजयं तथा ॥  
तत्सर्वं हि यथायोग्यं कथयामास चोद्धवः ॥४८॥  
श्रीकृष्णबलदेवाभ्यां सर्वैर्वृद्धजनैः सह ॥  
प्रद्युम्नं तं समानेतुमुग्रसेनो विनिर्गतः ॥४९॥  
गीतवादित्रघोषेण ब्रह्मघोषेण भूयसा ॥  
मुक्तावर्षैर्लाजपुष्पैः पाठारावैः सुमंगलैः ॥५०॥  
वारणेन्द्रं पुरस्कृत्य सौवर्णैः कलशैर्नृप ॥  
गंधर्वैर्वारमुख्याभिः शंखदुन्दुभिवेणुभिः ॥५१॥  
गंधाक्षतैर्हेमपात्रैः पुष्पधूपैर्यवांकुरैः ॥  
उग्रसेनः शंबरारेः संमुखं चाजगाम ह ॥५२॥  
खड्गं नीत्वोग्रसेनस्य पुरो धृत्वा कृतांजलिः ॥  
ननाम कार्ष्णिर्यदुभिर्भ्रातृभिः सह मैथिल ॥५३॥  
श्रीकृष्णं सबलं नत्वा सर्वान् वृद्धान्प्रणम्य च ॥  
गर्गाचार्यं ननामाशु प्रद्युम्नो मीनकेतनः ॥५४॥  
संश्लाघ्याभ्यर्च्य विधिवद्ब्राह्मणैर्वेदसूक्तिभिः ॥  
आरोप्य वारणे कार्ष्णिमुग्रसेनः पुरीं ययौ ॥५५॥  
मंगलं द्वारकायां च सर्वत्राभूद्गृहे गृहे ॥  
इत्थं नृप ते कथितं किं भूयः श्रोतुमिच्छसि ॥५६॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
प्रद्युम्नद्वारकागमनं नामाष्टचत्वारिंशोऽध्यायः ॥४८॥  
  
GO TOP
