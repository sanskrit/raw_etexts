मागचा अध्याय  
पुढचा अध्याय  
श्रीगर्गसंहिता  
मथुराखण्डः - पञ्चविंशोऽध्यायः  
श्रीमथुरामाहात्म्यवर्णनम् -  
  
बहुलाश्व उवाच -  
अकस्मादागते रामे तत्र तीर्थमिदं श्रुतम् ।  
अहो मधुपुरी धन्या यत्र सन्निहितश्च सः ॥ १ ॥  
मथुरायास्तु को देवः कः क्षत्ता कश्च रक्षति ।  
कश्चारः को मन्त्रिवरः कैर्भूमिस्तत्र सेविता ॥ २ ॥  
श्रीनारद उवाच -  
परिपूर्णतमः साक्षाच्छ्रीकृष्णो भगवान् हरिः ।  
स्वयं हि मथुरानाथः केशवः क्लेशनाशनः ॥ ३ ॥  
साक्षाद्‌भगवता प्राप्तः कपिलाय द्विजाय च ।  
कपिलः प्रददौ यं वै प्रसन्नः शतमन्यवे ॥ ४ ॥  
जित्वा देवान् राक्षसेन्द्रो रावणो लोकरावणः ।  
यं स्तुत्वा पुष्पके स्थाप्य लङ्कायां तमपूजयत् ॥ ५ ॥  
जित्वा लङ्कां राघवेन्द्रस्तमानीय प्रयत्नतः ।  
अयोध्यायां च वाराहमर्चयामास मैथिल ॥ ६ ॥  
स्तुत्वा रामं च शत्रुघ्नो यमनीय प्रयत्नतः ।  
मथुरायां महापुर्यां स्थापयित्वा ननाम ह ॥ ७ ॥  
सेवितो माथुरैः सर्वेः सर्वेषां च वरप्रदः ।  
साक्षात्कपिलवाराहः सोऽयं मन्त्रिवरः स्मृतः ॥ ८ ॥  
क्षत्ता श्रीमथुरायाश्च नाम्ना भूतेश्वरः शिवः ।  
दत्त्वा दण्डं पातकिने भक्त्यर्थान्मन्त्रतां व्रजत् ॥ ९ ॥  
चण्डिका तु महाविद्या देवी दुर्गार्तिनाशिनी ।  
सिंहारूढा सदा रक्षां मथुरायाः करोति हि ॥ १० ॥  
चारोऽहं मथुरायाश्च पश्यँल्लोकानितस्ततः ।  
वदामि वार्तां सर्वेषां श्रीकृष्णाय महात्मने ॥ ११ ॥  
मध्ये वै मथुरा देवी शुभदा करुणामयी ।  
बुभुक्षितेभ्यः सर्वेभ्यो ददात्यन्नं विदेहराट् ॥ १२ ॥  
चतुर्भुजा श्यामलाङ्गा व्रजन्ति प्रव्रजन्ति च ।  
मथुरायां मृतं नेतुं विमानैः कृष्णपार्षदाः ॥ १३ ॥  
श्रीकृष्णस्याङ्गसम्भूता मथुरा वै महापुरी ।  
यस्या दर्शनमात्रेण नरो याति कृतार्थताम् ॥ १४ ॥  
पुरा विधिः श्रीमथुरामुपेत्य  
     तप्त्वा तपो वर्षशतं निरन्नः ।  
जपन्हरीं ब्रह्म परं स्वयम्भूः  
     स्वायम्भुवं प्राप सुतं प्रवीणम् ॥ १५ ॥  
भूतेश्वरो देववरः सतीपति-  
     स्तप्त्वा तपो दिव्यशरन्मधोर्वने ।  
कृष्णप्रसादान्नृपराज सत्वरं  
     तस्याः पुरे माथुरमण्डलस्य ॥ १६ ॥  
कृष्णप्रसादादहमेव चारो  
     भ्रमन्सदा माथुरमण्डलस्य ।  
तथा हि दुर्गा मथुरां प्रयाति  
     श्रीकृष्णदास्यं प्रकरोति नूनम् ॥ १७ ॥  
तप्त्वा तपः शक्रपदं च शक्रः  
     सूर्यो मनुं नित्यनिधिं कुबेरः ।  
पाशी च पाशं समवाप्य सम्य-  
     ङ्‌मधोर्वने विष्णुपदं ध्रुवश्च ॥ १८ ॥  
तथाम्बरीषः समवाप मुक्तिं  
     सोमोऽक्षयं वा लवणाज्जयं च ।  
रघुश्च सिद्धिं किल चित्रकेतु-  
     स्तप्त्वा तपोऽत्रैव मधोर्वने च ॥ १९ ॥  
तप्त्वा तपोऽत्रैव मधोर्वने शुभे  
     भूत्वा बलिष्ठश्च मधुर्महासुरः ।  
श्रीमाधवे मासि च माधवेन  
     युयोध युद्धे मधुसूदनेन सः ॥ २० ॥  
सप्तर्षयः श्रीमथुरां समेत्य  
     तप्त्वा तपोऽत्रैव च योगसिद्धिम् ।  
प्रापुः परे वै मुनयः समन्ता- ‌  
     द्‌गोकर्णवैश्योऽपि महानिधिं च ॥ २१ ॥  
तप्त्वा तपोऽत्रैव मधोर्वने शुभे  
     विजित्य देवान् दिवि लोकरावणः ।  
निधाय रक्षांसि विधाय मन्दिर-  
     मास्थाय लङ्कां विरराज रावणः ॥ २२ ॥  
तप्त्वा तपोऽत्रैव मधोर्वने शुभे  
     गजाह्वयेशो मिथिलेश शन्तनुः ।  
लेभे सुतं भीष्ममतीव सत्तम  
     तत्वार्थवारान्निधिकर्णधारकम् ॥ २३ ॥  
बहुलाश्व उवाच -  
मथुरायाश्च माहात्म्यं वद देवर्षिसत्तम् ।  
निवासे किं फलं प्रोक्तं मथुरायाः सतां नृणाम् ॥ २४ ॥  
श्रीनारद उवाच -  
आदौ वराहो धरणीं निमग्नां  
     महाजले प्रोज्झितवीचिशङ्के ।  
स्वदंष्ट्रयोद्धृत्य करीव पद्मं  
     करेण माहात्म्यमिदं जगाद ॥ २५ ॥  
ब्रुवञ्जनो नाम फलं हरेर्लभेत्  
     शृण्वँल्लभेत्कृष्णकथाफलं नरः ।  
स्पृशन्सतां स्पर्शनजं मधोः पुरि  
     जिघ्रंस्तुलस्या दलगन्धजं फलम् ॥ २६ ॥  
पश्यन्हरेर्दर्शनजं फलं स्वतो  
     भक्षंश्च नैवेद्यभवं रमापतेः ।  
कुर्वन् भुजाभ्यां हरिसेवया फलं  
     गच्छँल्लभेत्तीर्थफलं पदे पदे ॥ २७ ॥  
राजेन्द्रहन्ता निजगोत्रघातकी  
     त्रैलोक्यहन्ताऽपि च कोटिजन्मसु ।  
राजञ्छृणु त्वं मथुरानिवासतो  
     योगीश्वराणां गतिमाप्नुयान्नरः ॥ २८ ॥  
पादौ च धिग्यौ न गतौ मधोर्वनं  
     दृशौ च धिग्ये न कदापि पश्यतः ।  
कर्णौ च धिग्यौ शृणुतो न मैथिल  
     वाचं च धिग्या न करोत्यलं मनाक् ॥ २९ ॥  
द्विसप्तकोटीनि वनानि यत्र  
     तीर्थानि वैदेह समास्थितानि ।  
एकैकमेतेषु विमुक्तिदानि  
     वदामि साक्षान्मथुरां नमामि ॥ ३० ॥  
गोलोकनाथः परिपूर्णदेवः  
     साक्षादसङ्ख्याण्डपतिः स्वयं हि ।  
श्रीकृष्णचन्द्रोऽवततार यस्यां  
     तस्यै नमोऽन्यासु पुरीषु किं वा ॥ ३१ ॥  
यन्नाम पापं विनिहन्ति तत्क्षणं  
     भवत्यलं यां गृणतोऽपि मुक्तयः ।  
वीथीषु वीथीषु च मुक्तिरस्याः  
     तस्मादिमां श्रेष्ठतमां विदुर्बुधाः ॥ ३२ ॥  
काश्यादिपुर्यो यदि सन्ति लोके  
     तासां तु मध्ये मथुरैव धन्या ।  
या जन्ममौञ्जीव्रतमत्युदारै-  
     र्नृणां चतुर्धा विदधाति मुक्तिम् ॥ ३३ ॥  
पुरीश्वरीं कृष्णपुरीं व्रजेश्वरीं  
     तीर्थेश्वरीं यज्ञतपोनिधीश्वरीम् ।  
मोक्षप्रदां धर्मधुरन्धरां परां  
     मधोर्वने श्रीमथुरां नमाम्यहम् ॥ ३४ ॥  
शृण्वन्ति माहात्म्यमिदं मधोः पुरः  
     कृष्णैकचित्ता नियताश्च यत्र ये ।  
व्रजन्ति ते तत्र परिक्रमात्फलं  
     वैदेह राजेन्द्र न चात्र संशयः ॥ ३५ ॥  
खण्डं त्विदं श्रीमथुरापुरस्य ये  
     शृण्वन्ति गायन्ति पठन्ति सर्वतः ।  
इहैव तेषां हि समृद्धिसिद्धयो  
     भवन्ति वैदेह निसर्गतः सदा ॥ ३६ ॥  
त्रिःसप्तकृत्वो बहुवैभवार्थिनः  
     शृण्वन्ति चैनं नियताश्च ये भृशम् ।  
तेषां गृहद्वारमलङ्करोति हि  
     भृङ्गावली कुञ्जरकर्णताडिता ॥ ३७ ॥  
विप्रोऽथ विद्वान् विजयी नृपात्मजो  
     वैश्यो निधीशो वृषलोऽपि निर्मलः ।  
श्रुत्वेदमाराच्च मनोरथो भवेत्  
     स्त्रीणां जनानामतिदुर्लभोऽपि हि ॥ ३८ ॥  
निष्कारणो भक्तियुतो महीतले  
     शृणोति चेदं हरिलग्नमानसः ।  
विजित्य विघ्नान् प्रविजित्य नाकपान्  
     गोलोकधामप्रवरं प्रयाति सः ॥ ३९ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
मथुरामाहात्म्यं नाम पञ्चविंशोऽध्यायः ॥ २५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
