मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - अष्टादशोऽध्यायः  
रासोत्सवम् -  
  
श्रीनारद उवाच -  
श्रीराधायाः परां प्रीतिं ज्ञात्वा गोपीगणस्य च ।  
ऊचुर्हरिं राजपुत्र्यस्त‌रासप्रेक्षणोत्सुकाः ॥ १ ॥  
धन्या गोप्यस्तु ते भक्ताः प्रेमलक्षणसंयुताः ।  
याः प्राप्ता रासरंगे वै तासां किं वर्ण्यते तपः ॥ २ ॥  
वृन्दावने कृतो रासो विधिना येन माधव ।  
तं विधिं द्रष्टुमिच्छामो यदि त्वं मन्यसे प्रभो ॥ ३ ॥  
त्वं चात्रैव तथा राधा गोप्यः सर्वा व्रजांगनाः ।  
वयं चात्रैव देवेश रासो योग्यो भवेदिह ॥ ४ ॥  
पूर्णं कुरु जनन्नाथ अस्माकं तु मनोरथम् ।  
कृतो मनोरथोऽन्यो न रासक्रीडां विना हरे ॥ ५ ॥  
इति तासां वचः श्रुत्वा भगवान्प्रहसन्निव ।  
प्राह ताः प्रेमसंयुक्तो गीर्भिः संमोहयन्निव ॥ ६ ॥  
श्रीभगवानुवाच -  
रासेश्वर्यास्तु राधाया मनश्चेद्रन्तुमंगनाः ।  
तदा रासो भवेदत्र भवतीभिस्तु पृच्छ्यताम् ॥ ७ ॥  
इति श्रुत्वा वचस्तस्य रुक्मिण्याद्या नृपात्मजाः ।  
राधामेत्य परं प्रेम्णा प्राहुः प्रहसिताननाः ॥ ८ ॥  
राज्ञ्य ऊचुः -  
रम्भोरु चन्द्रवदने व्रजसुन्दरीशे  
     रासेश्वरि प्रियतमे सखि शीलरूपे ।  
राधे सुकीर्तिकुलकीर्तिकरे शुभांगे  
     त्वां प्रष्टुमागतवतीः सकला वयं स्म ॥ ९ ॥  
रासेश्वरोऽपि किल चात्र रसप्रदायी  
     रासेश्वरी त्वमपि गोपवरांगनाश्च ।  
एवं वयं स्म इति सर्वविधौ रसार्थे  
     रासं कुरु प्रियतमे च तथा प्रियं नः ॥ १० ॥  
श्रीराधोवाच -  
रासेश्वरस्य परमस्य सतां कृपालो  
     रन्तुं मनो यदि भवेत्तु तदाऽत्र रासः ।  
शुश्रूषया परमया परया च भक्त्या  
     संपूज्य तं किल वशीकुरुत प्रियेष्टाः ॥ ११ ॥  
श्रीनारद उवाच -  
राधाया वचनं श्रुत्वा श्रीकृष्णोक्तं तथाऽवदन् ।  
तथास्तु चोक्त्वा सा राधा प्रसन्नऽभून्महामनाः ॥ १२ ॥  
माधवे पूर्णिमायां तु पुण्ये सिद्धाश्रमे शुभे ।  
प्रदोषकाले चन्द्राभे रासारम्भो बभूव ह ॥ १३ ॥  
रासेश्वरस्य रासार्थे रासेश्वर्या समन्वितः ।  
रराज रासे रसिको यथा रत्या रतीश्वरः ॥ १४ ॥  
यावतीर्गोपिकाः सर्वा यावती राजकन्यकाः ।  
तावद्‌रूपधरो रेजे एकः कृष्णो द्वयोर्द्वयोः ॥ १५ ॥  
तालवेणुमृदंगानां कलकण्ठैः सखीजनैः ।  
वल्गुनू पुरकाञ्चीनां मिश्रशब्दो महानभूत् ॥ १६ ॥  
कोटिकन्दर्पलावण्यः स्रग्वी कुण्डलमण्डितः ।  
पीतांबरधरो राजन् किरीटकटकांगदः ॥ १७ ॥  
रासेश्वर्या समं गायन् रासे रासेश्वरः स्वयम् ।  
स्त्रीगणैः सहितो राजंश्चन्द्रस्तारागणैर्यथा ॥ १८ ॥  
एवं सर्वा निशा राजन् क्षणवद्‌रासमण्डले ।  
व्यतीताऽभून्महाराज महानन्दमयी शुभा ॥ १९ ॥  
श्रीरासमंडलं दृष्ट्वा रुक्मिण्याद्याः स्त्रियो वराः ।  
जग्मुस्ताः परमानंदं सर्वा पूर्णमनोरथाः ॥ २० ॥  
परिपूर्णतमं साक्षाच्छ्रीकृष्णं पुरुषोत्तमम् ।  
रासांते रुक्मिणीमुख्याः प्राहुः प्रेमपरायणाः ॥ २१ ॥  
राज्ञ्य ऊचुः -  
दृष्ट्वा त्वद् रूपमाधुर्यं रासरंगे मनोहरे ।  
गतं मनो नः स्वानंदं ब्रह्मानंदं यथा मुनिः ॥ २२ ॥  
एतादृशोऽपि रासोऽन्यो न भूतो न भविष्यति ।  
शतयूथस्तु गोपीनामत्र माधव वर्तते ॥ २३ ॥  
पत्न्यः षोडशसाहस्रं सखीभिः सहिता वयम् ।  
सखीकोटियुताश्चात्र अष्टपट्टमहास्त्रियः ।  
वृन्दावनेऽपि नैतादृग्भूतो वा माधवेश्वर ॥ २४ ॥  
श्रीनारद उवाच -  
एवं कृताभिमानानां राज्ञीनां प्रहसन्हरिः ।  
प्राहेदं पृच्छतां राधां भवतीभिः परस्परम् ॥ २५ ॥  
सत्यभामादिकाः सर्वाः पृच्छंति तां मनोहराम् ।  
किंचिद् हसंती मनसी प्राह राधा परं वचः ॥ २६ ॥  
श्रीराधोवाच -  
ननु रासः परं चात्र बहुस्त्रीगणसंकुलः ।  
पूर्वराससमो न स्याद् यस्तु वृंदावनेऽभवत् ॥ २७ ॥  
क्व चात्र वृन्दारण्यं हि दिव्यद्रुमलताकुलम् ।  
प्रेमभारानतलतं मधुमत्तमधुव्रतम् ॥ २८ ॥  
पुष्पव्यूहान्वहन्ती या यथोष्णिङ्मुद्रिता शुभा ।  
हंसपद्मसमाकीर्णा क्व चात्र यमुना नदी ॥ २९ ॥  
माधव्यस्तु लताः क्वात्र पुष्पभारनताः पराः ।  
क्व पक्षिणः प्रेमपरा गायन्ति मधुरस्वनम् ॥ ३० ॥  
लोलालिपुञ्जाः कुञ्जाः क्व निकुञ्जा दिव्यमंदिराः ।  
क्व वायुः शीतलो मंदो वाति पद्मरजो हरन् ॥ ३१ ॥  
श्रृंगैर्मनोहरैरुच्चैर्गिरिर्गोवर्धनोऽचलः ।  
सर्वत्र फलपुष्पाढ्यो दरीभिः क्व करीव सः ॥ ३२ ॥  
कालिन्दीपुलिने रम्ये वायुनाऽन्वितसैकते ।  
वंशीवेत्रधरो मल्लपरिबर्हविराजितः ॥ ३३ ॥  
क्व चात्र कृष्णश्रृंगारो वनमालाविभूषितः ।  
श्यामानामलकानां च वक्राणां गंधधारिणाम् ॥ ३४ ॥  
चलितं हलितं क्वात्र कुण्डलाभ्यां परस्परम् ।  
श्रीमुखे कृष्णचंद्रस्य गंडस्थलमनोहरे ॥ ३५ ॥  
पत्रावलीगंधलोभाद्‌भ्रमद्‌भृंगावलीयुते ।  
क्व प्रेम्णा दर्शनं चैव स्पर्शनं हर्षणं तथा ॥ ३६ ॥  
कामेषुतिग्मकोणैश्च नेत्रेः क्वापांगजो रसः ।  
आकर्षणं क्व हस्ताभ्यां हस्ताद्धस्तविसर्जनम् ॥ ३७ ॥  
विलीनत्वं निकुंजेषु संमुखेन तु दर्शनम् ।  
ग्रहणं क्वात्र चीराणां हरणं वेणुवेत्रयोः ॥ ३८ ॥  
क्व प्रेम्णा चात्र बाहुभ्यां कर्षणं च परस्परम् ।  
पुनः पुनस्तद्‌ग्रहणं भुजे चंदनचर्चितम् ॥ ३९ ॥  
यत्र यत्र च या लीला तत्र तत्रैव शोभते ।  
यत्र वृदावनं नास्ति तत्र मे न मनःसुखम् ॥ ४० ॥  
श्रीनारद उवाच -  
राधावाक्यं ततः श्रुत्वा सर्वाः पट्टमहास्त्रियः ।  
जहुर्मानं स्वरासस्य विस्मिता हर्षिताश्च ताः ॥ ४१ ॥  
एवं सिद्धाश्रमे रासं कृत्वा श्रीराधिकेश्वरः ।  
नीत्वा गोपीगणान्सर्वान् राधया सहितो हरिः ॥ ४२ ॥  
सभार्यो भगवान् साक्षाद्‌द्वारकां प्रविवेश ह ।  
कारयामास राधायै मंदिराणी पराणि च ॥ ४३ ॥  
निवासयित्वा सुसुखं सर्वास्ताश्च व्रजौकसः ।  
इत्थं सिद्धाश्रमकथा मया ते कथिता नृप ॥ ४४ ॥  
सर्वपापहरा पुण्या सर्वेषां चैव मोक्षदा ॥ ४५ ॥  
इति श्रीगर्गसंहितायां द्वारकाखंडे श्रीनारद बहुलाश्व संवादे  
सिद्धाश्रममाहात्म्ये रासोत्सवो नामाष्टादशोऽध्यायः ॥ १८ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
