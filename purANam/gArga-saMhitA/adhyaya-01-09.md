मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - नवमोऽध्यायः  
वसुदेव-देवकी विवाहवर्णनम् -  
  
तत्रैकदा श्रीमथुरापुरे वरे  
     पुरोहितः सर्वयदूत्तमैः कृतः ।  
शूरेच्छया गर्ग इति प्रमाणिकः  
     समाययौ सुन्दरराजमन्दिरम् ॥ १ ॥  
हीराखचिद्धेमलसत्कपाटकं  
     द्विपेन्द्रकर्णाहतभृङ्गनादितम् ।  
इभस्रवन्निर्झरगण्डधारया  
     समावृतं मण्डपखण्डमण्डितम् ॥ २ ॥  
महोद्‌भटैर्धीरजनैः सकञ्चुकै-  
     र्धनुर्धरैश्चर्म कृपाणपाणिभिः ।  
रथद्विपाश्वध्वजिनीबलादिभिः  
     सुरक्षितं मण्डलमण्डलीभिः ॥ ३ ॥  
ददर्श गर्भो नृपदेवमाहुकं  
     श्वाफल्किना देवककंससेवितम् ।  
श्रीशक्रसिंहासन उन्नते परे  
     स्थितं वृतं छत्रवितानचामरैः ॥ ४ ॥  
दृष्ट्वा मुनिं तं सहसाऽऽसनाश्रया-  
     दुत्थाय राजा प्रणनाम यादवैः ।  
संस्थाप्य सम्पूज्य सुभद्रपीठके  
     स्तुत्वा परिक्रम्य नतः स्थितोऽभवत् ॥ ५ ॥  
दत्त्वाऽऽशिषं गर्गमुनिर्नृपाय वै  
     पप्रच्छ सर्वं कुशलं नृपादिषु ।  
श्रीदेवकं प्राह महामना ऋषि-  
     र्महौजसं नीतिविदं यदूत्तमम् ॥ ६ ॥  
श्रीगर्ग उवाच -  
शौरीं विना भुवि नृपेषु वरस्तु नास्ति  
     चिन्त्यो मया बहुदिनैः किल यत्र तत्र ।  
तस्मान्नृदेव वसुदेववराय देहि  
     श्रीदेवकीं निजसुतां विधिनोद्‌वहस्व ॥ ७ ॥  
श्रीनारद उवाच -  
कृत्वा तदैव पुरि निश्चयनागवल्लीं  
     श्रीदेवकं सकलधर्मभृतां वरिष्ठः ।  
गर्गेच्छया तु वसुदेववराय पुत्रीं  
     कृत्वाथ मङ्गलमलं प्रददौ विवाहे ॥ ८ ॥  
कृतोद्‌वहः शौरिरतीव सुन्दरं  
     रथं प्रयाणे समलङ्कृतं हयैः ।  
सार्द्धं तया देवकराजकन्यया  
     समारुहत्कांचनरत्नशोभया ॥ ९ ॥  
स्वसुः प्रियं कर्तुमतीव कंसो  
     जग्राह रश्मींश्चलतां हयानाम् ।  
उवाह वाहांश्चतुरंगिणीभि-  
     र्वृतः कृपास्नेहपरोऽथ शौरौ ॥ १० ॥  
दासीसहस्रं त्वयुतं गजानां  
     सत्पारिबर्हं नियुतं हयानाम् ।  
लक्षं रथानां च गवां द्विलक्षं  
     प्रादाद्‌दुहित्रे नृप देवको वै ॥ ११ ॥  
भेरीमृदंगोद्धरगोमुखानां  
     धुन्धुर्यवीणानकवेणुकानाम् ।  
महत्स्वनोऽभूच्चलतां यदुनां  
     प्रयाणकाले पथि मङ्गलं च ॥ १२ ॥  
आकाशवागाह तदैव कंसं  
     त्वामष्टमो हि प्रसवोऽञ्जसास्याः ।  
हन्ता न जानासि च यां रथस्थां  
     रश्मीन् गृहीत्वा वहसेऽबुधस्त्वम् ॥ १३ ॥  
कुसंगनिष्ठोऽतिखलो हि कंसो  
     हंतुं स्वसारं धिषणां चकार ।  
कचे गृहीत्वा शितखड्गपाणि-  
     र्गतत्रपो निर्दय उग्रकर्मा ॥ १४ ॥  
वादित्रकारा रहिता बभूवु-  
     रग्रे स्थिताः स्युश्चकिता हि पश्चात् ।  
सर्वेषु वा श्वेतमुखेषु सत्सु  
     शौरिस्तमाहाऽऽशु सतां वरिष्ठः ॥ १५ ॥  
श्रीवसुदेव उवाच -  
भोजेन्द्र भोजकुलकीर्तिकरस्त्वमेव  
     भौमादिमागधबकासुरवत्सबाणैः ।  
श्लाघ्या गुणास्तव युधि प्रतियोद्धुकामैः  
     स त्वं कथं तु भगिनीमसिनात्र हन्याः ॥ १६ ॥  
ज्ञात्वा स्त्रियं किल बकीं प्रतियोद्धुकामां  
     युद्धं कृतं न भवता नृपनीतिवृत्त्या ।  
सा तु त्वयापि भगिनीव कृता प्रशांत्यै  
     साक्षादियं तु भगिनी किमु ते विचारात् ॥ १७ ॥  
उद्‌वाहपर्वणि गता च तवानुजा च  
     बाला सुतेव कृपणा शुभदा सदैषा ।  
योग्योऽसि नात्र मथुराधिप हंतुमेनां  
     त्वं दीनदुःखहरणे कृतचित्तवृत्तिः ॥ १८ ॥  
श्रीनारद उवाच -  
नामन्यतेत्थं प्रतिबोधितोऽपि  
     कुसङ्गनिष्ठोऽतिखलो हि कंसः ।  
तदा हरेः कालगतिं विचार्य  
     शौरिः प्रपन्नं पुनराह कंसम् ॥ १९ ॥  
श्रीवसुदेव उवाच -  
नास्यास्तु ते देव भयं कदाचि-  
     द्यद्‌देववाण्या कथितं च तच्छृणु ।  
पुत्रान् ददामीति यतो भयं स्या-  
     न्मा ते व्यथाऽस्याः प्रसवप्रजातात् ॥ २० ॥  
श्रीनारद उवाच -  
श्रुत्वा स निश्चित्य वचोऽथ शौरेः  
     कंसः प्रशंस्याऽऽशु गृहं गतोऽभूत् ।  
शौरिस्तदा देवकराजपुत्र्या  
     भयावृतः सन् गृहमाजगाम ॥ २१ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
वसुदेवविवाहवर्णनं नाम नवमोऽध्यायः ॥ ९ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
