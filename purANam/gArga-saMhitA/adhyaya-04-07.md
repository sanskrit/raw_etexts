मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - सप्तमोऽध्यायः  
कृष्णकृतमयोध्यागोपीगणानां पाणिपीडनम् -  
  
श्रीनारद उवाच -  
अथ दूतः सिन्धुदेशान् माथुरान्पुनरागतः ।  
चरन् वृन्दावने कृष्णातीरे कृष्णं ददर्श ह ॥ १ ॥  
कृष्णं प्रणम्य रहसि कृताञ्जलिपुटः शनैः ।  
प्रदक्षिणीकृत्य दूतो विमलोक्तमुवाच सः ॥ २ ॥  
दूत उवाच -  
स्वयं परं ब्रह्म परः परेशः  
     परैरदृश्यः परिपूर्णदेवः ।  
यः पुण्यसंघैः सततं हि दूरः  
     तस्मै नमः सज्जनगोचराय ॥ ३ ॥  
गोविप्रदेवश्रुतिसाधुधर्म  
     रक्षार्थमद्यैव यदोः कुलेऽजः ।  
जातोऽसि कंसादिवधाय योऽसौ  
     तस्मै नमोऽनंतगुणार्णवाय ॥ ४ ॥  
अहो परं भाग्यमलं व्रजौकसां  
     धन्यं कुलं नन्दवरस्य ते पितुः ।  
धन्यो व्रजौ धन्यमरण्यमेतद्  
     यत्रैव साक्षात्प्रकटः परो हरिः ॥ ५ ॥  
यद्‌राधिकासुन्दरकण्ठरत्नं  
     यद्‌गोपिकाजीवनमूलरूपम् ।  
तदेव मन्नेत्रपथि प्रजातं  
     किं वर्णये भाग्यमतः स्वकीयम् ॥ ६ ॥  
गुप्तो व्रजे गोपभिषेण चासि  
     कस्तूरिकामोद इव प्रसिद्धः ।  
यशश्च ते निर्मलमाशु शुक्ली  
     करोति सर्वत्र गतं त्रिलोकीम् ॥ ७ ॥  
जानासि सर्वं जनचैत्यभावं  
     क्षेत्रज्ञ आत्मा कृतिवृन्दसाक्षी ।  
तथापि वक्ष्ये नृपवाक्यमुक्तं  
     परं रहस्यं रहसि स्वधर्मम् ॥ ८ ॥  
या सिंधुदेशेषु पुरी प्रसिद्धा  
     श्रीचम्पका नाम शुभा यथैन्द्री ।  
तत्पालकोऽसौ विमलो यथेन्द्रः  
     त्वत्पादपद्मे कृतचित्तवृत्तिः ॥ ९ ॥  
सदा कृतं यज्ञशतं त्वदर्थं  
     दानं तपो ब्राह्मणसेवनं च ।  
तीर्थं जपं येन सुसाधनेन  
     तस्मै परं दर्शनमेव देहि ॥ १० ॥  
तत्कन्यकाः पद्मविशालनेत्राः  
     पूर्णं पतिं त्वां मृगयंत्य आरात् ।  
सदा त्वदर्थं नियमव्रतस्था-  
     स्त्वत्पादसेवाविमलीकृताङ्गाः ॥ ११ ॥  
गृहाण तासां व्रजदेव पाणीन्  
     दत्वा परं दर्शनमद्‌भुतं स्वम् ।  
गच्छाशु सिन्धून् विशदीकुरु त्वं  
     विमृश्य कर्तव्यमिदं त्वया हि ॥ १२ ॥  
श्रीनारद उवाच -  
दूतवाक्यं च तच्छ्रुत्वा प्रसन्नो भगवान्हरिः ।  
क्षणमात्रेण गतवान् सदूतश्चम्पकां पुरीम् ॥ १३ ॥  
विमलस्य महायज्ञे वेदध्वनिसमाकुले ।  
सदूतः कृष्ण आकाशात्सहसाऽवततार ह ॥ १४ ॥  
श्रीवत्सांकं घनश्यामं सुन्दरं वनमालिनम् ।  
पीतांबरं पद्मनेत्रं यज्ञवाटागतं हरिम् ॥ १५ ॥  
तं दृष्ट्वा सहसोत्थाय विमलः प्रेमविह्वलः ।  
पपात चरणोपांते रोमांची सन्कृताञ्जलिः ॥ १६ ॥  
संस्थाप्य पीठके दिव्ये रत्नृहेमखचित्पदे ।  
स्तुत्वा सम्पूज्य विधिवद्‌राजा तत्संमुखे स्थितः ॥ १७ ॥  
गवाक्षेभ्यः प्रपश्यन्तीः सुन्दरीर्वीक्ष्य माधवः ।  
उवाच विमलं कृष्णो मेघगंभीरया गिरा ॥ १८ ॥  
श्रीभगवानुवाच -  
महामते वरं ब्रूहि यत्ते मनसि वर्तते ।  
याज्ञवल्क्यस्य वचसा जातं मद्दर्शनं तव ॥ १९ ॥  
विमल उवाच -  
मनो मे भ्रमरीभूतं सदा त्वत्पादपंकजे ।  
वासं कुर्याद् देवदेव नान्येच्छा मे कदाचन ॥ २० ॥  
श्रीनारद उवाच -  
इत्युक्त्वा विमलो राजा सर्वं कोशधनं महत् ।  
द्विपवाजिरथैः सार्द्धं चक्रे आत्मनिवेदनम् ॥ २१ ॥  
समर्प्य विधिना सर्वाः कन्यका हरये नृप ।  
नमश्चकार कृष्णाय विमलो भक्तितत्परः ॥ २२ ॥  
तदा जयजयारावो बभूव जनमण्डले ।  
ववृषुः पुष्पवर्षाणि देवता गगनस्थिताः ॥ २३ ॥  
तदैव कृष्णसारूप्यं प्राप्तोऽनंगस्फुरद्द्युतिः ।  
शतसूर्यप्रतीकाशो द्योतयन्मंडलं दिशाम् ॥ २४ ॥  
वैनतेयं समारुह्य नत्वा श्रीगरुडध्वजम् ।  
सभार्यः पश्यतां नॄणां वैकुण्ठं विमलो ययौ ॥ २५ ॥  
दत्वा मुक्तिं नृपतये श्रीकृष्णो भगवान्स्वयम् ।  
तत्सुताः सुन्दरीर्नीत्वा व्रजमंडलमाययौ ॥ २६ ॥  
तत्र कामवने रम्ये दिव्यमन्दिरसंयुते ।  
क्रीडन्त्यः कंदुकैः सर्वाः तस्थुः कृष्णप्रियाः शुभाः ॥ २७ ॥  
यावतीश्च प्रिया मुख्याः तावद् रूपधरो हरिः ।  
रराज रासे व्रजराड् अञ्जयंस्तन्मनाः प्रभुः ॥ २८ ॥  
रासे विमलपुत्रीणां आनन्दजलबिन्दुभिः ।  
च्युतैर्विमलकुण्डोऽभूत् तीर्थानां तीर्थमुत्तमम् ॥ २९ ॥  
दृष्ट्वा पीत्वा च तं स्नात्वा पूजयित्वा नृपेश्वर ।  
छित्वा मेरुसमं पापं गोलोकं याति मानवः ॥ ३० ॥  
अयोध्यावासिनीनां तु कथां यः शृणुयान्नरः ।  
स व्रजेद्धाम परमं गोलोकं योगिदुर्लभम् ॥ ३१ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
अयोध्यापुरवासिन्युपाख्यानं नाम सप्तमोऽध्यायः ॥ ७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
