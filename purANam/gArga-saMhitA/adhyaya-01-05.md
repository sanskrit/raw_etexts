मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - पंचमोऽध्यायः  
विविधगोपीजन्मकथा -  
  
रमावैकुण्ठवासिन्यः श्वेतद्वीपसखीजनाः ।  
ऊर्ध्वं वैकुण्ठवासिन्यस्तथाजितपदाश्रिताः ॥ १ ॥  
श्रीलोकाचलवासिन्यः श्रीसख्योऽपि समुद्रजाः ।  
ता गोप्योऽभिभविष्यन्ति लक्ष्मीपतिवराद्‌व्रजे ॥ २ ॥  
काश्चिद्दिव्या अदिव्याश्च तथा त्रिगुणवृत्तयः ।  
भूमिगोप्यो भविष्यन्ति पुण्यैर्नानाविधैः कृतैः ॥ ३ ॥  
यज्ञावतारं रुचिरं रुचिपुत्रं दिवस्पतिम् ।  
मोहिताः प्रीतिभावेन वीक्ष्य देवजनस्त्रियः ॥ ४ ॥  
ताश्च देवलवाक्येन तपस्तेपुर्हिमाचले ।  
भक्त्या परमया ता मे गोप्यो भाव्या व्रजे विधे ॥ ५ ॥  
अन्तर्हिते भगवति देवे धन्वन्तरौ भुवि ।  
ओषध्यो दुःखमापन्ना निष्फला भारतेऽभवन् ॥ ६ ॥  
सिद्ध्यर्थं तास्तपस्तेपुः स्त्रियो भूत्वा मनोहराः ।  
चतुर्युगे व्यतीते तु प्रसन्नोऽभूद्धरिः परम् ॥ ७ ॥  
वरं वृणीत चेत्यृक्तं श्रुत्वा नार्यो महावने ।  
तं दृष्ट्वा मोहमापन्ना ऊचुर्भर्ता भवात्र नः ॥ ८ ॥  
वृन्दावने द्वापरान्ते लता भूत्वा मनोहराः ।  
भविष्यथ स्त्रियो रासे करिष्यामि वचश्च वः ॥ ९ ॥  
श्रीभगवानुवाच -  
भक्तिभावसमायुक्ता भूरिभाग्या वरांगनाः ।  
लतागोप्यो भविष्यन्ति वृन्दारण्ये पितामह ॥ १० ॥  
जालन्धर्य्यश्च या नार्यो वीक्ष्य वृन्दापतिं हरिम् ।  
ऊचुर्वायं हरिः साक्षादस्माकं तु वरो भवेत् ॥ ११ ॥  
आकाशवागभूत्तासां भजताशु रमापतिम् ।  
यथा वृन्दा तथा यूयं वृन्दारण्ये भविष्यथ ॥ १२ ॥  
समुद्रकन्याः श्रीमत्स्यं हरिं दृष्ट्वा च मोहिताः ।  
ता हि गोप्यो भविष्यन्ति श्रीमत्स्यस्य वराद्‌व्रजे ॥ १३ ॥  
आसीद्‌राजा पृथुः साक्षान्ममांशश्चण्डविक्रमः ।  
जित्वा शत्रून्नृपश्रेष्ठो धरां कामान्दुदोह ह ॥ १४ ॥  
बर्हिष्मतीभवास्तत्र पृथुं दृष्ट्वा पुरस्त्रियः ।  
अत्रेः समीपमागत्य ता ऊचुर्मोहविह्वलाः ॥ १५ ॥  
अयं तु राजराजेन्द्रः पृथुः पृथुलविक्रमः ।  
कथं वरो भवेन्नो वै तद्‌वद त्वं महामुने ॥ १६ ॥  
अत्रिरुवाच -  
गोदोहं कुरुताश्वद्य पृथ्वीयं धारणामयी ।  
सर्वं दास्यति वो दुर्गं मनोरथमहार्णवम् ॥ १७ ॥  
मनोरथं प्रदुदुहुर्मनःपात्रेण ताश्च गाम् ।  
तस्माद्‌गोप्यो भविष्यन्ति वृन्दारण्ये पितामह ॥ १८ ॥  
कामसेनामोहनार्थं दिव्या अप्सरसो वराः ।  
नारायणस्य सहसा बभूवुर्गन्धमादने ॥ १९ ॥  
भर्तुकामाश्च ता आह सिद्धो नारायणो मुनिः ।  
मनोरथो वो भविता व्रजोगोप्यो भविष्यथ ॥ २० ॥  
स्त्रियः सुतलवासिन्यो वामनं वीक्ष्य मोहिताः ।  
तपस्तप्ता भविष्यन्ति गोप्यो वृन्दावने विधे ॥ २१ ॥  
नागेन्द्रकन्या याः शेषं भेजुर्भक्त्या वरेच्छया ।  
संकर्षणस्य रासार्थं भविष्यंति व्रजे च ताः ॥ २२ ॥  
कश्यपो वसुदेवश्च देवकी चादितिः परा ।  
शूरः प्राणो ध्रुवः सोऽपि देवकोऽवतरिष्यति ॥ २३ ॥  
वसुश्चैवोद्धवः साक्षाद्दक्षोऽक्रूरो दयापरः ।  
हृदीको धनदश्चैव कृतवर्मा त्वपांपतिः ॥ ३४ ॥  
गदः प्राचीनबर्हिश्च मरुतो ह्युग्रसेन उत् ।  
तस्य रक्षां करिष्यामि राज्यं दत्त्वा विधानतः ॥ २५ ॥  
युयुधानश्चाम्बरीषः प्रह्लादः सात्यकिस्तथा ।  
क्षीराब्धिः शन्तनुः साक्षाद्‌भीष्मो द्रोणो वसूत्तमः ॥ २६ ॥  
शलश्चैव दिवोदासो धृतराष्ट्रो भगो रविः ।  
पाण्डुः पूषा सतां श्रेष्ठो धर्मो राजा युधिष्ठिरः ॥ २७ ॥  
भीमो वायुर्बलिष्ठश्च मनुः स्वायंभुवोऽर्जुनः ।  
शतरूपा सुभद्रा च सविता कर्ण एव हि ॥ २८ ॥  
नकुलः सहदेवश्च स्मृतौ द्वावश्विनीसुतौ ।  
धाता बाह्लीकवीरश्च वह्निर्दोणः प्रतापवान् ॥ २९ ॥  
दुर्योधनः कलेरंशोऽभिमन्युः सोम एव च ।  
द्रौणिः साक्षाच्छिवस्यापि रूपं भूमौ भविष्यति ॥ ३० ॥  
इत्थं यदोः कौरवाणामन्येषां भूभुजां नृणाम् ।  
कुले कुले च भवतः स्वांशैः स्त्रीभिर्मदाज्ञया ॥ ३१ ॥  
ये येऽवतारा मे पूर्वं तेषां राज्ञ्यो रमांशकाः ।  
भविष्या राजराज्ञीषु सहस्राणि च षोडश ॥ ३२ ॥  
श्रीनारद उवाच -  
इत्युक्त्वा श्रीहरिस्तत्र ब्रह्माणं कमलासनम् ।  
दिव्यरूपां भगवतीं योगमायामुवाच ह ॥ ३३ ॥  
देवक्याः सप्तमं गर्भं संनिकृष्य महामते ।  
वसुदेवस्य भार्यायां कंसत्रासभयात्पुनः ॥ ३४ ॥  
नन्दव्रजे स्थितायां च रोहिण्यां सन्निवेशय ।  
नंदपत्न्यां भव त्वं वै कृत्वेदं कर्म चाद्‌भुतम् ॥ ३५ ॥  
श्रीनारद उवाच -  
श्रुत्वा ब्रह्मा देवगणैर्नत्वा कृष्णं परात्पराम् ।  
भूमिमाश्वास्य वाणीभिः स्वधाम च समाययौ ॥ ३६ ॥  
परिपूर्णतमं साक्षाच्छ्रीकृष्णं विद्धि मैथिल ।  
कंसादीनां वधार्थाय प्राप्तोयं भूमिमण्डले ॥ ३७ ॥  
रोममात्रतनौ जिव्हा भवंत्वित्थं यदा नृप ।  
तदापि श्रीहरेस्तस्य वर्ण्यते न गुणो महान् ॥ ३८ ॥  
नभः पतन्ति विहगा यथा ह्यात्मसमं नृप ।  
तथा कृष्णगतिं दिव्यां वदन्तीह विपश्चितः ॥ ३९ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
अवतारव्यवस्था नाम पंचमोऽध्यायः ॥ ५ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
