मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - सप्तमोऽध्यायः  
कंस-जन्मादिवर्णनं तथा दिग्विजय वर्णनम् -  
  
अथ कंसः प्रलंबाद्यैरन्यैः पूर्वं जितैश्च तैः ।  
शंबरस्य पुरं प्रागात्स्वाभिप्रायं न्यवेदयत् ॥ १ ॥  
शंबरो ह्यतिवीर्योऽपि न युयोध स तेन वै ।  
चकार सौहृदं कंसे सर्वैरतिबलैः सह ॥ २ ॥  
त्रिशृङ्गशिखरे शेते व्योमो नामाऽसुरो बली ।  
कंसपादप्रबुद्धोऽभूत्क्रोधसंरक्तलोचनः ॥ ३ ॥  
कंसं जघान चोत्थाय प्रबलैर्दृढमुष्टिभिः ।  
तयोर्युद्धमभूद्‌घोरमितरेतरमुष्टिभिः ॥ ४ ॥  
कंसस्य मुष्टिभिः सोऽपि निःसत्त्वोऽभूद्‌भ्रमातुरः ।  
भृत्यं कृत्वाथ तं कसः प्राप्तं मां प्रणनाम ह ॥ ५ ॥  
हे देव युद्धकांक्षोऽस्मि क्व यामि त्वं वदाशु मे ।  
प्रोवाच तं तदा गच्छ दैत्य बाणं महाबलम् ॥ ६ ॥  
प्रेरितश्चेति कंसाख्यो मया युद्धदिदृक्षुणा ।  
भुजवीर्यमदोन्नद्धः शोणिताख्यं पुरं ययौ ॥ ७ ॥  
बाणासुरस्तत्प्रतिज्ञां श्रुत्वा क्रुद्धो ह्यभून्महान् ।  
तताड लत्तां भूमध्ये जगर्ज घनवद्‌बली ॥ ८ ॥  
आजानुभूमिगां लत्तां पातालांतमुपागताम् ।  
कृत्वा तमाह बाणस्तु पूर्वं चैनां समुद्धर ॥ ९ ॥  
श्रृत्वा वचः कराभ्यां तामुज्जहार मदोत्कटः ।  
प्रचंडविक्रमः कंसः खरदण्डं गजौ यथा ॥ १० ॥  
तया चोद्‌धृतयोत्खाता लोकाः सप्ततला दृढाः ।  
निपेतुर्गिरयोऽनेका विचेलुर्दृढदिग्गजाः ॥ ११ ॥  
योद्धुं तमुद्यतं बाणं दृष्ट्वाऽऽगत्य वृषध्वजः ।  
सर्वान्संबोधयामास प्रोवाच बलिनन्दनम् ॥ १२ ॥  
कृष्णं विनापरं चैनं भूमौ कोऽपि न जेष्यति ।  
भार्गवेण वरं दत्तं धनुरस्मै च वैष्णवम् ॥ १३ ॥  
श्रीनारद उवाच -  
इत्युक्त्वा सौहृदं हृद्यं सद्यो वै कंसबाणयोः ।  
चकार परया शान्त्या शिवः साक्षान्महेश्वरः ॥ १४ ॥  
अथ कंसो दिक्‌प्रतीच्यां श्रुत्वा वत्सं महासुरम् ।  
तेन सार्द्धं स युयुधे वत्सरूपेण दैत्यराट् ॥ १५ ॥  
पुच्छे गृहीत्वा तं वत्सं पोथयामास भूतले ।  
वशे कृत्वाथ तं शैलं म्लेच्छदेशांस्ततो ययौ ॥ १६ ॥  
मन्मुखात्कालयवनः श्रुत्वा दैत्यं महाबलम् ।  
निर्ययौ संमुखे योद्धुं रक्तश्मश्रुर्गदाधरः ॥ १७ ॥  
कंसो गदां गृहीत्वा स्वां लक्षभारविनिर्मिताम् ।  
प्राक्षिपद्यवनेन्द्राय सिंहनादमथाकरोत् ॥ १८ ॥  
गदायुद्धमभूद्‌घोरं तदा हि कंसकालयोः ।  
विस्फुलिंगान् क्षरंत्यौ द्वे गदे चूर्णीबभूवतुः ॥ १९ ॥  
कंसः कालं संगृहीत्वा पातयामास भूतले ।  
पुनर्गृहीत्वा निष्पात्य मृततुल्यं चकार ह ॥ २० ॥  
बाणवर्षं प्रकुर्वन्तीं सेनां तां यवनस्य च ।  
गदया पोथयामास कंसो दैत्याधिपो बली ॥ २१ ॥  
गजांस्तुरगान्सुरथान्वीरान् भूमौ निपात्य च ।  
जगर्ज घनवद्‌वीरो गदायुद्धे मृधाङ्गणे ॥ २२ ॥  
ततश्च दुद्रुवुर्म्लेच्छास्त्यक्त्वा स्वं स्वं रणं परम् ।  
भीतान् पलायितान् म्लेच्छान्न जघानाथ नीतिमान् ॥ २३ ॥  
उच्चपादो दीर्घजानुः स्तंभोरुर्लघिमा कटिः ।  
कपाटवक्षाः पीनांसः पुष्टः प्रांशुर्बृहद्‌भुजः ॥ २४ ॥  
पद्मनेत्रो बृहत्केशोऽरुणवर्णोऽसिताम्बरः ।  
किरीटी कुंडली हारी पद्ममाली लयार्करुक् ॥ २५ ॥  
खड्गी निषंगी कवची मुद्‌गराढ्यो धनुर्धरः ।  
मदोत्कटो ययौ जेतुं देवान्कंसोऽमरावतीम् ॥ २६ ॥  
चाणूरमुष्टिकारिष्टशलतोशलकेशिभिः ।  
प्रलंबेन बकेनापि द्विविदेन समावृतः ॥ २७ ॥  
तृणावर्त्ताघकूटैश्च भौमबाणाख्यशंबरैः ।  
व्योमधेनुकवत्सैश्च रुरुधे सोऽमरावतीम् ॥ २८ ॥  
कंसादीनागतान्दृष्ट्वा शक्रो देवाधिपः स्वराट् ।  
सर्वैर्देवणैः सार्द्धं योद्धुं कृद्धो विनिर्ययौ ॥ २९ ॥  
तयोर्युद्धमभूद्‌घोरं तुमुलं रोमहर्षणम् ।  
दिव्यैश्च शस्त्रसंघातैर्बाणैस्तीक्ष्णैः स्फुरत्प्रभैः ॥ ३० ॥  
शस्त्रान्धकारे संजाते रथारूढो महेश्वरः ।  
चिक्षेप वज्रं कंसाय शतधारं तडिद्‌द्युति ॥ ३१ ॥  
मुद्‌गरेणापि तद्‌वज्रं तताडाशु महासुरः ।  
पपात कुलिशं युद्धे छिन्नधारं बभूव ह ॥ ३२ ॥  
त्यक्त्वा वज्रं तदा वज्री खड्‌गं जग्राह रोषतः ।  
कंसं मूर्ध्नि तताडाशु नादं कृत्वाऽथ भैरवम् ॥ ३३ ॥  
स क्षतो नाभवत्कंसो मालाहत इव द्विपः ।  
गृहीत्वा स गदां गुर्वीमष्टधातुमयीं दृढाम् ॥ ३४ ॥  
लक्षभारसमां कंसश्चिक्षेपेन्द्राय दैत्यराट् ।  
तां समापततीं वीक्ष्य जग्राहाशु पुरंदरः ॥ ३५ ॥  
ततश्चिक्षेप दैत्याय वीरो नमुचिसूदनः ।  
चचार युद्धे विदलन्नरीन्मातलिसारथिः ॥ ३६ ॥  
कंसो गृहीत्वा परिघं तताडांसेऽसुरद्विषः ।  
तत्प्रहारेण देवेन्द्रः क्षणं मूर्च्छामवाप सः ॥ ३७ ॥  
कंसं मरुद्‌गणाः सर्वे गृध्रपक्षैः स्फुरत्प्रभैः ।  
बाणौघैश्छादयामासुर्वर्षासूर्यमिवांबुदः ॥ ३८ ॥  
दोःसहस्रयुतो वीरश्चापं टंकारयन्मुहुः ।  
तदा तान्कालयामास बाणैर्बाणासुरो बली ॥ ३९ ॥  
बाणं च वसवो रुद्रा आदित्या ऋभवः सुराः ।  
जघ्नुर्नानाविधैः शस्त्रैः सर्वतोऽद्रिं समागताः ॥ ४० ॥  
ततो भौमासुरः प्राप्तः प्रलंबाद्यसुरैर्नदन् ।  
तेन नादेन देवास्ते निपेतुर्मूर्छिता रणे ॥ ४१ ॥  
उत्थायाशु तदा शक्रो जगामारुह्य तत्त्वदृक् ।  
नोदयामास कंसाय मत्तमैरावतं गजम् ॥ ४२ ॥  
अंकुशास्फालनात् क्रुद्धं पातयन्तं पदैर्द्विषः ।  
शुण्डादण्डस्य फूत्कारैर्मर्दयन्तमितस्ततः ॥ ४३ ॥  
स्रवन्मदं चतुर्दन्तं हिमाद्रिमिव दुर्गमम् ।  
नदन्तं शृङ्खलां शुण्डां चालयन्तं मुहुर्मुहुः ॥ ४४ ॥  
घटाढ्यं किंकिणीजालरत्नकंबलमण्डितम् ।  
गोमूत्रचयसिन्दूरकस्तूरीपत्रभृन्मुखम् ॥ ४५ ॥  
दृढेन मुष्टिना कंसस्तं तताड महागजम् ।  
द्वितीयमुष्टिना शक्रं स जघान रणाङ्गणे ॥ ४६ ॥  
तस्य मुष्टिप्रहारेण दूरे शक्रः पपात ह ।  
जानुभ्यां धरणीं स्पृष्ट्वा गजोऽपि विह्वलोऽभवत् ॥ ४७ ॥  
पुनरुत्थाय नागेन्द्रो दन्तैश्चाहत्य दैत्यपम् ।  
शुण्डादण्डेन चोद्‌धृत्य चिक्षेप लक्षयोजनम् ॥ ४८ ॥  
पतितोऽपि स वज्रांगः किंचिद्‌व्याकुलमानसः ।  
स्फुरदोष्ठोऽतिरुष्टाङ्गो युद्धभूमिं समाययौ ॥ ४९ ॥  
कंसो गृहीत्वा नागेन्द्रं संनिपात्य रणांगणे ।  
निष्पीड्य शूण्डां तस्यापि दन्तांश्चूर्णीचकार ह ॥ ५० ॥  
अथ चैरावतो नागो दुद्रावाशु रणाङ्गणात् ।  
निपातयन्महावीरान् देवधानीं पुरीं गतः ॥ ५१ ॥  
गृहीत्वा वैष्णवं चापं सज्जं कृत्वाथ दैत्यराट् ।  
देवान्विद्रायामास बाणौघैश्च धनुःस्वनैः ॥ ५२ ॥  
ततः सुरास्तेन निहन्यमाना  
     विदुद्रुवुर्लीनधियो दिशान्ते ।  
केचिद्‌रणे मुक्तशिखा बभूवु-  
     र्भीताः स्म इत्थं युधि वादिनस्ते ॥ ५३ ॥  
केचित्तथा प्रांजलयोऽतिदीनव-  
     त्संन्यस्तशस्त्रा युधि मुक्तकच्छाः ।  
स्थातुं रणे कंसनृदेवसंमुखे  
     गतेप्सिताः केचिदतीव विह्वलाः ॥ ५४ ॥  
इत्थं स देवान्प्रगतान्निरीक्ष्य तान्  
     नीत्वा च सिंहासनमातपत्रवत् ।  
सर्वैस्तदा दैत्यगणैर्जनाधिपः  
     स्वराजधानीं मथुरां समाययौ ॥ ५५ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
कंसदिग्विजयवर्णनं नाम सप्तमोऽध्यायः ॥ ७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
