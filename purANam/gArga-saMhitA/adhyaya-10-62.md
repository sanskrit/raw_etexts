मागचा अध्याय  
समाप्तोऽयं ग्रंथः  
श्रीगर्गसंहिता  
अश्वमेधखण्डः - द्विषष्टितमोऽध्यायः  
सुमेरुसंपूर्ति -  
  
गर्ग उवाच -  
तपः कृतं पुरा येन दुर्ज्जरं पूर्वजन्मनि ।  
इह लोके च तस्याशु गुरोर्भक्तिर्हि जायते ॥ १ ॥  
गुरोः सेवां न कुरुते स्वगुरुं यो न मन्यते ।  
यः समर्थश्च पतति कुंभीपाके च सर्वदा ॥ २ ॥  
गुरोरभक्तं प्रगतं दृष्ट्वा गोघ्नो भवेन्नरः ।  
स्नात्वा गंगां च यमुनां तदा भवति निर्मलः ॥ ३ ॥  
द्रव्यलाभस्तु शिष्यस्य भवेद्वै यत्र यत्र च ।  
दशांशं च गुरोस्तस्मिन्गृहद्रव्ये तथा हि नः ॥ ४ ॥  
तं भुंजति बलाच्छिष्यो न दास्यति गुरुं पृथक् ।  
स महारौरवं याति हीनः सर्वसुखैरिह ॥ ५ ॥  
हरौ कुर्वन्ति ये नित्यं भक्तिं च नवलक्षणम् ।  
संसारसागरं राजंस्ते तरंति सुखेन वै ॥ ६ ॥  
ज्ञातिं विद्यां महत्त्वं च रूपं यौवनमेव च ।  
यत्नेन परिवर्जेत पंचैते भक्तिकंटकाः ॥ ७ ॥  
भक्त्या कृष्णस्य राजेन्द्र प्रसादं चरणोदकम् ।  
ये गृह्णन्ति भवेयुर्भूपावना नात्र संशयः ॥ ८ ॥  
गंगा पापं शशी तापं दैन्यं कल्पतरुर्हरेत् ।  
पापं तापं तथा दैन्यं सद्यः साधुसमागमः ॥ ९ ॥  
तावद्‌भ्रमन्ति संसारे पितरः पिंडतत्पराः ।  
यावद्‌वंशे सुतः कृष्णभक्तियुक्तो न जायते ॥ १० ॥  
स किं गुरुः स किं तातः स किं पुत्र स किं सखा ।  
स किं राजा स किं बंधुर्न दद्याद्यो हरौ मतिम् ॥ ११ ॥  
विद्याधनागारकलाभिमानिनो  
     रूपादिदारासुतनित्यबुद्धयः ।  
दृष्ट्वान्यदेवान्फलकामिनश्च  
     जीवन्मृतास्ते न भजन्ति केशवम् ॥ १२ ॥  
हयमेधचरित्रस्य सुमेरुः कथितो मया ।  
व्यासः कृष्णचरित्रैश्च तवाग्रे नृपसत्तम ॥ १३ ॥  
यस्य श्रवणमात्रेण कृष्णभक्तिर्भविष्यति ।  
नराणां नृपशार्दूल शोकमोहभयापहा ॥ १४ ॥  
अनेन चरितेनापि लभते वांछितं फलम् ।  
धनं धान्यं सुतं भक्तिं तथा शत्रुक्षयं नरः ॥ १५ ॥  
तस्माद्‌भजाशु राजेन्द्र श्रीकृष्णं जगदीश्वरम् ।  
भक्त्या गृहे वा विपिने ज्ञात्वा विश्वं मनोमयम् ॥ १६ ॥  
आयुस्ते नरवीर वर्धतु सदा हेमंतरात्रिर्यथा  
लोकानां प्रियदर्शनो भव सदा हेमंतसूर्यो यथा ।  
शत्रूणामतिदुःसहो भव सदा हेमंततोयं यथा  
नाशं यांतु तवारयोऽपि सततं हेमंतपद्मं यथा ॥ १७ ॥  
सूत उवाच -  
इति श्रुत्वा वज्रनाभिर्हर्षितः प्रेमविह्वलः ।  
स्मरन्कृष्णस्य माहात्म्यं नत्वा गुरुमथाब्रवीत् ॥ १८ ॥  
धन्योऽहं च कृतार्थोऽहं भवता करुणात्मना ।  
श्रुत्वा कृष्णस्य माहात्म्यं लग्नं कृष्णे च नो मनः ॥ १९ ॥  
सूत उवाच -  
इत्युक्त्वा पूजयामास गर्गाचार्यं नृपोत्तमः ।  
गन्धाक्षतैः पुष्पहारैस्तथा जालकमालया ॥ २० ॥  
गजै रथैस्तुरंगैश्च शिबिकाभिश्च मंदिरैः ।  
रौप्याणां चैव भारैश्च स्वर्णभारैश्च शौनक ॥ २१ ॥  
तथा रत्नैश्च ग्रामैश्च ह्यात्मना हर्षपूरितः ।  
प्रदक्षिणाप्रणामैश्च तथा नीराजनादिभिः ॥ २२ ॥  
ततश्च गर्ग उत्थाय दत्त्वा वज्राय चाशिषम् ।  
भूपेन वंदितः सोऽपि ययौ दक्षिणया युतः ॥ २३ ॥  
स गत्वा यमुनातीरे तीर्थे विश्रांतिसंज्ञके ।  
माथुरेभ्यश्च विप्रेभ्यो मुनिः सर्वं धनं ददौ ॥ २४ ॥  
गर्गवाक्यात्ततो वज्रो मथुरायां मुनीश्वरैः ।  
चकार हयमेधं वै यथा नागपुरेश्वरः ॥ २५ ॥  
ततः स मथुरायां च दीर्घविष्णुं च केशवम् ।  
वृन्दावने च गोविंदं हरिदेवं गिरीश्वरे ॥ २६ ॥  
गोकुले गोकुलेशं च गोकुलाद्योजने बलम् ।  
स्थापयामास वज्रस्तु हरेश्च प्रतिमाश्च षट् ॥ २७ ॥  
बलस्य प्रतिमाश्चान्याः पञ्च वै व्रजमण्डले ।  
नृणां शुभाय वज्रस्तु स्थापयामास हर्षितः ॥ २८ ॥  
अब्दाश्चतुःसहस्राणि कलौ पञ्च शतानि च ।  
गते गिरिवरे हि श्रीनाथः प्रादुर्भविष्यति ॥ २९ ॥  
तं पूजयिष्यति व्रजे विष्णुस्वामी रवेस्तनुः ।  
वल्लभाद्याश्च तच्छिष्याश्चान्ये गोकुलस्वामिनः ॥ ३० ॥  
श्रीमद्‌भागवतान्मुक्तिं दृष्ट्वा वज्रः परीक्षितः ।  
वैराग्येणापि मुनयो राज्यं त्यक्तुं मनो दधे ॥ ३१ ॥  
तदाययौ चौपगविर्नरनारायणाश्रमात् ।  
पादुकां मस्तके बिभ्रत्कृष्णचन्द्रस्य वैष्णवः ॥ ३२ ॥  
भूपेन वंदितः सोऽपि प्रत्युत्थानासनादिभिः ।  
कथयामास वज्राग्रे श्रीमद्‌भागवतं मुदा ॥ ३३ ॥  
श्रुत्वोद्धवाद्‌भागवतं वज्रः प्रोवाच हर्षितः ।  
श्रुता मया पुरा तात सुसभायां परीक्षितः ॥ ३४ ॥  
समाधिभाषा व्यासस्य शुकदेवेन वर्णिता ।  
पुनस्त्वयापि कथिता कृतार्थोऽहं बभूव ह ॥ ३५ ॥  
इत्युक्त्वा वज्रनाभिस्तु स्वराज्यं प्रतिबाहवे ।  
दत्त्वा जगाम गोलोकं विमानेनापि चोद्धवः ॥ ३६ ॥  
चकार राज्यं धर्मेण मथुरायां च दक्षिणे ।  
प्रतिबाहुः सुतस्तस्य चोत्तरे जनमेजयः ॥ ३७ ॥  
अग्रे कलियुगो ब्रह्मन्नागमिष्यति दारुणः ।  
परंतु चैकं निर्वाहं दृश्यते पापनाशनम् ॥ ३८ ॥  
यावद्‌भागवतं शास्त्रं यावद्‌गोकुलस्वामिनः ।  
यावद्‌गोवर्धनो गंगा तावत्कलियुगं न हि ॥ ३९ ॥  
भारतानां च खण्डानां जंबूद्वीपे यथा मुने ।  
मध्ये संराजते मेरुः सौवर्णः पद्मपुष्पवत् ॥ ४० ॥  
तथा गोलोकखण्डानां संहितायां महामुने ।  
हयमेधचरित्रस्य मध्ये मेरुर्विराजते ॥ ४१ ॥  
अस्य श्रवणमात्रेण विप्रहा गुरुतल्पगः ।  
स्त्रीराजपितृगोहन्ता मुच्यते सर्वपातकैः ॥ ४२ ॥  
विप्रस्तु लभते विद्यां राज्यं राजन्य एव च ।  
श्रवणाच्च धनं वैश्यो धर्मं शूद्रस्तथैव च ॥ ४३ ॥  
नदीषु च यथा गंगा देवेषु भगवान्यथा ।  
तीर्थेषु वै रीर्थराज इयं वै संहितासु च ॥ ४४ ॥  
अस्याः श्रवणमात्रेण तृप्तिं याति नरोतमः ।  
न सज्जेतान्यशास्त्रेषु यथा भागवतान्मुने ॥ ४५ ॥  
तस्माद्‌भजत पादाब्जं श्रीकृष्णस्य महात्मनः ।  
कल्याणार्थं च मुनयो भक्तदुःखहरस्य च ॥ ४६ ॥  
श्रीगर्ग उवाच -  
इति श्रुत्वा शौनकाद्या मुनयश्चरितं हरेः ।  
श्लाघां वै सूतपुत्रस्य चक्रुर्हर्षितमानसाः ॥ ४७ ॥  
संसारसागरे मग्नं दीनं मां करुणानिधे ।  
कालग्रहगृहीतांगं त्राहि विष्णो नमोऽस्तु ते ॥ ४८ ॥  
अनुगृह्णीष्व नः साधो त्वं ह्यनाथस्य वल्लभः ।  
त्रैलोक्यस्याभयं दद्याद्यथा स्वामी तथा कुरु ॥ ४९ ॥  
श्रीगुरोः कृपया हि श्रीमदनमोहनसेवया ।  
बभूव वाङ्‌मम हरेस्तस्या चरितमीरितम् ॥ ५० ॥  
वाल्मीक्याद्याश्च व्यासाद्या लघूक्तां कवितां मम ।  
पश्यन्तु दृष्ट्वा यूयं चापराधं क्षंतुमर्हथ ॥ ५१ ॥  
श्रीमाधवं व्रजपतिं नवमेघगात्रं  
     राधापतिं सुरपतिं मुरलीधरञ्च ।  
भक्तार्तिहञ्च परमार्थमनन्तदेवं  
     कृष्णं नमामि शिरसा मनसा च भक्त्या ॥ ५२ ॥  
षड्‌विंशच्च शता रामा त्रिसप्ताशीतिसुप्रियाः ।  
श्लोकाश्चरित्रमेरोर्वै श्रीकृष्णस्य महात्मनः ॥ ५३ ॥  
इति श्रीमद्‌गर्गसंहितायामश्वमेधखण्डे  
सुमेरुसंपूर्तिर्नाम द्विषष्टितमोऽध्यायः ॥ ६२ ॥  
अश्वमेधखण्डः समाप्तः  
समाप्तोऽयं ग्रंथः  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
