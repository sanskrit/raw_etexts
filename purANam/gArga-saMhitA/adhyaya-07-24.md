मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - चतुर्विंशोऽध्यायः  
यक्ष-युद्धम् -  
  
श्रीनारद उवाच -  
शस्त्रांधकारे संजाते मणिग्रीवो महाबलः ॥  
बिभेदारिबलं बाणैः कुवाक्यैर्मित्रतामिव ॥१॥  
मणिग्रीवस्य बाणौघैर्गजाश्वरथपत्तयः ॥  
निपेतुः सक्षता भूमौ वृक्षा वातहता इव ॥२॥  
चंद्रभानुर्हरेः पुत्रो सत्यभामाऽऽत्मजो बली ॥  
मणिग्रीवस्य कोदंडं पंचबाणैस्तदाच्छिनत् ॥३॥  
दशभीस्तद्‌रथं भित्वा जगर्ज घनवद्‌बली ॥  
मणिग्रीवोऽपि चिक्षेप शक्तिं स्वां चन्द्रभानवे ॥४॥  
भासयंती दिशः शश्वन्महोल्कामिव मैथिल ॥  
अग्रहीच्चंद्रभानुस्तां वामहस्तेन लीलया ॥५॥  
तया जघान समरे मणिग्रीवं महाबलम् ॥  
पुनर्जगर्ज समरे चंद्रभानुर्महाबलः ॥ ६॥  
तत्प्रहारेण पतिते मणिग्रीवे प्रमूर्छिते ॥  
चन्द्रभानुं बाणजालैर्नलकूबरनोदिताः ॥७॥  
छादयामासुरसुरा वर्षादित्यं यथांबुदाः ॥  
दीप्तिमान्कृष्णपुत्रस्तु खड्गमुद्यम्य वेगवान् ॥८॥  
विवेश यक्षसेनासु नीहारेषु यथा रविः ॥  
तस्य खड्गप्रहारेण केचिद्यक्षा द्विधाभवन् ॥९॥  
केचिद्वै छिन्नशिरसश्छिन्नपादांसबाहवः ॥  
भिन्नहस्ताश्छिन्नकर्णाश्छिन्नोष्ठाः पेतुराहवे ॥१०॥  
तेषां शिरोभिर्बीभत्सैः सकिरीटैः सकुंडलैः ॥  
सशिरस्त्रैः स्रवद्‌रक्तैर्महामारीव भूर्बभौ ॥११॥  
शेषा विदुद्रुवुर्यक्षाः सक्षता भयविह्वलाः ॥  
हाहाकारस्तदा जातो यक्षसेनासु मैथिल ॥१२॥  
धनुष्टंकारयन्प्राप्तो दंशितो नलकूबरः ॥  
रथेनातिपताकेन मा भैष्टेत्यभयं ददौ ॥१३॥  
पंचभिः कृतवर्माणमर्जुनं दशभिः शरैः ॥  
दीप्तिमंतं च विंशत्या तताड नलकूबरः ॥१४॥  
कृतवर्मा महाबाहुर्जघान नलकूबरम् ॥  
पंचभिर्विशिखै राजन्नादयन्मंडलं दिशाम् ॥१५॥  
ते बाणाः कवचं भित्वा तनुं भित्वा धरातलम् ॥  
विविशुः पश्यतां तेषां वल्मीके फणिनो यथा ॥१६॥  
वीक्ष्य तद्‌बाणभिन्नांगं मूर्च्छितं नलकूबरं ॥  
अपोवाह रणात्सूतो हेममालीति नामभाक् ॥१७॥  
घंटानादः पार्श्वमौलिः कुबेरस्य च मंत्रिणौ ॥  
जघ्नतुर्बाणपटलैर्यदूनामुद्‌भटं बलम् ॥१८॥  
स्वर्णपुंखैस्तीक्ष्णमुखैर्गृध्रपक्षैर्मनोजवैः ॥  
द्योतयद्‌भिर्दिशः सर्वा मार्तंडकिरणैरिव ॥१९॥  
ततोऽर्जुनो महावीरः प्रतिबाणान्समादधे ॥  
बाणसंघर्षजा युद्धे विस्फुलिंगा सहस्रशः ॥२०॥  
विरेजुर्नृप खद्योतचंचलालातचक्रवत् ॥  
सर्वं तद्‌बाणपटलं क्षणमात्रेण चाच्छिनत् ॥२१॥  
गांडीवमुक्तविशिखैर्गांडीवी रणदुर्मदः ॥  
योजनद्वयमात्रेण तद्‌रथो सध्वजो बलात् ॥२२॥  
अर्जुनो बाणपटलैश्चकार शरपंजरे ॥  
हताविमाविति ज्ञात्वा सर्वे पुण्यजनास्त्वरम् ॥२३॥  
दुद्रुवुः स्वं रणं त्यक्त्वा परं हाहेति वादिनः ॥  
तदा तु भूतावलयः कोटिशश्चाययुर्मृधे ॥२४॥  
डाकिन्यः कोटिशो राजंश्चिक्षिपुर्वारणान्मृधे ॥  
भक्षयंत्यो नरानश्वाँश्चर्वयंत्यो रथान्पृथक् ॥२५॥  
नरे नरे पृथग्भूता धावंतो दशभिर्दश ॥  
प्रमथाः पातयामासुः खट्वांगेन जनान्मुहुः ॥२६॥  
यातुधानाश्चर्वयन्तः शिरांसि रणमंडले ॥  
वेतालाश्च कपालेन पिबंतो रुधिरं बहु ॥२७॥  
विनायकाश्च नृत्यंतः प्रेता गायंत एव हि ॥  
कूष्मांडाश्च तथोन्मादाः शिरांसि जगृहुर्मृधे ॥२८॥  
शिवस्य मुंडमालार्थं वीराणां स्वर्गगामिनाम् ॥  
तथा मातृगणा ब्रह्मराक्षसा भैरवा मृधे ॥२९॥  
शिरांसि कंदुकानीव क्षेपयंतो मुहुर्मुहुः ॥  
हसंतः प्रहसंतश्च साट्टहासं समाकुलाः ॥३०॥  
पिशाचा विकलास्याश्च कूर्दन्तः केऽपि कुत्सितम् ॥  
पिशाच्यः क्षतजं तूष्णं पाययंत्यः शिशून्मृधे ॥३१॥  
मा रोदीरिति वादिन्यो नेत्राण्यपि ददाम उत् ॥  
इत्थं गणबलं दृष्ट्वा बलदेवानुजो बली ॥३२॥  
गदो गदां समादाय जगर्ज घनवद्‌बली ॥  
लक्षभारभृता मौर्व्या गदया तद्‌बलं महत् ॥३३॥  
पोथयामास हि गदो वज्रेणेंद्रो यथा गिरीन् ॥  
कूष्मांडोन्मादवेतालाः पिशाचा ब्रह्मराक्षसाः ॥३४॥  
निपेतुर्मूर्छिता भूमौ तद्‌गदाभिन्नमस्तकाः ॥  
डाकिनीभिन्नदंताश्च प्रमथाभिन्नकंधराः ॥३५॥  
यातुधानांश्छिन्नमुखांश्चकार समरे गदः ॥  
गदया मर्दिताः प्रेता दुद्रुवुस्ते दिशो दश ॥३६॥  
वाराहदंष्ट्रया भग्ना लये दैत्या यथा नृप ॥  
पलायिते भूतगणे वीरभद्रः समागतः ॥३७॥  
गदं तताड गदया बलदेवानुजं बली ॥  
गदोपरि गदां नीत्वा गदः स्वां प्राहीणोद्‌गदाम् ॥३८॥  
तयोर्युद्धमभूद्‌घोरं गदाभ्यां मैथिलेश्वर ॥  
विस्फुलिंगान् क्षरंत्यो द्वे गदे चूर्णिबभूवतुः ॥३९॥  
मल्लयुद्धं तयोरासीन्नोदयंतं परस्परम् ॥  
भुजैश्च जानुभिः पादैः पातयंतो गिरीन् बहून् ॥४०॥  
करवीरं समुत्पाट्य वीरभद्रो गिरिं बलात् ॥  
अट्टहासं तदा कुर्वन् गदोपरि समक्षिपत् ॥४१॥  
गदो गिरिं संगृहीत्वा तस्योपरि समाक्षिपत् ॥  
गृहीत्वाथ गदं वीरं वीरभद्रो बलाद्‌बली ॥४२॥  
चिक्षेप चौजसा राजन्नाकाशे लक्षयोजनम् ॥  
गदोऽपि पतितो भूमौ किंचिद्व्याकुलमानसः ॥४३॥  
गृहीत्वा वीरभद्राख्यं भ्रामयित्वा महाबलः ॥  
ओजसा प्राक्षिपच्छीघ्रमाकाशे लक्षयोजनम् ॥४४॥  
वीरभद्रस्तु पतितः कैलासशिखरोपरि ॥  
गदाप्रहारव्यथितो मूर्छितो घटिकाद्वयम् ॥४५॥  
कार्तिकेयस्तदा प्राप्तः शक्तिमुद्यम्य वेगवान् ॥  
अनिरुद्धाय सांबाय शक्तिं चिक्षेप सत्वरम् ॥४६॥  
अनिरुद्धरथं भित्वा सांबं सांबरथं पुनः ॥  
गजान् रथान्सहस्रं च वीरलक्षं मृधांगणे ॥४७॥  
भित्वा नदंती स्फूर्जंती चपलेव दीशो दश ॥  
विवेश भूमौ फूत्कारं कुर्वती पन्नगीव सा ॥४८॥  
तदा क्रुद्धो महाबाहुः सांबो जाम्बवतीसुतः ॥  
कृत्वाथ सिंजिनीघोषं निषंगाद्‌बाणमाददे ॥४९॥  
एकोऽपि सद्बहिस्तूणाद्दशरूपी बभूव ह ॥  
चापे शतं कर्षणे च सहस्रं रूपमादधे ॥५०॥  
मोक्षणे लक्षरूपाणि कोटिरूपाणि कोटिषु ॥  
अनेकरूपी विशिखः शिखिनं शिखिवाहनम् ॥५१॥  
भित्वा बिभेद वीराणां कोटिशः कोटिशो रणे ॥  
कार्तिकेये च भिन्नांगे किंचिद्व्याकुलमानसे ॥  
गणेश्वरस्तदा प्राप्तो मूषकस्थो गजाननः ॥५२॥  
गोमूत्रपत्रमृगनाभिविचित्रकुंभं  
     श्रीकुंकुमाकलितसुंदरवक्रतुंडम् ॥  
सिंदूरपूरितकपोलमनोहराभं  
     कर्पूरधूलिधवलीकृतकर्णवर्णम् ॥५३॥  
व्यालोलकर्णहतमत्तमधुव्रतैस्तैः  
     श्रीगंडजातमदिरामदविह्वलांगै ॥  
संगीततालकुसुमाकरगीतरागैः  
     संसेवितं गणपतिं कृतभालचंद्रम् ॥५४॥  
बालार्कवर्णममलांगदहेमहार-  
     ग्रैवेयमौलिकिरणैः परितः स्फुरंतम् ॥  
आखुस्थमेकदशनं गजभव्यमूर्तिं  
     पाशांकुशांबुजकुठारचयं दधानम् ॥५५॥  
प्रांशुं चतुर्भुजमतीव मृधे प्रवृत्तं  
     कांश्चित्प्रगृह्य च करेण धृतांकुशेन ॥  
संमर्दयंतमुरुधारपरश्वधेन  
     श्रीभार्गवेन्द्रमिव शस्त्रभृतः समस्तान् ॥५६॥  
वीरेभवाजिरथसंघबलं निपात्य  
     सांबं प्रगृह्य सरथं प्रधनात्क्षिपंतम् ॥  
तं वीक्ष्य विस्मितमनाः सगणोऽथ कार्ष्णिः  
     पुत्रं सुबुद्धिमनिरुद्धमुवाच सम्यक् ॥५७॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
यक्षयुद्धवर्णनं नाम चतुर्विंशोऽध्यायः ॥२४॥  
  
GO TOP
