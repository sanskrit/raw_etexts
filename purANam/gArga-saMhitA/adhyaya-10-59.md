मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - एकोनषष्टितमोऽध्यायः  
श्रीकृष्णसहस्रनाम -  
  
गर्ग उवाच -  
अथोग्रसेनो नृपतिः पुत्रस्याशां विरज्य च ।  
व्यासं पप्रच्छ सन्देहं ज्ञात्वा विश्वं मनोमयम् ॥ १ ॥  
उग्रसेन उवाच -  
ब्रह्मन्केन प्रकारेण हित्वा च जगतः सुखम् ।  
भजेत्कृष्णं परंब्रह्म तन्मे व्याख्यातुमर्हसि ॥ २ ॥  
व्यास उवाच -  
त्वदग्रे कथयिष्यामि सत्यं हितकरं वचः ।  
उग्रसेन महाराज शृणुष्वैकाग्रमानसः ॥ ३ ॥  
सेवनं कुरु राजेन्द्र राधाश्रीकृष्णयोः परम् ।  
नित्यं सहस्रनामभ्यामुभयोर्भक्तितः किल ॥ ४ ॥  
सहस्रनाम राधाया विधिर्जानाति भूपते ।  
शङ्‌करो नारदश्चैव केचिद्वै चास्मदादयः ॥ ५ ॥  
उग्रसेन उवाच -  
राधिका नामसाहस्रं नारदाच्च पुरा श्रुतम् ।  
एकान्ते दिव्यशिबिरे कुरुक्षेत्रे रविग्रहे ॥ ६ ॥  
न श्रुतं नामसाहस्रं कृष्णस्याक्लिष्टकर्मणः ।  
वद तन्मे च कृपया येन श्रेयोऽहमाप्नुयाम् ॥ ७ ॥  
गर्ग उवाच -  
श्रुत्वोग्रसेनवचनं वेदव्यासो महामुनिः ।  
प्रशस्य तं प्रीतमना प्राह कृष्णं विलोकयन् ॥ ८ ॥  
व्यास उवाच -  
शृणु राजन्प्रवक्ष्यामि सहस्रं नाम सुन्दरम् ।  
पुरा स्वधाम्नि राधायै कृष्णेनानेन निर्मितम् ॥ ९ ॥  
श्रीभगवानुवाच -  
इदं रहस्यं किल गोपनीयं  
     दत्ते च हानिः सततं भवेद्धि ।  
मोक्षप्रदं सर्वसुखप्रदं शं  
     परं परार्थं पुरुषार्थदं च ॥ १० ॥  
रूपं च मे कृष्णसहस्रनाम  
     पठेत्तु मद्‌रूप इव प्रसिद्धः ।  
दातव्यमेवं न शठाय कुत्र  
     न दाम्भिकायोपदिशेत्कदापि ॥ ११ ॥  
दातव्यमेवं करुणावृताय  
     गुर्वंघ्रिभक्तिप्रपरायणाय ।  
श्रीकृष्णभक्ताय सतां पराय  
     तथा मदक्रोधविवर्जिताय ॥ १२ ॥  
ॐ अस्य श्रीकृष्णसहस्रनामस्तोत्रमंत्रस्य नारायणऋषिः ।  
भुजङ्‌गप्रयातं छन्दः । श्रीकृष्णचन्द्रो देवता ।  
वासुदेवो बीजं । श्रीराधा शक्तिः । मन्मथः कीलकं ।  
श्रीपूर्णब्रह्मकृष्णचन्द्रभक्तिजन्मफलप्राप्तये जपे विनियोगः ॥ ॥  
  
छंदः - श्रीभुजङ्‌गप्रयात  
अथ ध्यानम् -  
शिखिमुकुटविशेषं नीलपद्माङ्‌गदेशं  
     विधुमुखकृतकेशं कौस्तुभापीतवेशम् ।  
मधुररवकलेशं शं भजे भ्रातृशेषं  
     व्रजजनवनितेशं माधवं राधिकेशम् ॥ १३ ॥  
इति ध्यानम्  
हरिर्देवकीनन्दनः कंसहंता  
     परात्मा च पीताम्बरः पूर्णदेवः ।  
रमेशस्तु कृष्णः परेशः पुराणः  
     सुरेशोऽच्युतो वासुदेवश्च देवः ॥ १४ ॥  
धराभारहर्ता कृती राधिकेशः  
     परो भूवरो दिव्यगोलोकनाथः ।  
सुदाम्नस्तथा राधिकाशापहेतु-  
     र्घृणी मानिनी मानदो दिव्यलोकः ॥ १५ ॥  
लसद्‌गोपवेषो ह्यजो राधिकात्मा  
     चलत्कुण्डलः कुन्तली कुन्तलस्रक् ।  
रथस्थः कदा राधया दिव्यरत्नः  
     सुधासौधभूचारणो दिव्यवासाः ॥ १६ ॥  
कदा वृन्दकारण्यचारी स्वलोके  
     महारत्नसिंहासनस्थः प्रशान्तः ।  
महाहंसभैश्चामरैर्वीज्यमान-  
     श्चलच्छत्रमुक्तावलीशोभमानः ॥ १७ ॥  
सुखी कोटिकन्दर्पलीलाभिरामः  
     क्वणन्नूपुरालङ्कृतांघ्रिः शुभांघ्रिः ।  
सुजानुश्च रंभाशुभोरुः कृशाङ्‌गः  
     प्रतापी भुशुण्डासुदोर्दण्डखण्डः ॥ १८ ॥  
जपापुष्पहस्तश्च शातोदरश्री-  
     र्महापद्मवक्षस्थलश्चन्द्रहासः ।  
लसत्कुन्ददन्तश्च बिम्बाधरश्रीः  
     शरत्पद्मनेत्रः किरीटोज्ज्वलाभः ॥ १९ ॥  
सखीकोटिभिर्वर्तमानो निकुञ्जे  
     प्रियाराधया राससक्तो नवाङ्‌गः ।  
धराब्रह्मरुद्रादिभिः प्रार्थितः सद्-  
     धराभारदूरीकृतोऽर्थं प्रजातः ॥ २० ॥  
यदुर्देवकीसौख्यदो बन्धनच्छित्-  
     सशेषो विभुर्योगमायी च विष्णुः ।  
व्रजे नन्दपुत्रो यशोदासुताख्यो  
     महासौख्यदो बालरूपः शुभाङ्‌गः ॥ २१ ॥  
तथा पूतना मोक्षदः श्यामरूपो  
     दयालुस्त्वनोभञ्जनः पल्लवांघ्रिः ।  
तृणावर्त्तसंहारकारी च गोपो  
     यशोदायशो विश्वरूपप्रदर्शी ॥ २२ ॥  
तथा गर्गदिष्टश्च भाग्योदयश्री-  
     र्लसद्‌बालकेलिः सरामः सुवाचः ।  
क्वणन्नूपुरैः शब्दयुग्रिङ्‌गमाण-  
     स्तथा जानुहस्तैर्व्रजेशाङ्‌गणे वा ॥ २३ ॥  
दधिस्पृक्च हैयङ्‌गवीदुग्धभोक्ता  
     दधिस्तेयकृद्‌दुग्धभुग्भाण्डभेत्ता ।  
मृदं भुक्तवान्गोपजो विश्वरूपः  
     प्रचण्डांशुचण्डप्रभामण्डिताङ्‌गः ॥ २४ ॥  
यशोदाकरैर्बंधनं प्राप्त आद्यो  
     मणिग्रीवमुक्तिप्रदो दामबद्धः ।  
कदा नृत्यमानो व्रजे गोपिकाभिः  
     कदा नन्दसन्नन्दकैर्लाल्यमानः ॥ २५ ॥  
कदा गोपनन्दांकगोपालरूपी  
     कलिन्दाङ्‌गजाकूलगो वर्त्तमानः ।  
घनैर्मारुतैश्च्छिन्नभाण्डीरदेशे  
     गृहीतो वरो राधया नन्दहस्तात् ॥ २६ ॥  
निकुञ्जे च गोलोकलोकागतेऽपि  
     महारत्नसङ्‌घैः कदम्बावृतेऽपि ।  
तदा ब्रह्मणा राधिकासद्विवाहे  
     प्रतिष्ठां गतः पूजितः साममंत्रैः ॥ २७ ॥  
रसी रासयुङ्‌मालतीनां वनेऽपि  
     प्रियाराधया राधितार्थं रमेशः ।  
धरानाथ आनन्ददः श्रीनिकेतो  
     वनेशो धनी सुन्दरो गोपिकेशः ॥ २८ ॥  
कदा राधया प्रापितो नन्दगेहे  
     यशोदाकरैर्लालितो मन्दहासः ।  
भयी क्वापि वृन्दारकारण्यवासी  
     महामन्दिरे वासकृद्देवपूज्यः ॥ २९ ॥  
वने वत्सचारी महावत्सहारी  
     बकारिः सुरैः पूजितोऽघारिनामा ।  
वने वत्सकृद्‌गोपकृद्‌गोपवेषः  
     कदा ब्रह्मणा संस्तुतः पद्मनाभः ॥ ३० ॥  
विहारी तथा तालभुग्धेनुकारी  
     सदा रक्षको गोविषार्त्तिप्रणाशी ।  
कलिन्दाङ्‌गजाकूलगः कालियस्य  
     दमी नृत्यकारी फणेष्वप्रसिद्धः ॥ ३१ ॥  
सलीलः शमीज्ञानदः कामपूर-  
     स्तथा गोपयुग्गोप आनन्दकारी ।  
स्थिरी ह्यग्निभुक्पालको बाललीलः  
     सुरागश्च वंशीधरः पुष्पशीलः ॥ ३२ ॥  
प्रलम्बप्रभानाशको गौरवर्णो  
     बलो रोहिणीजश्च रामश्च शेषः ।  
बली पद्मनेत्रश्च कृष्णाग्रजश्च  
     धरेशः फणीशस्तु नीलाम्बराभः ॥ ३३ ॥  
महासौख्यदो ह्यग्निहारव्रजेशः  
     शरद्ग्रीष्मवर्षाकरः कृष्णवर्णः ।  
व्रजे गोपिकापूजितश्चीरहर्ता  
     कदम्बे स्थितश्चीरदः सुन्दरीशः ॥ ३४ ॥  
क्षुधानाशकृद्यज्ञपत्नीमनस्पृक्-  
     कृपाकारकः केलिकर्तावनीशः ।  
व्रजे शक्रयागप्रणाशी मिताशी  
     शुनासीरमोहप्रदो बालरूपी ॥ ३५ ॥  
गिरेःपूजको नन्दपुत्रो ह्यगध्रः  
     कृपाकृच्च गोवर्धनोद्धारिनामा ।  
तथा वातवर्षाहरो रक्षकश्च  
     व्रजाधीशगोपाङ्‌गनाशङ्‌कितः सन् ॥ ३६ ॥  
अगेन्द्रोपरि शक्रपूज्यः स्तुतः प्राङ्‌  
     मृषाशिक्षको देव गोविन्दनामा ।  
व्रजाधीशरक्षाकरः पाशिपूज्यो-  
     ऽनुजैर्गोपजैर्दिव्यवैकुण्ठदर्शी ॥ ३७ ॥  
चलच्चारुवंशीक्वणः कामिनीशो  
     व्रजे कामीनीमोहदः कामरूपः ।  
रसाक्तो रसी रासकृद्‌राधिकेशो  
     महामोहदो मानिनीमानहारी ॥ ३८ ॥  
विहारी वरो मानहृद्राधिकाङ्गो  
     धराद्वीपगः खण्डचारी वनस्थः ।  
प्रियो ह्यष्टवक्रर्षिद्रष्टा सराधो  
     महामोक्षदः पद्महारी प्रियार्थः ॥ ३९ ॥  
वटस्थः सुरश्चन्दनाक्तः प्रसक्तो  
     व्रजं ह्यागतो राधया मोहिनीषु ।  
महामोहकृद्‌गोपिकागीतकीर्ती  
     रथस्थः पटी दुःखिताकामिनीशः ॥ ४० ॥  
वने गोपिकात्यागकृत्पादचिह्न-  
     प्रदर्शी कलाकारः काममोही ।  
वशी गोपिकामध्यगः पेशवाचः  
     प्रियाप्रीतिकृद्रासरक्तः कलेशः ॥ ४१ ॥  
रसारक्तचित्तो ह्यनन्तस्वरूपः  
     स्रजा संवृतो बल्लवीमध्यसंस्थः ।  
सुबाहुः सुपादः सुवेशः सुकेशो  
     व्रजेशः सखा वल्लभेशः सुदेशः ॥ ४२ ॥  
क्वणत्किङ्‌किणीजालभृन्नूपुराढ्यो  
     लसत्कङ्‌कणो ह्यङ्‌गदी हारभारः ।  
किरीटी चलत्कुण्डलश्चाङ्‌गुलीय-  
     स्फुरत्कौस्तुभो मालतीमण्डिताङ्‌गः ॥ ४३ ॥  
महानृत्यकृद्‌रासरङ्‌गः कलाढ्य-  
     श्चलद्धारभो भामिनीनृत्ययुक्तः ।  
कलिन्दाङ्‌गजाकेलिकृत्कुंकुमश्रीः  
     सुरैर्नायिकानायकैर्गीयमानः ॥ ४४ ॥  
सुखाढ्यस्तु राधापतिः पूर्णबोधः  
     कटाक्षस्मिती वल्गितभ्रूविलासः ।  
सुरम्योऽलिभिः कुन्तलालोलकेशः  
     स्फुरद्‌बर्हकुन्दस्रजा चारुवेषः ॥ ४५ ॥  
महासर्पतो नन्दरक्षापरांघ्रिः  
     सदा मोक्षदः शङ्‌खचूडप्रणाशी ।  
प्रजारक्षको गोपिकागीयमानः  
     ककुद्मिप्रणाशप्रयासः सुरेज्यः ॥ ४६ ॥  
कलिः क्रोधकृत्कंसमंत्रोपदेष्टा  
     तथाक्रूरमंत्रोपदेशी सुरार्थः ।  
बली केशिहा पुष्पवर्षोऽमलश्री-  
     स्तथा नारदाद्दर्शितो व्योमहन्ता ॥ ४७ ॥  
तथाक्रूरसेवापरः सर्वदर्शी  
     व्रजे गोपिकामोहदः कूलवर्ती ।  
सती राधिकाबोधदः स्वप्नकर्ता  
     विलासी महामोहनाशी स्वबोधः ॥ ४८ ॥  
व्रजे शापतस्त्यक्तराधासकाशो  
     महामोहदावाग्निदग्धः पतिश्च ।  
सखीबन्धनान्मोहिताक्रूर आरात्-  
     सखीकङ्‌कणैस्ताडिताक्रूररक्षी ॥ ४९ ॥  
रथस्थो व्रजे राधया कृष्णचन्द्रः  
     सुगुप्तो गमी गोपकैश्चारुलीलः ।  
जलेऽक्रूरसन्दर्शितो दिव्यरूपो  
     दिदृक्षुः पुरीमोहिनीचित्तमोही ॥ ५० ॥  
तथा रङ्‌गकारप्रणाशी सुवस्त्रः  
     स्रजी वायकप्रीतिकृन्मालिपूज्यः ।  
महाकीर्तिदश्चापि कुब्जाविनोदी  
     स्फुरच्चण्डकोदण्डरुग्णप्रचण्डः ॥ ५१ ॥  
भटार्तिप्रदः कंसदुःस्वप्नकारी  
     महामल्लवेषः करीन्द्रप्रहारी ।  
महामात्यहा रङ्‌गभूमिप्रवेशी  
     रसाढ्यो यशःस्पृग्बली वाक्पटुश्रीः ॥ ५२ ॥  
महामल्लहा युद्धकृत्स्त्रीवचोऽर्थी  
     धरानायकः कंसहन्ता यदुः प्राक् ।  
सदा पूजितो ह्युग्रसेनप्रसिद्धो  
     धराराज्यदो यादवैर्मण्डिताङ्‌गः ॥ ५३ ॥  
गुरोः पुत्रदो ब्रह्मविद्ब्रह्मपाठी  
     महाशङ्‌खहा दण्डधृक्पूज्य एव ।  
व्रजे ह्युद्धवप्रेषितो गोपमोही  
     यशोदाघृणी गोपिकाज्ञानदेशी ॥ ५४ ॥  
सदा स्नेहकृत्कुब्जया पूजिताङ्‌ग-  
     स्तथाक्रूरगेहंगमी मंत्रवेत्ता ।  
तथा पाण्डवप्रेषिताऽक्रूर एव  
     सुखी सर्वदर्शी नृपानन्दकारी ॥ ५५ ॥  
महाक्षौहिणीहा जरासन्धमानी  
     नृपो द्वारकाकारको मोक्षकर्ता ।  
रणी सार्वभौमस्तुतो ज्ञानदाता  
     जरासन्धसङ्‌कल्पकृद्धावदंघ्रिः ॥ ५६ ॥  
नगादुत्पतद्द्वारिकामध्यवर्ती  
     तथा रेवतीभूषणस्तालचिह्नः ।  
यदू रुक्मिणीहारकश्चैद्यवेद्य-  
     स्तथा रुक्मिरूपप्रणाशी सुखाशी ॥ ५७ ॥  
अनन्तश्च मारश्च कार्ष्णिश्च कामो  
     मनोजस्तथा शम्बरारी रतीशः ।  
रथी मन्मथो मीनकेतुः शरी च  
     स्मरो दर्पको मानहा पञ्चबाणः ॥ ५८ ॥  
प्रियः सत्यभामापतिर्यादवेशो-  
     ऽथ सत्राजितप्रेमपूरः प्रहासः ।  
महारत्नदो जाम्बवद्युद्धकारी  
     महाचक्रधृक्खड्गधृग्रामसंधिः ॥ ५९ ॥  
विहारस्थितः पाण्डवप्रेमकारी  
     कलिन्दाङ्‌गजामोहनः खाण्डवार्थी ।  
सखा फाल्गुनप्रीतिकृन्नग्रकर्ता  
     तथा मित्रविन्दापतिः क्रीडनार्थी ॥ ६० ॥  
नृपप्रेमकृद्‌गोजितः सप्तरूपो-  
     ऽथ सत्यापतिः पारिबर्ही यथेष्टः ।  
नृपैः संवृतश्चापि भद्रापतिस्तु  
     विलासी मधोर्मानिनीशो जनेशः ॥ ६१ ॥  
शुनासीरमोहावृतः सत्सभार्यः  
     सतार्क्ष्यो मुरारिः पुरीसङ्‌घभेत्ता ।  
सुवीरःशिरःखण्डनो दैत्यनाशी  
     शरी भौमहा चण्डवेगः प्रवीरः ॥ ६२ ॥  
धरासंस्तुतः कुण्डलच्छत्रहर्ता  
     महारत्नयुग्‌राजकन्याभिरामः ।  
शचीपूजितः शक्रजिन्मानहर्ता  
     तथा पारिजातापहारी रमेशः ॥ ६३ ॥  
गृही चामरैः शोभितो भीष्मकन्या-  
     पतिर्हास्यकृन्मानिनीमानकारी ।  
तथा रुक्मिणीवाक्पटुः प्रेमगेहः  
     सतीमोहनः कामदेवापरश्रीः ॥ ६४ ॥  
सुदेष्णः सुचारुस्तथा चारुदेष्णो-  
     ऽपरश्चारुदेहो बली चारुगुप्तः ।  
सुती भद्रचारुस्तथा चारुचन्द्रो  
     विचारुश्च चारू रथी पुत्ररूपः ॥ ६५ ॥  
सुभानुः प्रभानुस्तथा चन्द्रभानु-  
     र्बृहद्‌भानुरेवाष्टभानुश्च साम्बः ।  
सुमित्रः क्रतुश्चित्रकेतुस्तु वीरो-  
     ऽश्वसेनो वृषश्चित्रगुश्चन्द्रबिम्बः ॥ ६६ ॥  
विशङ्‌कुर्वसुश्च श्रुतो भद्र एकः  
     सुबाहुर्वृषः पूर्णमासस्तु सोमः ।  
वरः शान्तिरेव प्रघोषोऽथ सिंहो  
     बलो ह्यूर्ध्वगोवर्धनोन्नाद एव ॥ ६७ ॥  
महाशो वृकः पावनो वह्निमित्रः  
     क्षुधिर्हर्षकश्चानिलोऽमित्रजिच्च ।  
सुभद्रो जयः सत्यको वाम आयु-  
     र्यदुः कोटिशः पुत्रपौत्रप्रसिद्धः ॥ ६८ ॥  
हली दण्डधृग्‌रुक्मिहा चानिरुद्ध-  
     स्तथा राजभिर्हास्यगो द्यूतकर्ता ।  
मधुर्ब्रह्मसूर्बाणपुत्रीपतिश्च  
     महासुन्दरः कामपुत्रो बलीशः ॥ ६९ ॥  
महादैत्यसंग्रामकृद्‌यादवेशः  
     पुरीभञ्जनो भूतसंत्रासकारी ।  
मृधी रुद्रजिद्‌रुद्रमोही मृधार्थी  
     तथा स्कन्दजित्कूपकर्णप्रहारी ॥ ७० ॥  
धनुर्भञ्जनो बाणमानप्रहारी  
     ज्वरोत्पत्तिकृत्संस्तुतस्तु ज्वरेण ।  
भुजाछेदकृद्‌बाणसंत्रासकर्ता  
     मृडप्रस्तुतो युद्धकृद्‌भूमिभर्ता ॥ ७१ ॥  
नृगं मुक्तिदो ज्ञानदो यादवानां  
     रथस्थो व्रजप्रेमपो गोपमुख्यः ।  
महासुन्दरीक्रीडितः पुष्पमाली  
     कलिन्दाङ्‌गजाभेदनः सीरपाणिः ॥ ७२ ॥  
महादंभिहा पौण्ड्रमानप्रहारी  
     शिरश्छेदकः काशिराजप्रणाशी ।  
महाक्षौहिणीध्वंसकृच्चक्रहस्तः  
     पुरीदीपको राक्षसीनाशकर्ता ॥ ७३ ॥  
अनन्तो महीध्रः फणी वानरारिः  
     स्फुरद्‌गौरवर्णो महापद्मनेत्रः ।  
कुरुग्रामतिर्य्यग्गतो गौरवार्थः  
     स्तुतः कौरवैः पारिबर्ही ससाम्बः ॥ ७४ ॥  
महावैभवो द्वारकेशो ह्यनेक-  
     श्चलन्नारदः श्रीप्रभादर्शकस्तु ।  
महर्षिस्तुतो ब्रह्मदेवः पुराणः  
     सदा षोडशस्त्रीसहस्रस्थितश्च ॥ ७५ ॥ ॥  
गृही लोकरक्षापरो लोकरीतिः  
     प्रभुर्ह्युग्रसेनावृतो दुर्गयुक्तः ।  
तथा राजदूतस्ततो बन्धभेत्ता  
     स्थितो नारदप्रस्तुतः पाण्डवार्थी ॥ ७६ ॥  
नृपैर्मन्त्रकृद्‌ह्युद्धवप्रीतिपूर्णो  
     वृतः पुत्रपौत्रैः कुरुग्रामगन्ता ।  
घृणी धर्मराजस्तुतो भीमयुक्तः  
     परानन्ददो मंत्रकृद्धर्मजेन ॥ ७७ ॥  
दिशाजिद्‌बली राजसूयार्थकारी  
     जरासन्धहा भीमसेनस्वरूपः ।  
तथा विप्ररूपो गदायुद्धकर्ता  
     कृपालुर्महाबन्धनच्छेदकारी ॥ ७८ ॥  
नृपैः संस्तुतो ह्यागतो धर्मगेहं  
     द्विजैः संवृतो यज्ञसंभारकर्ता ।  
जनैः पूजितश्चैद्यदुर्वाक्क्षमश्च  
     महामोहदोऽरेः शिरश्च्छेदकारी ॥ ७९ ॥  
महायज्ञशोभाकरश्चक्रवर्ती  
     नृपानन्दकारी विहारी सुरारी ।  
सभासंवृतो मानहृत्कौरवस्य  
     तथा शाल्वसंहारको यानहन्ता ॥ ८० ॥  
सभोजश्च वृष्णिर्मधुः शूरसेनो  
     दशार्हो यदुर्ह्यंधको लोकजिच्च ।  
द्युमन्मानहा वर्मधृग्दिव्यशस्त्री  
     स्वबोधः सदा रक्षको दैत्यहन्ता ॥ ८१ ॥  
तथा दन्तवक्त्रप्रणाशी गदा धृग्-  
     जगत्तीर्थयात्राकरः पद्महारः ।  
कुशी सूतहन्ता कृपाकृत्स्मृतीशो-  
     ऽमलो बल्वलाङ्‌गप्रभाखण्डकारी ॥ ८२ ॥  
तथा भीमदुर्योधनज्ञानदाता-  
     परो रोहिणीसौख्यदो रेवतीशः ।  
महादानकृद्‌विप्रदारिद्र्यहा च  
     सदा प्रेमयुक्श्रीसुदाम्नः सहायः ॥ ८३ ॥  
तथा भार्गवक्षेत्रगन्ता सरामो-  
     ऽथ सूर्योपरागश्रुतः सर्वदर्शी ।  
महासेनया चास्थितः स्नानयुक्तो  
     महादानकृन्मित्रसम्मेलनार्थी ॥ ८४ ॥  
तथा पाण्डवप्रीतिदः कुन्तिजार्थी  
     विशालाक्षमोहप्रदः शान्तिदश्च ।  
वटे राधिकाराधनो गोपिकाभिः  
     सखीकोटिभी राधिकाप्राणनाथः ॥ ८५ ॥  
सखीमोहदावाग्निहा वैभवेशः  
     स्फुरत्कोटिकन्दर्पलीलाविशेषः ।  
सखीराधिकादुःखनाशी विलासी  
     सखीमध्यगः शापहा माधवीशः ॥ ८६ ॥  
शतं वर्षविक्षेपहृन्नन्दपुत्र-  
     स्तथा नन्दवक्षोगतः शीतलाङ्‌गः ।  
यशोदाशुचः स्नानकृद्‌दुःखहन्ता  
     सदागोपिकानेत्रलग्नो व्रजेशः ॥ ८७ ॥  
स्तुतो देवकीरोहिणीभ्यां सुरेन्द्रो  
     रहो गोपिकाज्ञानदो मानदश्च ।  
तथा संस्तुतः पट्टराज्ञीभिराराद्-  
     धनी लक्ष्मणाप्राणनाथः सदा हि ॥ ८८ ॥  
त्रिभिः षोडशस्त्रीसहस्रस्तुताङ्‌गः  
     शुको व्यासदेवः सुमन्तुः सितश्च ।  
भरद्वाजको गौतमो ह्यासुरिः सद्-  
     वसिष्ठः शतानन्द आद्यः सरामः ॥ ८९ ॥  
मुनिः पर्वतो नारदो धौम्य इन्द्रो-  
     ऽसितोऽत्रिर्विभाण्डः प्रचेताः कृपश्च ।  
कुमारः सनन्दस्तथा याज्ञवल्क्यो  
     ऋभुर्ह्यङ्‌गिरा देवलः श्रीमृकण्डः ॥ ९० ॥  
मरीची क्रतुश्चौर्वको लोमशश्च  
     पुलस्त्यो भृगुर्ब्रह्मरातो वसिष्ठः ।  
नरश्चापि नारायणो दत्त एव  
     तथा पाणिनिः पिङ्‌गलो भाष्यकारः ॥ ९१ ॥  
सकात्यायनो विप्रपातञ्जलिश्चा-  
     थ गर्गो गुरुर्गीष्पतिर्गौतमीशः ।  
मुनिर्जाजलिः कश्यपो गालवश्च  
     द्विजः सौभरिश्चर्ष्यशृङ्‌गश्च कण्वः ॥ ९२ ॥  
द्वितश्चैकतश्चापि जातूद्‌भवश्च  
     घनः कर्दमस्यात्मजः कर्दमश्च ।  
तथा भार्गवः कौत्सकश्चारुणस्तु  
     शुचिः पिप्पलादो मृकण्डस्य पुत्रः ॥ ९३ ॥  
सपैलःस्तथा जैमिनिः सत्सुमन्तु-  
     र्वरो गाङ्‌गलः स्फोटगेहः फलादः ।  
सदा पूजितो ब्राह्मणः सर्वरूपी  
     मुनीशो महामोहनाशोऽमरः प्राक् ॥ ९४ ॥  
मुनीशस्तुतः शौरिविज्ञानदाता  
     महायज्ञकृच्चाभृतस्नानपूज्यः ।  
सदा दक्षिणादो नृपैः पारिबर्ही  
     व्रजानन्ददो द्वारिकागेहदर्शी ॥ ९५ ॥  
महाज्ञानदो देवकीपुत्रदश्चा-  
     सुरैः पूजितोऽहीन्द्रसेनादृतश्च ।  
सदा फाल्गुनप्रीतिकृत्सत्सुभद्रा-  
     विवाहे द्विपाश्वप्रदो मानयानः ॥ ९६ ॥  
भुवं दर्शको मैथिलेन प्रयुक्तो  
     द्विजेनाशु राज्ञा स्थितो ब्राह्मणैश्च ।  
कृती मैथिले लोकवेदोपदेशी  
     सदावेदवाक्यैः स्तुतः शेषशायी ॥ ९७ ॥  
परीक्षावृतो ब्राह्मणैश्चामरेषु  
     भृगुप्रार्थितो दैत्यहा चेशरक्षी ।  
सखा चार्जुनस्यापि मानप्रहारी  
     तथा विप्रपुत्रप्रदो धामगन्ता ॥ ९८ ॥  
विहारस्थितो माधवीभिः कलाङ्‌गो  
     महामोहदावाग्निदग्धाभिरामः ।  
यदुर्ह्युग्रसेनो नृपोऽक्रूर एव  
     तथा चोद्धवः शूरसेनश्च शूरः ॥ ९९ ॥  
हृदीकश्च सत्राजितश्चाप्रमेयो  
     गदः सारणः सात्यकिर्देवभागः ।  
तथा मानसः सञ्जयः श्यामकश्च  
     वृको वत्सको देवको भद्रसेनः ॥ १०० ॥  
नृपोऽजातशत्रुर्जयो माद्रिपुत्रो-  
     ऽथ भीष्मः कृपो बुद्धिचक्षुश्च पाण्डुः ।  
तथा शन्तनुर्देवबाह्लीक एवा-  
     थ भूरिश्रवाश्चित्रवीर्यो विचित्रः ॥ १०१ ॥  
शलश्चापि दुर्योधनः कर्ण एव  
     सुभद्रासुतो विष्णुरातः प्रसिद्धः ।  
स जन्मेजयः पाण्डवः कौरवश्च  
     तथा सर्वतेजा हरिः सर्वरूपी ॥ १०२ ॥  
व्रजं ह्यागतो राधया पूर्णदेवो  
     वरो रासलीलापरो दिव्यरूपी ।  
रथस्थो नवद्वीपखण्डप्रदर्शी  
     महामानदो गोपजो विश्वरूपः ॥ १०३ ॥  
सनन्दश्च नन्दो वृषो वल्लभेशः  
     सुदामार्जुनः सौबलस्तोक एव ।  
स कृष्णोंऽशुकः सद्विशालर्षभाख्यः  
     सुतेजस्विकः कृष्णमित्रो वरूथः ॥ १०४ ॥  
कुशेशो वनेशस्तु वृन्दावनेश-  
     स्तथा माथुरेशाधिपो गोकुलेशः ।  
सदागोगणो गोपतिर्गोपिकेशो-  
     ऽथ गोवर्धनो गोपतिः कन्यकेशः ॥ १०५ ॥  
अनादिस्तु चात्मा हरिः पूरुषश्च  
     परो निर्गुणो ज्योतिरूपो निरीहः ।  
सदा निर्विकारः प्रपञ्चात्परश्च  
     स सत्यस्तु पूर्णः परेशस्तु सूक्ष्मः ॥ १०६ ॥  
द्वारकायां तथा चाश्वमेधस्य कर्ता  
     नृपेणापि पौत्रेण भूभारहर्ता ।  
पुनः श्रीव्रजे रासरङ्‌गस्य कर्ता  
     हरीराधया गोपिकानां च भर्ता ॥ १०७ ॥  
सदैकस्त्वनेकः प्रभापूरिताङ्‌ग-  
     स्तथा योगमायाकरः कालजिच्च ।  
सुदृष्टिर्महत्तत्त्वरूपः प्रजातः  
     सकूटस्थ आद्याङ्‌कुरो वृक्षरूपः ॥ १०८ ॥  
विकारस्थितश्च ह्यहङ्‌कार एव  
     स वै कारकस्तैजसस्तामसश्च ।  
नमो दिक्समीरस्तु सूर्यः प्रचेतो-  
     ऽश्विवह्निश्च शक्रो ह्युपेन्द्रस्तु मित्रः ॥ १०९ ॥  
श्रुतिस्त्वक्च दृग्घ्राणजिह्वागिरश्च  
     भुजामेढ्रकः पायुरङ्‌घ्रिः सचेष्टः ।  
धराव्योमवार्मारुतश्चैव तेजो-  
     ऽथ रूपं रसो गन्धशब्दस्पृशश्च ॥ ११० ॥  
सचित्तश्च बुद्धिर्विराट् कालरूप-  
     स्तथा वासुदेवो जगत्कृद्धताङ्‌गः ।  
तथाण्डे शयानः सशेषः सहस्र-  
     स्वरूपो रमानाथ आद्योऽवतारः ॥ १११ ॥  
सदा सर्गकृत्पद्मजः कर्मकर्ता  
     तथा नाभिपद्मोद्‌भवो दिव्यवर्णः ।  
कविर्लोककृत्कालकृत्सूर्यरूपो  
     निमेषो भवो वत्सरान्तो महीयान् ॥ ११२ ॥  
तिथिर्वारनक्षत्रयोगाश्च लग्नो-  
     ऽथ मासो घटी च क्षणः काष्ठिका च ।  
मुहूर्तस्तु यामो ग्रहा यामिनी च  
     दिनं चर्क्षमालागतो देवपुत्रः ॥ ११३ ॥  
कृतो द्वापरस्तु त्रितस्तत्कलिस्तु  
     सहस्रं युगस्तत्र मन्वन्तरश्च ।  
लयः पालनं सत्कृतिस्तत्परार्धं  
     सदोत्पत्तिकृद्द्व्यक्षरो ब्रह्मरूपः ॥ ११४ ॥  
तथा रुद्रसर्गस्तु कौमारसर्गो  
     मुनेः सर्गकृद्देवकृत्प्राकृतस्तु ।  
श्रुतिस्तु स्मृतिः स्तोत्रमेवं पुराणं  
     धनुर्वेद इज्याथ गान्धर्ववेदः ॥ ११५ ॥  
विधाता च नारायणः सत्कुमारो  
     वराहस्तथा नारदो धर्मपुत्रः ।  
मुनिः कर्दमस्यात्मजो दत्त एव  
     स यज्ञोऽमरो नाभिजः श्रीपृथुश्च ॥ ११६ ॥  
सुमत्स्यश्च कूर्मश्च धन्वन्तरिश्च  
     तथा मोहिनी नारसिंहः प्रतापी ।  
द्विजो वामनो रेणुकापुत्ररूपो  
     मुनिर्व्यासदेवः श्रुतिस्तोत्रकर्ता ॥ ११७ ॥  
धनुर्वेदभाग्रामचन्द्रावतारः  
     ससीतापतिर्भारहृद्‌रावणारिः ।  
नृपः सेतुकृद्‌वानरेन्द्रप्रहारी  
     महायज्ञकृद्‌राघवेन्द्रः प्रचण्डः ॥ ११८ ॥  
बलः कृष्णचन्द्रस्तु कल्किः कलेश-  
     स्तु बुद्धः प्रसिद्धस्तु हंसस्तथाश्वः ।  
ऋषीन्द्रोऽजितो देववैकुण्ठनाथो  
     ह्यमूर्तिश्च मन्वन्तरस्यावतारः ॥ ११९ ॥  
गजोद्धारणः श्रीमनुर्ब्रह्मपुत्रो  
     नृपेन्द्रस्तु दुष्यन्तजो दानशीलः ।  
सदृष्टः श्रुतो भूत एवं भविष्यद्‌-  
     भवत्स्थावरो जङ्‌गमोऽल्पं महच्च ॥ १२० ॥  
इति श्रीभुजङ्‌गप्रयातेन चोक्तं  
     हरे राधिकेशस्य नाम्नां सहस्रम् ।  
पठेद्‌भक्तियुक्तो द्विजः सर्वदा हि  
     कृतार्थो भवेत्कृष्णचन्द्रस्वरूपः ॥ १२१ ॥  
महापापराशिं भिनत्ति श्रुतं य-  
     त्सदा वैष्णवानां प्रियं मङ्‌गलं च ।  
इदं रासराकादिने चाश्विनस्य  
     तथा कृष्णजन्माष्टमीमध्य एव ॥ १२२ ॥  
तथा चैत्रमासस्य राकादिने वा-  
     थ भाद्रे च राधाष्टमीसद्दिने वा ।  
पठेद्‌भक्तियुक्तस्त्विदं पूजयित्वा  
     चतुर्धा सुमुक्तिं तनोति प्रशस्तः ॥ १२३ ॥  
पठेत्कृष्णपुर्यां च वृन्दावने वा  
     व्रजे गोकुले वापि वंशीवटे वा ।  
वटे वा क्षये वा तटे सूर्यपुत्र्याः  
     स भक्तोऽथ गोलोकधाम प्रयाति ॥ १२४ ॥  
भजेद्‌भक्तिभावाच्च सर्वत्र भूमौ  
     हरिं कुत्र चानेन गेहे वने वा ।  
जहाति क्षणं नो हरिस्तं च भक्तं  
     सुवश्यो भवेन्माधवः कृष्णचन्द्रः ॥ १२५ ॥  
सदा गोपनीयं सदा गोपनीयं  
     सदा गोपनीयं प्रयत्नेन भक्तैः ।  
प्रकाश्यं न नाम्नां सहस्रं हरेश्च  
     न दातव्यमेवं कदा लम्पटाय ॥ १२६ ॥  
इदं पुस्तकं यत्र गेहेऽपि तिष्ठेद्-  
     वसेद्‌राधिकानाथ आद्यस्तु तत्र ।  
तथा षड्गुणाः सिद्धयो द्वादशापि  
     गुणैस्त्रिंशतैर्लक्षणैस्तु प्रयान्ति ॥ १२७ ॥  
इति श्रीमद्‌गर्गसंहितायामश्वमेधखण्डे  
श्रीकृष्णसहस्रनामवर्णनं नामैकोनषष्टितमोऽध्यायः ॥ ५९ ॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
