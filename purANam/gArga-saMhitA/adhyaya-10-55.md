मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - पंचपंचाशत्तमोऽध्यायः  
यज्ञार्थं गोमतीजलानयनं नारदद्वारा गोपीगणमध्ये  
कलहप्रवर्तनस्य चेष्टाः, भगवतः स्वरूपदर्शनम् -  
  
गर्ग उवाच -  
अथ वै मण्डपे रम्ये द्वारैरष्टभिरन्विते ॥  
पतत्पताके कुण्डाढ्ये याज्ञिकैरष्टकैर्युते ॥१॥  
पलाशजैर्बिल्वजैश्च तथा श्लेष्मातकैर्नृप ॥  
वेदिकाभिस्तथा यूपैश्चषालैरपि भूषिते ॥२॥  
स्रुक्चर्मकुशमुसलोलूखलाद्यैर्विशांपते ॥  
अन्यैः संभृतसंभारैर्नानावस्तुभिरन्विते ॥३॥  
उग्रसेनस्तु राजर्षिर्ऋषिर्भिर्वेदपारगैः ॥  
यादवैश्चामरावत्यां रेजे शक्र इवामरैः ॥४॥  
आहूताः कृष्णचन्द्रेण गोपा नन्दादयस्ततः ॥  
वृषभानुवराद्यांश्च श्रीदामाद्याः समाययुः ॥५॥  
यशोमती राधिका च ह्यन्याः सर्वा व्रजस्त्रियः ॥  
द्वारकामाययुः प्रीताः शिबिकाभी रथैरपि ॥६॥  
आहूतो धृतराष्ट्रस्तु कौरवैश्च सुतैर्युतः ॥  
आजगाम कुशस्थल्यां नृपाश्चान्ये समागताः ॥७॥  
युधिष्ठिरो भीमसेनश्चार्जुनो नकुलस्तथा ॥  
सहदेवो वनादेते ह्याजग्मुर्भार्यया सह ॥८॥  
श्रीकृष्णेन समाहूताः प्रेषयित्वा च नारदम् ॥  
शक्रादयोऽष्टौ दिक्पाला वसवो रवयस्तथा ॥९॥  
यज्ञे सनत्कुमाराद्या रुद्राश्चैकादशापि हि ॥  
मरुद्‌गणाश्च वेताला गंधर्वाः किन्नरास्तथा ॥१०॥  
विश्वेदेवाश्च साध्याश्च सर्वे विद्याधरास्तथा ॥  
देवाश्च देवपत्न्यश्च गन्धर्व्योऽप्सरसस्तथा ॥११॥  
आजग्मुर्द्वारकां राजन्कृष्णदर्शनकांक्षया ॥  
कैलासश्च समाहूतः सर्वमंगलया शिवः ॥१२॥  
सुतलाद्दैत्यवृन्दैश्च प्रह्लादो बलिरेव च ॥  
विभीषणो भीषणश्च मयो बल्वल एव च ॥१३॥  
जांबवान्दंष्ट्रिभिः सार्द्धं हनूमान्वानरैर्युतः ॥  
पक्षिभिः पक्षिराट् तत्र तथा सर्पैश्च वासुकिः ॥१४॥  
धेनुभिः सहिता राजन्धेनुरूपधरा धरा ॥  
मेरुः शैलैर्हिमगिरिर्वटः साक्षाद्‌द्रुमैर्वृतः ॥१५॥  
रत्नाकरा रत्नयुता नदीभिः स्वर्धुनी तथा ॥  
तीर्थैः सर्वैश्च राजेंद्र तीर्थराजश्च पुष्करः ॥१६॥  
एते सर्वे समाहूता आजग्मुर्मुदिताः क्रतौ ॥  
ततः कृष्णेन चाहूता व्रजभूमिः समागता ॥१७॥  
कृष्णयज्ञोत्सवं द्र्ष्टुं यमुना शमनस्वसा ॥  
सर्वान्दृष्ट्वाऽऽगतान्प्रीतो वासयामास चाहुकः ॥१८॥  
शिबिरेषु मंदिरेषु विमानेषु वनेषु च ॥  
अथाचार्यः कृतो व्यासो बकदाल्भ्यो विधिर्मया ॥१९॥  
ऋत्विजश्च कृता दिव्या ये वै पूर्वं निमंत्रिताः ॥  
अथ यज्ञेऽनिरुद्धस्तु श्रीकृष्णस्येच्छया नृप ॥२०॥  
विधेर्विधोश्च स्वस्यापि कृत्वा रूपत्रयं बभौ ॥  
दृष्ट्वा लीलां कार्ष्णिजस्य देवाश्च यदवो नृपाः ॥२१॥  
विस्मिताः कथयामासुः कर्णे कर्णे परस्परम् ॥  
व्यासः प्रत्याह राजानं शृणु यादवसत्तम ॥२२॥  
उपविष्टा नृपा विप्रा यथास्थाने विभागशः ॥  
चतुष्षष्टिर्दम्पतीनां यांतु वै गोमतीतटे ॥२३॥  
आहर्तुं सलिलं तस्या मयाऽऽदिष्टं यथोचितम् ॥  
अदित्याः कश्यपश्चैव वसिष्ठोऽरुंधतीयुतः ॥२४॥  
द्रोणाचार्यस्तु कृप्या च ह्यत्रिश्चैवानसूयया ॥  
रुक्मिण्या कृष्णचन्द्रस्तु रेवत्या राम एव च ॥२५॥  
मायावत्या च प्रद्युम्न उषया कार्ष्णिजस्तथा ॥  
सुभद्रयार्जुनश्चैव सांबो लक्ष्मणया तथा ॥२६॥  
तथा हेमांगदाद्याश्च यांतु वै स्वस्वभार्यया ॥  
श्रीगर्ग उवाच -  
एवं ते व्यासवचनात्सपत्नीका द्विजा नृपाः ॥२७॥  
आनेतुं गोमतीतोयं प्रययुर्बद्धपल्लवाः ॥  
देवकीं रोहिणीं कुन्तीं गांधारीं च यशोमतीम् ॥२८॥  
पुरस्कृत्य तु जग्राह कुंभो भैष्म्या युतो हरिः ॥  
तथा रामस्तु रेवत्या सस्त्रीका येऽपि भूमिपाः ॥२९॥  
सुवर्णरौप्यकलशैः सपुष्पैश्च सपल्लवैः ॥  
रुक्मिण्या सहितं यांतं कृष्णं दृष्ट्वा समागमे ॥३०॥  
नारदः कलहं कर्तुं सत्यभामागृहं ययौ ॥  
दृष्ट्वा चैकां हरेर्भार्यां संपृष्टः स तयाब्रवीत् ॥३१॥  
नारद उवाच -  
आदरं सदने नास्ति सत्राजितसुते तव ॥  
गतः कृष्णस्तु रुक्मिण्या चाहर्तुं गोमतीजलम् ॥३२॥  
बहुभिर्याचिता त्वं तु पारिजातकहारिणी ॥  
कृष्णसंकल्पकरणी मणियुक्ता च मानिनी ॥३३॥  
ईदृशीं त्वां वरारोहां गरुडोपरि गामिनीम् ॥  
विहाय भैष्म्या श्रीकृष्णः शोभां द्रष्टुं जगाम ह ॥३४॥  
यस्याः पुत्रश्च प्रद्युम्नो यस्याः पौत्रोऽनिरुद्धकः ॥  
सा दर्शयति भो मातर्वार्तां मानं च गौरवम् ॥३५॥  
गर्ग उवाच -  
इति श्रुत्वा प्राणनाथं रुक्मिण्या सहितं गतम् ॥३६॥  
रुरोद दुःखिता राजन्सत्यभामा रुषान्विता ॥  
तदैव कृष्णो भगवाञ्ज्ञात्वा नारदचेष्टितम् ॥३७॥  
सत्यभामागृहं शीघ्रं रुपेणैकेन चागतम् ॥  
गत्वा प्रत्याह वचनं सर्वज्ञाता रमेश्वरः ॥३८॥  
न गतोऽहं समाजे वै रुक्मिण्या सहितः प्रिये ॥  
आगतो भोजनं कर्तुं गतो रामश्च भार्यया ॥३९॥  
इति तद्वाक्यमाकर्ण्य सत्यभामा मुदं गता ॥  
भीतो नारद उत्थाय गेहं चान्यं जगाम ह ॥४०॥  
गत्वा जांबवतीगेहं तस्याग्रे सर्वमब्रवीत् ॥  
श्रुत्वा हसंती सा प्राह मृषा मा वद हे मुने ॥४१॥  
करोति शयनं गेहे श्रीनाथो भोजनांतरे ॥  
इति श्रुत्वा शंकितस्तु त्वरं निर्गत्य नारदः ॥४२॥  
मित्रविंदागृहे गत्वा प्रत्युवाच विलोकयन् ॥  
नारद उवाच -  
न गतासि नृपस्थानं मातर्गेहे स्थितासि किम् ॥४३॥  
आहर्तुं गोमतीतोयं प्रयाति यत्र माधवः ॥  
भैष्मीं सत्यां जांबवतीं सह नेष्यति तत्र वै ॥४४॥  
मित्रविंदोवाच -  
केशवस्य प्रियाः सर्वा गंतासौ यां विहाय च ॥  
सा न जीवति कृष्णस्तु पौत्रं लालयति गृहे ॥४५॥  
ततो मुनिः समुत्थाय सर्वाणि मंदिराणि च ॥  
बभ्राम कृष्णभार्याणां सकृष्णानीत्यमन्यत ॥४६॥  
पुनर्विचार्य देवर्षिर्गोपीनां मंदिराणि च ॥  
प्रययौ कथितुं वार्तां राधिकायै च मानद ॥४७॥  
तत्र दीव्यंतमक्षैश्च राधया नंदनन्दनम् ॥  
गोपीभिः सहितं वीक्ष्य ऋषिर्गंतुं मनो दधे ॥४८॥  
तदैव कृष्ण उत्थाय गृहीत्वा पाणिना मुनिम् ॥  
तत्रैव स्थापयामास पूजयित्वा यथाविधि ॥४९॥  
श्रीकृष्ण उवाच -  
किं करिष्यसि विप्रेंद्र वृथा भ्रमसि मोहितः ॥  
गेहे गेहे स्वपत्नीनां मया त्वं तु विलोकितः ॥५०॥  
मया धृतानि रूपाणि त्वद्‌भयादृषिसत्तम ॥  
नाहं दास्ये दमं तुभ्यं विप्रत्वात्प्रार्थयाम्यहम् ॥५१॥  
सर्वेषां चैव देवोऽहं मम देवाश्च ब्राह्मणाः ॥  
ये द्रुह्यन्ति द्विजान्मूढाः संति ते मम शत्रवः ॥५२॥  
ये पूजयंति विप्रांश्च मम भावेन भूजनाः ॥  
ते भुञ्जंति सुखं चात्र ह्यन्ते यास्यंति तत्पदम् ॥५३॥  
मायया मम पुर्यां त्वं मोहितश्चापि मा खिदः ॥  
सर्वे मुह्यंति देवर्षे ब्रह्मरुद्रादयः सुराः ॥५४॥  
इति तद्वाक्यमाकर्ण्य संस्तुतः स महामुनिः ॥  
आययौ मण्डपे तूष्णीं भूत्वा ऋत्विग्जनैर्वृते ॥५५॥  
अथ ते गोमतीतीरं जग्मुः कृष्णादयो नृपाः ॥  
रुक्मिण्याद्याः स्त्रियश्चैव वादित्रैर्विविधैरपि ॥५६॥  
नारीणां चैव वृन्देन गायंतीनां् हरेर्यशः ॥  
वलयानां नूपुराणां शब्दोऽभून्मधुरध्वनिः ॥५७॥  
पूजयित्वा जलसुरान्व्यासः सार्द्धं मया मुनिः ॥  
कलशं तोयसंयुक्तमनसूयाकरे ददौ ॥५८॥  
ततश्च जगृहुः कुम्भान् रेवत्याद्याश्च योषितः ॥  
नोत्थिताः कलशाः सर्वे कोमलैश्च करैरपि ॥५९॥  
धारयंति कथं कुम्भं पुष्पभारेण पीडिताः ॥  
ततश्च जहसू राज्ञो नृपाणां च परस्परम् ॥६०॥  
कथं यामो यज्ञवाटमित्यूचुः कलशैर्विना ॥  
रुक्मिण्याद्याः स्त्रियः सर्वास्ता ऊचुर्मनसा हरिम् ॥६१॥  
हे श्रीकृष्ण जगन्नाथ भक्तकष्टविनाशन ॥  
सबलस्त्वं चक्रधारी ह्यस्मान्पालय संकटे ॥६२॥  
एवं ब्रुवंत्यो जगृहुः सकलान्भारवर्जितान् ॥  
स्वे स्वे शिरसि संधाय संयुक्तैर्मणिमौक्तिकैः ॥६३॥  
यज्ञवाटं समाजग्मुर्नार्य्यः शीघ्रं सभर्तृकाः ॥  
यत्र भेर्यश्च शंखाद्या वाद्यंते पणवादयः ॥६४॥  
आनीय गोमतीतोयं प्रापितास्तत्र ते नृप ॥  
श्यामकर्णेन सहिता यत्र वै यादवेश्वरः ॥६५॥  
इति श्रीगर्गसंहितायां हयमेधखण्डे  
गोमतीजलानयनं नाम पंचपंचाशत्तमोऽध्यायः ॥५५॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
