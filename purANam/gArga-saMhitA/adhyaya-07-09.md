मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - नवमोऽध्यायः  
चेदिदेशविजयम् -  
  
श्रीनारद उवाच -  
इत्युक्त्वा शत्रुहा भानुर्गृहीत्वा खड्गचर्मणी ॥  
पदातिः प्रययौ सैन्ये वने वन्यकरीव सः ॥१॥  
भानुः खड्गेन शत्रूंस्ताञ्छिन्नबाहूंश्चकार ह ॥  
द्विपान् हयान्सम्मुखस्थान् पार्श्वस्थांश्च द्विधाकरोत् ॥२॥  
खड्गद्वितीयो ह्येकाकी रेजे छिंदन्नरीन्मृधे ॥  
नीहारमेघपटलैर्भानुर्भानुरिव स्फुरन् ॥३॥  
हस्तिनां छिन्नकुम्भानां भानुः खड्गेन मैथिल ॥  
मुक्ता निपेतुश्च यथा तारकाः क्षीणकर्मणाम् ॥४॥  
क्षणमात्रेण तत्सैन्यं पातयित्वा रणांगणे ॥  
रंगपिंगोपरि प्रागाद्‌‌भानुर्वीरो महाबलः ॥५॥  
कृष्णदत्तेन खड्गेन रथौ तौ रंगपिंगयौ ॥  
छित्वा हयान्सनेतॄंश्च भानुयुद्धे द्विधाकरोत् ॥६॥  
खड्गौ नीत्वा रंगपिंगौ तेडतुस्तं महोद्‌भटौ ॥  
भानुचर्मगतौ खड्गौ भंगीभूतौ बभुवतुः ॥७॥  
भानुखड्गप्रहारेण शिरसी रंगपिंगयोः ॥  
युगपत्पेततुर्युद्धे तदद्‌भुतमिवाभवत् ॥८॥  
भानुस्तयोश्च शिरसी नीत्वा प्रद्युम्नसंमुखे ॥  
आययौ विजयी वीरः श्लाघितः सैन्यनायकैः ॥९॥  
दिवि दुन्दुभयो नेदुर्नवदुन्दुभिभिः समम् ॥  
अभूज्जयजयारावः पुष्पवर्षाः सुरैः कृताः ॥१०॥  
रंगपिंगौ मृतौ श्रुत्वा शिशुपालो रुषान्वितः ॥  
जैत्रं रथं समारुह्य यदूनां सम्मुखं ययौ ॥११॥  
मदच्युद्‌भिर्गजैर्दिर्घै रत्नकंबलमंडितैः ॥  
स्वर्णनीडसमायुक्तैर्लोलघण्टाक्वणत्स्वनैः ॥१२॥  
रथैश्च देवधिष्ण्याभैर्वायुवेगैस्तुरंगमैः ॥  
विद्याधरसमैर्वीरैर्नादयन् वसुधातलम् ॥१३॥  
शिशुपालबलं दृष्ट्वा शक्रदत्तरथे ततः ॥  
सर्वेषामग्रतः कार्ष्णिः प्रययौ धन्विनां वरः ॥१४॥  
शंखं दघ्मौ हरेः पुत्रो दिशः खं नादयन्नृप ॥  
तेन नादेन शत्रूणां कंपोऽभूद्धृदि मानद ॥१५॥  
शिशुपालमहासैन्ये प्रासाद इव दुर्गमे ॥  
चक्रे नाराचसोपानं सहसा रुक्मिणीसुतः ॥१६॥  
दमघोषसुतो धीमान् धनुष्टंकारयन्मुहुः ॥  
ब्रह्मास्त्रं संदधे यद्वै दत्तात्रेयेण शिक्षितम् ॥१७॥  
प्रचंडं सर्वतस्तेजो दृष्ट्वा श्रीरुक्मिणीसुतः ॥  
ब्रह्मास्त्रेणापि तद्युद्धे संजहार स लीलया ॥१८॥  
शिशुपालो महाधीमानंगारास्त्रं समादधे ॥  
जामदग्न्येन यद्दत्तं महेंद्रे पर्वते नृप ॥१९॥  
तस्मादंगारवर्षाभिः कार्ष्णिसेनातिविह्वला ॥  
पर्जन्यास्त्रं महादिव्यं तदा कार्ष्णिः समादधे ॥२०॥  
स्थूलाभिर्मेघधाराभिरंगाराः शांतिमाययुः ॥  
शिशुपालस्तदा क्रुद्धो गजास्त्रं तत्समादधे ॥२१॥  
यदगस्तेन मुनिना शिक्षितं मलयाचले ॥  
महोद्भटा गजा दीर्घाः कोटिशस्तद्विनिर्गताः ॥२२॥  
ते सैन्यं पातयामासुः प्रद्युम्नस्य महात्मनः ॥  
हाहाकारो महानासीद्‌यदूनां वाहिनीषु च ॥२३॥  
प्रद्युम्नोऽथ रणश्लाघी नृसिंहास्त्रं समादधे ॥  
नृसिंहो निर्गतस्तस्मान्नादयन् वसुधातलम् ॥२४॥  
स्फुरत्सटो दीर्घवालो नखलांगूलभीषणः ॥  
ननाद हुंकृतैः शब्दैर्भक्षयंस्तान् गजान् रणे ॥२५॥  
विदार्य गजकुम्भांतमुत्पतन् भगवान् हरिः ॥  
गजवृंदं मर्दयित्वा तत्रैवांतरधीयत ॥२६॥  
चिक्षेप परिघं रोषाच्छिशिशुपालो महाबलः ॥  
चिच्छेद परिघं तद्वै यमदंडेन माधवः ॥२७॥  
ततश्चैद्यो रुषाविष्टो गृहीत्वा खड्गचर्मणी ॥  
प्रद्युम्नं तमुपाधावत्पतंग इव पावकम् ॥२८॥  
कार्ष्णिस्तताड तं खड्गं यमदंडेन वेगतः ॥  
चूर्णीबभूव तेनापि निस्त्रिंशश्चर्मणा सह ॥२९॥  
पाशिदत्तेन पाशेन सहसा यादवेश्वरः ॥  
दमघोषसुतं बद्ध्वा विचकर्ष रणांगणे ॥३०॥  
शिशुपालं घातयितुं खड्गं जग्राह रोषतः ॥  
तदैव तत्करौ साक्षाद्‌गदो जग्राह वेगतः ॥३१॥  
गद उवाच -  
परिपूर्णतमेनापि श्रीकृष्णेन महात्मना ॥  
वध्योऽयं देववचनं वचनं मा वृथा कुरु ॥३२॥  
श्रीनारद उवाच -  
तदा कोलाहले जाते शिशुपालस्य बंधने ॥  
दमघोषो बलिं नीत्वा प्रागात्प्रद्युम्नसंमुखे ॥३३॥  
कार्ष्णिस्तमागतं दृष्ट्वा त्यक्त्वा शस्त्राणि शीघ्रतः ॥  
अग्रतश्चेदिपं शश्वन्ननाम शिरसा भुवि ॥३४॥  
मिलित्वा चाशिषं दत्वा प्रद्युम्नाय महात्मने ॥  
दमघोषो महाराजः प्राह गद्गदया गिरा ॥३५॥  
दमघोष उवाच -  
प्रद्युम्न त्वं तु धन्योऽसि श्रीयदूनां शिरोमणे ॥  
मत्पुत्रेण कृतं यद्वै तत्क्षमस्व दयानिधे ॥३६॥  
प्रद्युम्न उवाच -  
मम दोषो न ते चायं न ते पुत्रस्य हे प्रभो ॥  
सर्वं कालकृतं मन्ये प्रियमप्रियमेव वा ॥३७॥  
श्रीनारद उवाच -  
इत्युक्तो दमघोषोऽपि प्रद्युम्नेन प्रयंत्रितः ॥  
शिशुपालं मोचयित्वा नीत्वागाच्चंद्रकां पुरीम् ॥३८॥  
प्रद्युम्नस्य बलं श्रुत्वा साक्षाच्छ्रीकृष्णतेजसः ॥  
न केऽपि युयुधुस्तेन राजानश्च बलिं ददुः ॥३९॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
रंगपिंगवधे शिशुपालयुद्धे चेदिदेशविजयो नाम नवमोऽध्यायः ॥९॥  
  
GO TOP
