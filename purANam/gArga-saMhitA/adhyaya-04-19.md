मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - एकोनविंशोऽध्यायः  
यमुनासहस्रनामम् -  
  
मान्धातोवाच -  
नाम्नां सहस्रं कृष्णायाः सर्वसिद्धिकरं परम् ।  
वद मां मुनिशार्दूल त्वं सर्वज्ञो निरामयः ॥ १ ॥  
सौभरिरुवाच -  
नाम्ना सहस्रं कालिंद्या मान्धातस्ते वदाम्यहम् ।  
सर्वसिद्धिकरं दिव्यं श्रीकृष्णवशकारकम् ॥ २ ॥  
ॐअस्य श्रीकालिन्दीसहस्रनामस्तोत्रमंत्रस्य  
सौभरिऋषिः श्रीयमुना देवताः अनुष्टुप् छंदः  
मायाबीजमिति कीलकम् रमाबीजमिति शक्तिः  
श्रीकलिंदनन्दिनी प्रसादसिद्ध्यर्थे जपे विनियोगः ।  
अथ ध्यानम् ।  
श्यामामंभोजनेत्रां सघनघनरुचिं  
     रत्नमञ्जीरकूजत्  
काञ्जीकेयुरयुक्तां कनकमणीमये  
     बिभ्रतीं कुण्डले द्वे ।  
भ्राजच्छ्रीनीलवस्त्र स्फुरदमलचल-  
     द्धारभारां मनोज्ञां  
ध्यायेन्मार्तंडपुत्रीं तनुकिरणचयो-  
     द्दीप्तपाभिरामाम् ॥ ३ ॥  
इति ध्यानम् ।  
ॐकालिन्दी यमुना कृष्णा कृष्णरूपा सनातनी ।  
कृष्णवामांससंभूता परमानदरुपिणी ॥ ४ ॥  
गोलोकवासिनी श्यामा वृन्दावनविनोदिनी ।  
राधासखी रासलीला रासमंडलमंडनी ॥ ५ ॥  
निकुञ्जमाधवीवल्ली रंगवल्ली मनोहरा ।  
श्रीरासमण्डलीभूता यूथीभूता हरिप्रिया ॥ ६ ॥  
गोलोकतटिनी दिव्या निकुञ्जतलवासिनी ।  
दीर्घोर्मिवेग गंभीरा पुष्पपल्लववाहिनी ॥ ७ ॥  
घनश्यामा मेघमाला बलाका पद्ममालिनी ।  
परिपूर्णतमा पूर्णा पूर्णब्रह्मप्रिया परा ॥ ८ ॥  
महावेगवती साक्षान्निकुञ्जद्वारनिर्गता ।  
महानदी मंदगतिर्विरजा वेगभेदनी ॥ ९ ॥  
अनेकब्रह्मांडगता ब्रह्मद्रवसमाकुला ।  
गंगामिश्रा निर्जलाभा निर्मला सरितां वरा ॥ १० ॥  
रत्नबद्धोभयतटी हंसपद्मादिसंकुला ।  
नदी निर्मलपानीया सर्वब्रह्मांडपावनी ॥ ११ ॥  
वैकुण्ठपरिखीभूता परिखा पापहारिणी ।  
ब्रह्मलोकगता ब्राह्मी स्वर्गा स्वर्गनिवासिनी ॥ १२ ॥  
उल्लसन्ती प्रोत्पतंती मेरुमाला महोज्ज्वला ।  
श्रीगंगांभःशिखरिणी गंडशैलविभेदिनी ॥ १३ ॥  
देशान्पुनन्ती गच्छन्ती वहंती भूमिमध्यगा ।  
मार्तण्डतनुजा पुण्या कलिन्दगिरिनन्दिनी ॥ १४ ॥  
यमस्वसा मन्दहासा सुद्विजा रचिताम्बरा ।  
नीलांबरा पद्ममुखी चरंती चारुदर्शना ॥ १५ ॥  
रंभोरूः पद्मनयना माधवी प्रमदोत्तमा ।  
तपश्चरंती सुश्रोणी कूजन्नूपुरमेखला ॥ १६ ॥  
जलस्थिता श्यामलांगी खाण्डवाभा विहारिणी ।  
गांडीविभाषिणी वन्या श्रीकृष्णं वरमिच्छती ॥ १७ ॥  
द्वारकागमना राज्ञी पट्टराज्ञी परंगता ।  
महाराज्ञी रत्नभूषा गोमतीतीरचारिणी ॥ १८ ॥  
स्वकीया च सुखा स्वार्था स्वभक्तकार्यसाधिनी ।  
नवलाङ्गाबला मुग्धा वरांगा वामलोचना ॥ १९ ॥  
अज्ञातयौवना दीना प्रभाकान्तिर्द्युतिश्छविः ।  
सुशोभा परमा कीर्तिः कुशलाऽज्ञातयौवना ॥ २० ॥  
नवोढा मध्यगा मध्या प्रौढिः प्रौढा प्रगल्भका ।  
धीराऽधीरा धैर्यधरा जेष्ठा श्रेष्ठा कुलांगना ॥ २१ ॥  
क्षणप्रभा चञ्चलार्चा विद्युत्सौदामिनी तडित् ।  
स्वाधीनपतिका लक्ष्मीः पुष्टा स्वाधीनभर्तृका ॥ २२ ॥  
कलहान्तरिता भीरुरिच्छाप्रोत्कण्ठिताकुला ।  
कशिपुस्था दिव्यशय्या गोविंदहृतमानसा ॥ २३ ॥  
खंडिताखण्डशोभाढ्या विप्रलब्धाभिसारिका ।  
विरहार्ता विरहिणी नारी प्रोषितभर्तृका ॥ २४ ॥  
मानिनी मानदा प्राज्ञा मन्दारवनवासिनी ।  
झंकारिणी झणत्कारी रणन्मञ्जीरनूपुरा ॥ २५ ॥  
मेखलाऽमेखला काञ्ची काञ्चीनी काञ्चनामयी ।  
कंचुकी कंचुकमणिः श्रीकण्ठाढ्या महामणिः ॥ २६ ॥  
श्रीहारिणी पद्महारा मुक्ता मुक्तफलार्चिता ।  
रत्नकंकणकेयूरा स्फुरदंगुलिभूषणा ॥ २७ ॥  
दर्पणा दर्पणीभूता दुष्टदर्पविनाशिनी ।  
कंबुग्रीवा कंबुधरा ग्रैवेयकविराजिता ॥ २८ ॥  
ताटंकिनी दंतधरा हेमकुण्डलमण्डिता ।  
शिखाभूषा भालपुष्पा नासामौक्तिकशोभिता ॥ २९ ॥  
मणिभूमिगता देवी रैवताद्रिविहारिणी ।  
वृन्दावनगता वृन्दा वृन्दारण्यनिवासिनी ॥ ३० ॥  
वृन्दावनलता माध्वी वृन्दारण्यविभूषणा ।  
सौंदर्यलहरी लक्ष्मीर्मथुरातीर्थवासिनी ॥ ३१ ॥  
विश्रांतवासिनी काम्या रम्या गोकुलवासिनी ।  
रमणस्थलशोभाढ्या महावनमहानदी ॥ ३२ ॥  
प्रणता प्रोन्नता पुष्टा भारती भरतार्चिता ।  
तीर्थराजगतिर्गोत्रा गंगासागरसंगमा ॥ ३३ ॥  
सप्ताब्धिभेदिनी लोला सप्तद्वीपगता बलात् ।  
लुठन्ती शैलान् भिद्यंती स्फुरंती वेगवत्तरा ॥ ३४ ॥  
काञ्चनी कञ्चनीभूमिः काञ्चनीभूमिभाविता ।  
लोकदृष्टिर्लोकलीला लोकालोकाचलार्चिता ॥ ३५ ॥  
शैलोद्‌गता स्वर्गगता स्वर्गर्चा स्वर्गपूजिता ।  
वृन्दावनी वनाध्यक्षा रक्षा कक्षा तटीपटी ॥ ३६ ॥  
असिकुण्डगता कच्छा स्वच्छन्दोच्छलितादिजा ।  
कुहरस्था रथप्रस्था प्रस्था शांततराऽऽतुरा ॥ ३७ ॥  
अंबुच्छटा शीकराभा दर्दुरा दार्दुरीधरा ।  
पापांकुशा पापसिंही पापद्रुमकुठारिणी ॥ ३८ ॥  
पुण्यसंघा पुण्यकीर्तिः पुण्यदा पुण्यवर्द्धिनी ।  
मधोर्वननदी मुख्या अतुला तालवनस्थिता ॥ ३९ ॥  
कुमुद्वननदी कुब्जा कुमुदांभोजवर्द्धिनी ।  
प्लवरूपा वेगवती सिंहसर्पादिवाहिनी ॥ ४० ॥  
बहुली बहुदा बह्वी बहुला वनवन्दिता ।  
राधाकुण्डकलाराध्या कृष्णकुण्डजलाश्रिता ॥ ४१ ॥  
ललिताकुण्डगा घंटा विशाखाकुण्डमंडिता ।  
गोविन्दकुण्डनिलया गोपकुण्डतरंगिणी ॥ ४२ ॥  
श्रीगंगा मानसी गंगा कुसुमांबरभाविनी ।  
गोवर्धिनी गोधनाढ्या मयूरी वरवर्णिनी ॥ ४३ ॥  
सारसी नीलकंठाभा कूजत्कोकिलपोतकी ।  
गिरिराजप्रसूर्भूरिरातपत्राऽऽतपत्रिणी ॥ ४४ ॥  
गोवर्धनांका गोदंती दिव्यौषधिनिधिः सृतिः ।  
पारदी पारदमयी नारदी शारदी भृतिः ॥ ४५ ॥  
श्रीकृष्णचरणांकस्था कामा कामवनाञ्चिता ।  
कामाटवी नन्दिनी च नन्दग्राममहीधरा ॥ ४६ ॥  
बृहत्सानुद्युतिः प्रोता नन्दीश्वरसमन्विता ।  
काकली कोकिलमयी भांडीरकुशकौशला ॥ ४७ ॥  
लोहार्गलप्रदा कारा काश्मीरवसनावृता ।  
बर्हिषदी शोणपुरी शूरक्षेत्रपुराधिका ॥ ४८ ॥  
नानाऽऽभरणशोभाढ्या नानावर्णसमन्विता ।  
नानानारीकंदबाढ्या रंगा रंगमहीरुहा ॥ ४९ ॥  
नानालोकगताभ्यर्चिः नानाजलसमन्विता ।  
स्त्रीरत्नं रत्ननिलया ललनारत्नरञ्जिनी ॥ ५० ॥  
रंगिणी रंगभूमाढ्या रंगा रंगमहीरुहा ।  
राजविद्या राजगुह्या जगत्कीर्तिर्घनाऽघना ॥ ५१ ॥  
विलोलघंटा कृष्णांगा कृष्णदेहसमुद्‌भवा ।  
नीलपंकजवर्णाभा नीलपंकजहारिणी ॥ ५२ ॥  
निलाभा नीलपद्माढ्या नीलांभोरुहवासिनी ।  
नागवल्ली नागपुरी नागवल्लीदलार्चिता ॥ ५३ ॥  
ताम्बूलचर्चिता चर्चा मकरन्दमनोहरा ।  
सकेसरा केसरिणी केशपाशाभिशोभिता ॥ ५४ ॥  
कज्जलाभा कज्जलाक्ता कज्जली कलिताञ्जना ।  
अलक्तचरणा ताम्रा लाला ताम्रीकृतांबरा ॥ ५५ ॥  
सिन्दूरिताऽलिप्तवाणी सुश्रीः श्रीखंडमंडिता ।  
पाटीरपंकवसना जटामांसीरुचाम्बरा ॥ ५६ ॥  
आगर्य्यगुरुगन्धाक्ता तगराश्रितमारुता ।  
सुगन्धितैलरुचिरा कुन्तलालिः सकुन्तला ॥ ५७ ॥  
शकुन्तलाऽपांसुला च पातिव्रत्यपरायणा ।  
सूर्यप्रभा सूर्यकन्या सूर्यदेहसमुद्‌भवा ॥ ५८ ॥  
कोटिसूर्यप्रतीकाशा सूर्यजा सूर्यनन्दिनी ।  
संज्ञा संज्ञासुता स्वेच्छा संज्ञामोदप्रदायिनी ॥ ५९ ॥  
संज्ञापुत्री स्फुरच्छाया तपती तापकारिणी ।  
सावर्ण्यानुभवा वेदी वडवा सौख्यदायिनी ॥ ६० ॥  
शनैश्चरानुजा कीला चन्द्रवंशविवर्द्धिनी ।  
चन्द्रवंशवधूश्चद्रा चन्द्रावलिसहायिनी ॥ ६१ ॥  
चन्द्रावती चन्द्रलेखा चन्द्रकांतानुगांशुका ।  
भैरवी पिंगलाशंकी लीलावत्यागरीमयी ॥ ६२ ॥  
धनश्रीर्देवगान्धारी स्वर्मणिर्गुणवर्द्धिनी ।  
व्रजमल्ला बन्धकारी विचित्रा जयकारिणी ॥ ६३ ॥  
गान्धारी मञ्जरी टोडी गुर्ज्जर्य्यासावरी जया ।  
कर्णाटी रागिणी गौरी वैराटी गौरवाटिका ॥ ६४ ॥  
चतुश्चन्द्रा कला हेरी तैलंगी विजयावती ।  
ताली तलस्वरा गाना क्रियामात्रप्रकाशिनी ॥ ६५ ॥  
वैशाखी चाचला चारुर्माचारी घूघटी घटा ।  
वैहागरी सोरठीशा कैदारी जलधारिका ॥ ६६ ॥  
कामाकरश्रीः कल्याणी गौडकल्याणमिश्रिता ।  
राजसंजीविनी हेला मन्दारी कामरूपिणी ॥ ६७ ॥  
सारंगी मारुती होढा सागरी कामवादिनी ।  
वैभासी मंगला चान्द्री रासमंडलमंडना ॥ ६८ ॥  
कामधेनुः कामलता कामदा कमनीयका ।  
कल्पवृक्षस्थली स्थूला सुधासौधनिवासिनी ॥ ६९ ॥  
गोलोकवासिनी सुभ्रूः यष्टिभृद्द्वारपालिका ।  
शृङ्गारप्रकरा शृङ्गा स्वच्छा शय्योपकारिका ॥ ७० ॥  
पार्षदा सुसखीसेव्या श्रीवृन्दावनपालिका ।  
निकुञभृत्कुंजपुञ्जा गुञ्जाभरणभूषिता ॥ ७१ ॥  
निकुञ्जवासिनी प्रोष्या गोवर्धनतटीभवा ।  
विशाखा ललिता रामा नीरुजा मधुमाधवी ॥ ७२ ॥  
एका नैकसखी शुक्ला सखीमध्या महामनाः ।  
श्रुतिरूपा ऋषिरूपा मैथिलाः कौशलाः स्त्रियः ॥ ७३ ॥  
अयोध्यापुरवासिन्यो यज्ञसीताः पुलिंदकाः ।  
रमावैकुण्ठवासिन्यः श्वेतद्वीपसखीजनाः ॥ ७४ ॥  
ऊर्ध्ववैकुण्ठवासिन्यो द्विव्याऽजितपदाश्रिताः ।  
श्रीलोकचलवासिन्यः श्रीसख्यः सागरोद्‌भवाः ॥ ७५ ॥  
दिव्या अदिव्या दिव्यांगा व्याप्तास्त्रिगुणवृत्तयः ।  
भूमिगोप्यो देवनार्यो लता ओषधिवीरूधः ॥ ७६ ॥  
जालंधर्य्यः सिन्धुसुताः पृथुबर्हिष्मतीभवाः ।  
दिव्यांबरा अप्सरसः सौतला नागकन्यकाः ॥ ७७ ॥  
परं धाम परं ब्रह्म पौरुषा प्रकृतिः परा ।  
तटस्था गुणभूर्गीता गुणागुणमयी गुणा ॥ ७८ ॥  
चिद्‌घना सदसन्माला दृष्टिर्दृश्या गुणाकरी ।  
महत्तत्वमहंकारो मनो बुद्धिः प्रचेतना ॥ ७९ ॥  
चेतो वृत्तिः स्वांतरात्मा चतुर्थी चतुरक्षरा ।  
चतुर्व्यूहा चतुर्मूर्तिः व्योमवायुरदो जलम् ॥ ८० ॥  
मही शब्दो रसो गन्धः स्पर्शो रूपमनेकधा ।  
कर्मेन्द्रियं कर्ममयी ज्ञानं ज्ञानेन्द्रियं द्विधा ॥ ८१ ॥  
त्रिधाधिभूतमध्यात्ममधिदैवमधिस्थितम् ।  
ज्ञानशक्तिः क्रियाशक्तिः सर्वदेवाधिदेवता ॥ ८२ ॥  
तत्वसंघा विराण्मूर्तिः धारणा धारणामयी ।  
श्रुतिः स्मृतिर्वेदमूर्तिः संहिता गर्गसंहिता ॥ ८३ ॥  
पाराशरी सैव सृष्टिः पारहंसी विधातृका ।  
याज्ञवल्की भागवती श्रीमद्‌भागवतार्चिता ॥ ८४ ॥  
रामायणमयी रम्या पुराणपुरुषप्रिया ।  
पुराणमूर्तिः पुण्यांगा शास्त्रमूर्तिर्महोन्नता ॥ ८५ ॥  
मनीषा धिषणा बुद्धिर्वाणी धीः शेमुषी मतिः ।  
गायत्री वेदसावित्री ब्रह्माणी ब्रह्मलक्षणा ॥ ८६ ॥  
दुर्गाऽपर्णा सती सत्या पार्वती चंडिकांबिका ।  
आर्या दाक्षायणी दाक्षी दक्षयज्ञविघातिनी ॥ ८७ ॥  
पुलोजमा शचीन्द्राणी देवी देववरार्पिता ।  
वायुना धारिणी धन्या वायवी वायुवेगगा ॥ ८८ ॥  
यमानुजा संयमनी संज्ञा छाया स्फुरद्द्युतिः ।  
रत्नदेवी रत्नवृन्दा तारा तरणिमण्डला ॥ ८९ ॥  
रुचिः शान्तिः क्षमा शोभा दया दक्षा द्युतिस्त्रपा ।  
तलतुष्टिर्विभा पुष्टिः सन्तुष्टिः पुष्टभावना ॥ ९० ॥  
चतुर्भुजा चारुनेत्रा द्विभुजाऽष्टभुजाऽबला ।  
शंखहस्ता पद्महस्ता चक्रहस्ता गदाधरा ॥ ९१ ॥  
निषंगधारिणी चर्मखड्गपाणिर्धनुर्द्धरा ।  
धनुष्टंकारणी योध्री दैत्योद्‌भटविनाशिनी ॥ ९२ ॥  
रथस्था गरुडारूढा श्रीकृष्णहृदयस्थिता ।  
वंशीधरा कृष्णवेषा स्रग्विणी वनमालिनी ॥ ९३ ॥  
किरीटधारिणी याना मन्दमन्दगतिर्गतिः ।  
चन्द्रकोटिप्रतीकाशा तन्वी कोमलविग्रहा ॥ ९४ ॥  
भैष्मी भीष्मसुता भीमा रुक्मिणी रूक्मरूपिणी ।  
सत्यभामा जांबवती सत्या भद्रा सुदक्षिणा ॥ ९५ ॥  
मित्रविन्दा सखीवृन्दा वृन्दारण्यध्वजोर्ध्वगा ।  
शृङ्गारकारिणी शृङ्गा शृङ्गभूः शृङ्गदा खगा ॥ ९६ ॥  
तितिक्षेक्षा स्मृतिःस्पर्धा स्पृहा श्रद्धा स्वनिर्वृतिः ।  
ईशा तृष्णा भिदा प्रीतिः हिंसायाच्ञाक्लमा कृषिः ॥ ९७ ॥  
आशा निद्रा योगनिद्रा योगिनी योगदाऽयुगा ।  
निष्ठा प्रतिष्ठा शमितिः सत्वप्रकृतिरुत्तमा ॥ ९८ ॥  
तमःप्रकृतिदुर्मर्षी रजःप्रकृतिरानतिः ।  
क्रियाऽक्रिया कृतिर्ग्लानिः सात्विक्याध्यात्मिकी वृषा ॥ ९९ ॥  
सेवाशिखामणिर्वृद्धिराहूतिः पिंगलोद्‌भवा ।  
नागभाषा नागभूषा नागरी नगरी नगा ॥ १०० ॥  
नौर्नौंका भवनौर्भाव्या भवसागरसेतुका ।  
मनोमयी दारुमयी सैकती सिकतामयी ॥ १०१ ॥  
लेख्या लेप्या मणिमयी प्रतिहेमविनिर्मिता ।  
शैली शैलभवा शीला शीकराभा चलाऽचला ॥ १०२ ॥  
अस्थिता सुस्थिता तूली वैदकी तांत्रिकी विधिः ।  
संध्या संध्याभ्रवसना वेदसंधिः सुधामयी ॥ १०३ ॥  
सायंतनी शिखा वेध्या सूक्ष्मा जीवकलाकृतिः ।  
आत्मभूता भाविताऽण्वी प्रह्वी कमलकर्णिका ॥ १०४ ॥  
नीराजनी महाविद्या कंदली कार्यसाधनी ।  
पूजा प्रतिष्ठा विपुला पुनंती पारलौकिकी ॥ १०५ ॥  
शुक्लशुक्तिर्मौक्तिकी च प्रतीतिः परमेश्वरी ।  
विरजोष्णिग्विराड्वेणी वेणुका वेणुनादिनी ॥ १०६ ॥  
आवर्तिनी वार्तिकदा वार्ता वृत्तिर्विमानगा ।  
रासाढ्या रासिनी रासा रासमण्डलवर्तिनी ॥ १०७ ॥  
गोपगोपीश्वरी गोपी गोपीगोपालवन्दिता ।  
गोचारिणी गोपनदी गोपानन्दप्रदायिनी ॥ १०८ ॥  
पशव्यदा गोपसेव्या कोटिशो गोगणावृता ।  
गोपानुगा गोपवती गोविन्दपदपादुका ॥ १०९ ॥  
वृषभानुसुता राधा श्रीकृष्णवशकारिणी ।  
कृष्णप्राणाधिका शश्वद्‌रसिका रसिकेश्वरी ॥ ११० ॥  
अवटोदा ताम्रपर्णी कृतमाला विहायसी ।  
कृष्णा वेणी भीमरथी तापी रेवा महापगा ॥ १११ ॥  
वैयासकी च कावेरी तुंगभद्रा सरस्वती ।  
चन्द्रभागा वेत्रवती ऋषिकुल्या ककुद्मिनी ॥ ११२ ॥  
गौतमी कौशिकी सिन्धुः बाणगंगाऽतिसिद्धिदा ।  
गोदावरी रत्नमाला गंगा मन्दाकिनी बला ॥ ११३ ॥  
स्वर्णदी जाह्नवी वेला वैष्णवी मंगलालया ।  
बाला विष्णुपदी प्रोक्ता सिन्धुसागरसंगता ॥ ११४ ॥  
गंगासागरशोभाढ्या सामुद्री रत्नदा धुनी ।  
भागीरथी स्वर्धुनी भूः श्रीवामनपदच्युता ॥ ११५ ॥  
लक्ष्मी रमा रमणीया भार्गवी विष्णुवल्लभा ।  
सीताऽर्चिर्जानकी माता कलंकरहिता कला ॥ ११६ ॥  
कृष्णपादाब्जसंभूता सर्वा त्रिपथगामिनी ।  
धरा विश्वंभराऽनन्ता भूमिर्धात्री क्षमामयी ॥ ११७ ॥  
स्थिरा धरित्री धरणी उर्वी शेषफणस्थिता ।  
अयोध्या राघवपुरी कौशिकी रघुवंशजा ॥ ११८ ॥  
मथुरा माथुरी पंथा यादवी ध्रुवपूजिता ।  
मयायुर्बिल्वनीलोदा गंगाद्वारविनिर्गता ॥ ११९ ॥  
कुशावर्तमयी ध्रौव्या ध्रुवमण्डलमध्यगा ।  
काशी शिवपुरी शेषा विंध्या वाराणसी शिवा ॥ १२० ॥  
अवंतिका देवपुरी प्रोज्ज्वलोज्जयिनी जिता ।  
द्वारावती द्वारकामा कुशभूता कुशस्थली ॥ १२१ ॥  
महापुरी सप्तपुरी नन्दिग्रामस्थलस्थिता ।  
शालग्रामशिलादित्या शंभलग्राममध्यगा ॥ १२२ ॥  
वंशगोपालिनी क्षिप्ता हरिमन्दिरवर्तिनी ।  
बर्हिष्मती हस्तिपुरी शक्रप्रस्थनिवासिनी ॥ १२३ ॥  
दाडिमी सैंधवी जंबूः पौष्करी पुष्करप्रसूः ।  
उत्पलावर्तगमना नैमिषी नैमिषावृता ॥ १२४ ॥  
कुरुजांगलभूः काली हैमवत्यर्बुदी बुधा ।  
शूकरक्षेत्रविदिता श्वेतवाराहधारिता ॥ १२५ ॥  
सर्वतीर्थमयी तीर्था तीर्थानां तीर्थकारिणी ।  
हारिणी सर्वदोषाणां दायिनी सर्वसम्पदाम् ॥ १२६ ॥  
वर्द्धिनी तेजसां साक्षाद्‌‌गर्भवासनिकृंतनी ।  
गोलोकधामधनिनी निकुञ्जनिजमंजरी ॥ १२७ ॥  
सर्वोत्तमा सर्वपुण्या सर्वसौंदर्यशृङ्खला ।  
सर्वतीर्थोपरिगता सर्वतीर्थाधिदेवता ॥ १२८ ॥  
श्रीदा श्रीशा श्रीनिवासा श्रीनिधिः श्रीविभावना ।  
स्वक्षा स्वंगा शतानंदा नन्दा ज्योतिर्गणेश्वरी ॥ १२९ ॥  
नाम्नां सहस्रं कालिंद्याः कीर्तिदं कामदं परम् ।  
महापापहरं पुण्यं आयुर्वर्द्धनमुत्तमम् ॥ १३० ॥  
एकवारं पठेद्‌रात्रौ चौरेभ्यो न भयं भवेत् ।  
द्विवारं प्रपठेन्मार्गे दस्युभ्यो न भयं क्वचित् ॥ १३१ ॥  
द्वितीयां तु समारभ्य पठेत्पूर्णावधिं द्विजः ।  
दशवारमिदं भक्त्या ध्यात्वा देवीं कलिंदजाम् ॥ १३२ ॥  
रोगी रोगात्प्रमुच्येत बद्धो मुच्येत बन्धनात् ।  
गुर्विणी जनयेत्पुत्रं विद्यार्थी पंडितो भवेत् ॥ १३३ ॥  
मोहनं स्तंभनं शश्वद्‌वशीकरणमेव च ।  
उच्चाटनं घातनं च शोषणं दीपनं तथा ॥ १३४ ॥  
उन्मादनं तापनं च निधिदर्शनमेव च ।  
यद्यद्‌वांच्छति चित्तेन तत्तत्प्राप्नोति मानवः ॥ १३५ ॥  
ब्राह्मणो ब्रह्मवर्चस्वी राजन्यो जगतीपतिः ।  
वैश्यो निधिपतिर्भूयाच्छूद्रः श्रुत्वा तु निर्मलः ॥ १३६ ॥  
पूजाकाले तु यो नित्यं पठते भक्तिभावतः ।  
लिप्यते न स पापेन पद्मपत्रमिवांभसा ॥ १३७ ॥  
शतवारं पठेन्नित्यं वर्षावधिमतः परम् ।  
पटलं पद्धतिं कृत्वा स्तवं च कवचं तथा ॥ १३८ ॥  
सप्तद्वीपमहीराज्यं प्राप्नुयान्नात्र संशयः ॥ १३९ ॥  
निष्कारणं पठेद्यस्तु यमुनाभक्तिसंयुतः ।  
त्रैवर्ग्यमेत्य सुकृती जीवन्मुक्तो भवेदिह ॥ १४० ॥  
निकुंजलीलाललितं मनोहरं  
     कलिंदजाकूललताकदम्बकम् ।  
वृन्दावनोन्मत्तमिलिंदशब्दितं  
     व्रजेत्स गोलोकमिदं पठेच्च यः ॥ १४१ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
श्रीसौभरिमांधातृसंवादे श्रीयमुनासहस्रनामकथनं नामैकोनविंशोऽध्यायः ॥ १९ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
