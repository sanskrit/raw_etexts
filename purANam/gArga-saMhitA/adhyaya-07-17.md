मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - सप्तदशोऽध्यायः  
मागधविजयम् -  
  
श्रीनारद उवाच -  
अथातो मागधञ्जेतुं प्रद्युम्नो मीनकेतनः ॥  
गिरिव्रजं जगामाशु स्वसैन्यैः परिवारितः ॥१॥  
श्रुत्वाऽऽगतं हरेः पुत्रं दिग्जयार्थं विशेषतः ॥  
जरासंधो मागधेंद्रो महाकोपं चकार ह ॥२॥  
जरासंध उवाच -  
तुच्छा ये यादवाः सर्वे युधि विक्लवचेतसः ॥  
तेऽद्य वै जगतीं जेतुं निर्गता गतबुद्धयः ॥३॥  
मथुरां स्वपुरीं त्यक्त्वा मद्‌भयान्माधवोऽपिहि ॥  
समुद्रं शरणं प्रागात्पिता चास्य दुरात्मनः ॥४॥  
प्रवर्षणे रामकृष्णौ मया भस्मीकृतौ बलात् ॥  
छलाद्दुद्रुवतुस्तौ द्वौ द्वारकायां समाश्रितौ ॥५॥  
बद्ध्वा तौ चानयिष्यामि सोग्रसेनौ कुशस्थलीम् ॥  
अयादवीं करिष्यामि पृथ्वीं सागरमेखलाम् ॥६॥  
श्रीनारद उवाच -  
इत्युक्त्वा निर्गतो राजा गिरिव्रजपुराद्‌बहिः ॥  
अक्षौहिणीभिर्विंशत्या तिसृभिः संयुतो बली ॥७॥  
गोमूत्रचयसिंदूरकस्तूरीपत्रभृन्मुखे ॥  
स्रवन्मदैश्चतुर्दंतैरैरावतकुलोद्‌भवैः ॥८॥  
शुण्डादण्डस्य फूत्कारैः क्षेपयद्‌भिस्तरून्बहून् ॥  
बभौ गजैर्मागधेंद्रो मेघैरिंद्र इव प्रभुः ॥९॥  
रथैश्च देवधिष्ण्याभैः सध्वजैरश्वनेतृभिः ॥  
चामरैर्दोलितै राजंल्लोलचक्रध्वनिद्युतिः ॥१०॥  
तुरङ्गमैर्वायुवेगैश्चित्रवर्णैर्मदोत्कटैः ॥  
सौवर्णपट्टहाराद्यैः शिखारश्म्यूर्ध्वचामरैः ॥११॥  
सकंचुकैर्वीरजनैः खड्गचर्मधनुर्धरैः ॥  
विद्याधरसमैः प्रागान्मागधेंद्रो महाबलः ॥१२॥  
धुंकारैर्दुंदुभीनां च दिशो नेदुर्धनुःस्वनैः ॥  
चचाल वसुधा सैन्यै रजोभिश्छादितं नभः ॥१३॥  
जरासंधस्य तत्सैन्यं प्रलयाब्धिमिवोल्बणम् ॥  
विस्मिता यादवाः सर्वे बभूवुर्वीक्ष्य मैथिल ॥१४॥  
प्रद्युम्नो भगवान्वीक्ष्य मागधेंद्रबलार्णवम् ॥  
शंखं दघ्मौ दक्षिणाख्यं मा भैष्टेत्यभयं ददत् ॥१५॥  
ततः सांबो महाबाहुः प्रद्युम्नस्य प्रपश्यतः ॥  
अक्षौहिणीनां दशभिर्युयुधे मागधेन सः ॥१६॥  
गजा गजैर्युयुधिरे रथिभी रथिनो मृधे ॥  
हया हयैः पत्तयश्च पत्तिभिर्मैथिलेश्वर ॥१७॥  
बभूव तुमुलं युद्धमद्‌भुतं रोमहर्षणम् ॥  
मागधानां यदूनां चासुराणां निर्जरैर्यथा ॥१८॥  
अश्वारुढाः केऽपि वीरा भल्लहस्ता इतस्ततः ॥  
मर्दयंतो गजारूढाः करिकुम्भगतार्चयः ॥१९॥  
केचिच्छक्तीस्तडिद्वर्णा गृहीत्वा चिक्षिपुर्बलात् ॥  
ताः शक्तयस्त्वरीन् भित्वा दंशितान् धरणीं गताः ॥२०॥  
केचिद्वीरा नदन्तः कौ रथांगानि च चिक्षुपुः ॥  
चिच्छिदुर्वीरपटलं नीहारं रवयो यथा ॥२१॥  
भिंदिपालैर्मुद्‌गरैश्च कुठारैरसिपट्टिशैः ॥  
अच्छूरिकार्ष्टिभिस्तीक्ष्णैर्निस्त्रिंशैर्युयुधुश्च खे ॥२२॥  
तोमरैश्च गदभिश्च बाणैश्छिन्नानि भूतले ॥  
निपेतुर्वीरकरिणामश्वानां च शिरांसि च ॥२३॥  
कबंधास्तत्र चोत्पेतुः पातयन्तो हयान्नरान् ॥  
खड्गहस्ताः प्रधावन्तः संग्रामेषु भयंकरा ॥२४॥  
वीरोपरि गता वीरा निपेतुश्छिन्नबाहवः ॥  
हयोपरि हयाः केचिद्‌बाणैः संछिन्नकंधराः ॥२५॥  
विद्याधर्यश्च गंधर्व्यो वव्रिरे ह्यंबरे गतान् ॥  
वीरान्पतीन्समिच्छंत्यस्तासां चाभूत्कलिर्महान् ॥२६॥  
क्षात्रधर्मापराः केचिद्युद्धदत्तासवो नृप ॥  
न चलन्तः पदं पृष्ठे सदा संग्रामशालिनः ॥२७॥  
जग्मुः परं पदं ते वै भीत्वा मार्तण्डमंडलम् ॥  
ननृतुः शिशुमारे वै मंडले च नटा इव ॥२८॥  
एवं सांबमहावीरैर्मर्दितं मागधं बलम् ॥  
दुद्राव पश्यतां तेषां कृष्णभक्त्या यथाशुभम् ॥२९॥  
केचिद्वै वृक्णवर्माणश्छिन्नचापास्तथापरे ॥  
पलायमाना धावंतस्त्यक्तखड्गर्ष्टिपाणयः ॥३०॥  
पलायमानं स्वबलं वीक्ष्य तन्मागधेश्वरः ॥  
धनुष्टंकारयन्प्राप्तो मा भैष्टेत्यभयं ददौ ॥३१॥  
स्वबलं नोदयामास जरासंधो धनुर्ज्यया ॥  
महामात्यः प्रेरयति ह्यंकुशेन गजं यथा ॥३२॥  
सांबस्तदैव सम्प्राप्तो दशभिश्चापनिर्गतैः ॥  
बाणैर्विव्याध समरे मागधेंद्रं महाबलम् ॥३३॥  
धनुर्ज्यामब्धिकल्लोलभीमसंघर्षनादिनीम् ॥  
चिच्छेद दशभिर्बाणैः सांबो जांबवीसुतः ॥३४॥  
धनुरन्यत्समादाय जरासंधो महाबलः ॥  
धनुः सांबस्य चिच्छेद बाणैर्दशभिरग्रतः ॥३५॥  
चतुर्भिश्चतुरो वाहान्द्वाभ्यां केतुं रथं त्रिभिः ॥  
एकेन सारथिं जघ्ने मागधेंद्रो जरासुतः ॥३६॥  
स छिन्नधन्वा विरथो हताश्वो हतसारथिः ॥  
पुनरन्यं समास्थाय रथं सांबो महाबलः ॥३७॥  
गृहीत्वा चापमत्युग्रं सज्जं कृत्वा विधानतः ॥  
तद्‌रथं चूर्णयामास सांबो बाणशतैरपि ॥३८॥  
रथं त्यक्त्वा जरासंधो गजमारुह्य वेगतः ॥  
बभौ गजे मागधेंद्र इन्द्र ऐरावते यथा ॥३९॥  
चित्रपत्रविचित्रांगं कालांतकयमोपमम् ॥  
सांबाय नोदयमास मत्तेभं क्रुद्धमानसः ॥४०॥  
गृहीत्वा सरथं सांबं शुण्डादण्डेन नागराट् ॥  
कुर्वंश्चीत्कारविकलश्चिक्षेप नवयोजनम् ॥४१॥  
तदा कोलाहले जाते सांबसेनासु मैथिल ॥  
प्रद्युम्नपार्श्वाच्च गदः प्राप्तोऽभूद्वेगतो बलम् ॥४२॥  
विनाशयन्नंधकारं यथार्क उदयाचलात् ॥  
जरासंधस्यापि गजं मुष्टिना वसुदेवजः ॥४३॥  
जघान शक्रो वज्रेण यथा प्रोच्चदरीभृतम् ॥  
गजो मुष्टिप्रहारेण विह्वलो धरणीं गतः ॥४४॥  
जगाम पञ्चतां राजंस्तदद्‌भुतमिवावभवत् ॥  
जरासंधः समुत्थाय गदामादाय वेगतः ॥४५॥  
गदं तताड सहसा जगर्ज घनवद्‌बली ॥  
तत्प्रहारेण स गदो न चचाल रणांगणात् ॥४६॥  
त्वरं गदां समादाय लक्षभारविनिर्मिताम् ॥  
अताडयज्जरासंधं सिंहनादमथाकरोत् ॥४७॥  
तत्प्रहारेण व्यथितो बृहद्‌रथसुतो बली ॥  
जरासंधः समुत्थाय गृहित्वा सगदं गदम् ॥४८॥  
चिक्षेप रोषतो राजन्नाकाशे शतयोजनम् ॥  
गदोऽपि मागधं नीत्वा भ्रामयित्वा महाबलः ॥४९॥  
चिक्षेप गगने तं वै योजनानां सहस्रकम् ॥  
आकाशात्पतितो राजा मागधो विंध्यपर्वते ॥५०॥  
उत्थाय युयुधे तेन गदेनापि महाबलः ॥  
तदैव सांबः संप्राप्तो गृहीत्वा मागधेश्वरम् ॥५१॥  
भूपृष्ठे पोथयामास सिंहः सिंहमिवौजसा ॥  
एकेन मुष्टिना सांबं द्वितीयेन गदं तथा ५२॥  
तताड मागधो राजा जगर्जाशु रणांगणे ॥  
मुष्टिप्रहारव्यथितौ गदः सांबश्च मूर्छितौ ॥५३॥  
हाहाकारो महानासीत्तदैवाशु रणांगणे ॥  
रथेनातिपताकेन प्रद्युम्नो यादवेश्वरः ॥५४॥  
अक्षौहिणीयुतः प्राप्तो मा भैष्टेत्यभयं ददौ ॥  
जरासंधो गदां नीत्वा लक्षभारविनिर्मिताम् ॥५५॥  
विवेश यदुसेनायामरण्येऽग्निरिव प्रभुः ॥  
रथान्गजन्सवीरांश्च तुरङ्गान्सैंधवान्बहून् ॥५६॥  
पातयमास राजेंद्र पद्मानीव महागजः ॥  
जरासंधस्य या सेना सापि सर्वा समागता ॥५७॥  
जघान निशितैर्बाणैर्यदूनां सर्वतो बलम् ॥  
प्रद्युम्नो युयुधे युद्धे निर्भयो यादवेश्वरः ॥५८॥  
निपातयन्नरीन्बाणैर्धनुष्टङ्कारयन्मुहुः ॥  
तदैव यदुपुर्यास्तु बलदेवः समागतः ॥५९॥  
प्रादुर्बभूव तत्रापि सर्वेषां पश्यतां सताम् ॥  
समाकृष्य हलाग्रेण मागधेंद्रं महाबलम् ॥६०॥  
मुसलेनाहनत्क्रुद्धो बलदेवो महाबलः ॥  
शतयोजनपर्यंतं रथाश्वगजपत्तयः ॥६१॥  
पतिता भिन्नशिरसः सर्वे वै निधनं गताः ॥  
देवदुंदुभयो नेदुर्नरदुन्दुभयस्तथा ॥६२॥  
बलदेवोपरि सुराः पुष्पवर्षं प्रचकिरे ॥  
तदा जयजयारावो यदूनां स्वबले महान् ॥६३॥  
प्रद्युम्नाद्यास्ततो नेमुः कामपालं गतव्यथाः ॥  
इत्थं जित्वा मागधेन्द्रं बलदेवो महाबलः ॥६४॥  
प्रययौ द्वारकां राजन्भगवान्भक्तवत्सलः ॥  
जरासंधसुतो धीमान् सहदेव उपायनम् ॥६५॥  
नीत्वा पुरः शंबरारेर्गिरिदुर्गाद्विनिर्गतः ॥  
अश्वार्बुदं रथानां च द्विलक्षं हस्तिनां तथा ॥६६॥  
ददौ षष्टिसहस्रणि नत्वा कार्ष्णिं प्रभाववित् ॥६७॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
मागधविजयो नाम सप्तदशोऽध्यायः ॥१७॥  
  
GO TOP
