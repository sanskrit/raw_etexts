मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - अथैकत्रिंशोऽध्यायः  
मन्मथदेशविजयम् -  
  
श्रीनारद ऊचुः -  
इत्थं तु रम्यकं खंडं जित्वा कार्ष्णिर्महाबलः ॥  
सुमेरोः पूर्वदिग्भागे केतुमालं जगाम ह ॥१॥  
तस्य सीमागिरिः साक्षान्माल्यवान्नाम मैथिल ॥  
चतुर्नाम्नी यत्र गंगा महापातकनाशिनी ॥२॥  
गिरेर्माल्यावतः पार्श्वे पुरी मन्मथशालिनी ॥  
रत्नप्राकारसौधेश्च देवधानीव शोभिता ॥३॥  
यत्र वै पुरुषा राजन्कामदेवसमप्रभाः ॥  
शारदेन्दीवरश्यामाः पद्मपत्रनिभेक्षणाः ॥४॥  
पीतांबरधरा नार्यः पुष्पहारमनोहराः ॥  
क्रीडंति कंदुकैर्यत्र कामिन्यो नवयौवनाः ॥५॥  
यद्देहामोदपवनो मत्तालिकुलनादितः ॥  
गंधीकरोति भूभागं समन्ताच्छतयोजनाम् ॥६॥  
तत्पुरीवासिनो लोका निर्गतास्ते बहुश्रुतः ॥  
जगुर्यशः श्रीमुरारेः प्रद्युम्नस्यापि शृण्वताः ॥७॥  
केतुमालवासिन ऊचुः -  
आसीत्तु शेषशयनो जगदार्त्तिहारी  
     साक्षात्प्रधानपुरुषेश्वर आदिदेवः ॥  
यः प्रार्थितः सुरवरैर्भुवनावनाय  
     तस्मै नमो भगवते पुरुषोत्तमाय ॥८॥  
जातो गतः पितृगृहात्पितरौ विमोक्ष्य  
     नंदालयं शिशुतनुः स तु नंदपत्न्या ॥  
संलालितः सघृणया बहुमंगलश्रीः  
     प्राणप्रहारमकरोत्किल पूतनायाः ॥९॥  
बालो बभञ्ज शकटं शयनं प्रकुर्व-  
     न्दैत्यं निपात्य महदद्‌भुतकं च पृष्ठे ॥  
मात्रे प्रदर्श्य निजरूपमलंकृतोऽभू-  
     द्‌गर्गेण संकथितसुंदरभाग्यलक्ष्मीः ॥१०॥  
संलालितो व्रजजनैर्नवनीतचौरः  
     श्यामो मनोहरवपुर्मृदुलः स बालः ॥  
भित्वा जघास दधिपात्रमतीव दध्नो  
     वृक्षौ बभंज जननीलघुदामबद्धः ॥११॥  
वृंदावने स विचरन् सह वत्सगोपै-  
     र्वत्सासुरं च विनिपात्य कपित्थवृक्षैः ॥  
सद्यो विगृह्य खरतुण्डपुटे च दोर्भ्यां  
     दैत्यं ददार स बकं तृणवत्तटिन्याम् ॥१२॥  
संधारयंश्च शिशुभिर्बहुवत्ससंघान्  
     वेणुं क्वणन्मदनमोहनवेषभृद्यः ॥  
गोपानघासुरमुखे प्रहिताञ्जुगोप  
     गोगोपवत्सपवपुः स चकार सद्यः ॥१३॥  
क्षेत्रज्ञ आत्मपुरुषो भगवाननंतः  
     पूर्णः प्रधानपुरुषेश्वर आदिदेवः ॥  
धृत्वा वपुः स विहरन्व्रजबालकेषु  
     सम्मोहयन्विधिमजो विचचार कृष्णः ॥१४॥  
चिक्षेप धेनुकमसौ बलिनं बलेन  
     ताले प्रगृह्य सहसा फणिकालियाख्यम् ॥  
बभ्राम वह्निमपिबद्दनुजं प्रलंबं  
     सद्यो जघान स बली दृढमुष्टिना च ॥१५॥  
संचारयन्व्रजवधूर्मधुरं क्वणन् यो  
     वेणुं वने व्रजवधूनिजगीतकीर्तिः ॥  
दिव्यांबराणि स जहार वरांगनानां  
     विप्रांगनाभिरभितः कृतभक्तभोजः ॥१६॥  
देवे च वर्षति पशून्कृपया रिरक्षु-  
     र्गोवर्धनं प्रकृतबाल इवोच्छिलींध्रम् ॥  
बिभ्रद्‌गिरिं स गजराडिव कंजमेक-  
     हस्ते शचीपतिवचोभिरतः स्तुतोऽभूत् ॥१७॥  
नन्दं जुगोप वरुणात्स्वजनाय लोकं  
     दिव्यं परं च तमसो दिवि दर्शयित्वा ॥  
श्रीरासमण्डलगतो व्रजसुन्दरीणां  
     रेमे पुलिन्दतटिनीपुलिनेऽङ्‌गनाभिः ॥१८॥  
मानं हरन्मदनयौवनमानिनीना-  
     मंतर्दधे व्रजवधूनिजगीतकीर्तिः ॥  
स्रग्वी मनोहरवपुर्विरहातुराणां  
     साक्षाद्धरिर्मदनमोहन आविरासीत् ॥१९॥  
वृन्दावने शबरराजवरांगनाभि-  
     र्विष्णुर्विभूतिभिरिव द्युभिरादिदेवः ॥  
रेमे स्तुतः सुरवरैः स च रासरंगे  
     केयूरकुण्डलकिरीटविटंकवेषः ॥२०॥  
नंदं विमोक्ष्य फणिने प्रददौ च मोक्षं  
     दिव्यं मणिं स च जहार ह शंखचूडात् ॥  
गोपस्तुतो वृषभरूपधरं ह्यरिष्टं  
     भूमौ निपात्य निजघान करेण शृङ्गे ॥२१॥  
कंसः परं भयमवाप च तेन केशी  
     संप्रेषितः सघनमेघवपुः प्रचंडः ॥  
उत्सृज्य तं च तरसा पुनरापतंतं  
     श्रीबाहुना मुखगतेन जघान कृष्णः ॥२२॥  
यो नारदेन बहुवर्णितभाग्यलक्ष्मी-  
     र्व्योमसुरो व्यसुरकारि परेण येन ॥  
अक्रूरवर्णितमहोदय आदिदेवो  
     गोपीजनातिविरहातुरचित्तचौरः ॥२३॥  
श्वाफल्कये हितकराय निजं स्वरुप-  
     मंतर्दधे जलचये स च दर्शयित्वा ॥  
स प्राप तत्र मथुरोपवनं परेशो  
     गोपालकैश्च सबलो मथुरां ददर्श ॥२४॥  
स्वैरं चरन्मधुपुरे रजकं निकृत्य  
     कृष्णः प्रदाय च वरानथ वायकाय ॥  
मालाकृतं समनुकंप्य चकार कुब्जा-  
     मृज्वीं धनुश्च सहसा नमयन्बभंज ॥२५॥  
द्वारि द्विपञ्च विनिहत्य नरेन्द्र मल्लौ  
     हत्वा प्रगृह्य विनिपात्य स रंगभूमौ ॥  
कंसं हरिस्तु पितरावथ मोचयित्वा  
     बंधान्नृपं पुरि चकार महोग्रसेनम् ॥२६॥  
नंदं प्रसाद्य बहुदानकरो यदूस्ता-  
     नाहूय तर्प्य सुधनैश्च निवेदयित्वा ॥  
विद्यामधीत्य स ददौ प्रमृतं ह्यपत्यं  
     कृत्वा वधं दनुजपञ्चजनस्य कृष्णः ॥२७॥  
गोपीजनान्समनुगृह्य स चोद्धवेना-  
     क्रूरेण हास्तिनपुरे त्वथ पांडुपुत्रान् ॥  
कृष्णो विजित्य बलिनं च जरासुतं च  
     भस्मीचकार मुचकुन्ददृशाऽऽत्मकालम् ॥२८॥  
निर्माय चाद्भुतपुरं स्थितयेऽत्र कृष्णो  
     निन्ये च कुण्डिनपुरात्किल भीष्मकन्याम् ॥  
पुत्रेण शंबरमरिं निजघान चादाद्‌-  
     राज्ञे मणीं युधि विजित्य स ऋक्षराजम् ॥२९॥  
भामापतिः स च शिरः शतधन्वनस्तु  
     हृत्वा ह्युवाह सवितुश्च सुतां परेशः ॥  
आवंत्यराजतनुजां स जहार कृष्णः  
     सत्यां स्वयंवरगृहे वृषभान्दमित्वा ॥३०॥  
कैकेयराजतनुजां स जहार भद्रां  
     श्रीलक्ष्मणामखिलभद्रपते सुतां च ॥  
भौमं विजित्य सबलं युधि शस्त्रसंघै-  
     र्निन्ये च षोडश-सहस्रवरांगनाश्च ॥३१॥  
भामेच्छया सुरतरुं च सभां सुधर्मां  
     शक्रं विजित्य स जहार कलत्रमित्रः ॥  
यो रुक्मिणं च निजघान बलेन गोष्ठ्यां  
     बाणस्य बाहुनिचयं शतधाच्छिनत्सः ॥३२॥  
तेनोग्रसेनक्रतवेऽथ जगद्विजेतुं  
     संप्रेषितो निजसुतः किल शंबरारिः ॥  
योऽत्रागतो भुवि विजित्य नृपान्समस्तान्  
     श्रीकेतुमालपतये च नमोऽस्तु तस्मै ॥३३॥  
श्रीनारद उवाच -  
प्रसन्नः श्रीहरिः कार्ष्णिः कुंडले कटकानि च ॥  
हीरान् मणीन् गजानश्वान् ददौ तेभ्यो महामनाः ॥३४॥  
पुर्यां मन्मथशालिन्यां व्यतिसंवत्सरो महान् ॥  
प्रद्युम्नाय बलिं प्रादान्नमस्कृत्य प्रजापतिः ॥३५॥  
अथ कार्ष्णिर्महाबाहुर्दिव्यं कामवनं ययौ ॥  
जनैरगम्यं गम्यं च प्रजापतिदुहितृभिः ॥३६॥  
सुंदरं मन्मथाक्रीडं वृतं कामास्त्रतेजसा ॥  
नारीणां यत्र पतति व्यसुर्गर्भो न वत्सरम् ॥३७॥  
तदा परात्कामवनाद्विनिर्गतः  
     श्रीपुष्पधन्वा नृप पंचसायकः ॥  
पीताम्बरश्यामतनुर्मनोहर-  
     स्ततान कोदंडगुणध्वनिं स्मरः ॥३८॥  
यद्‌बाणतो यादवपुंगवाः स्वतः  
     ससैनिकाः साश्वगजाः पदातिभिः ॥  
निपेतुरारात्किल कामविह्वला-  
     स्तद्‌बाणवेगस्य न वर्णनं भवेत् ॥३९॥  
अथाशु कार्ष्णिर्जगदीश्वरेश्वरः  
     प्रलीनतां प्राप जले जलं यथा ॥  
सद्यो विसिस्मुर्यदवः ससैनिका  
     विज्ञाय पूर्णं नृप रुक्मिणीसुतम् ॥४०॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
मन्मथदेश विजयो नामैकत्रिंशोऽध्यायः ॥३१॥  
  
GO TOP
