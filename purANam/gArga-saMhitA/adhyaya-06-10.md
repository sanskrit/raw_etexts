मागचा अध्याय  
पुढचा अध्याय  
श्रीगर्गसंहिता  
द्वारकाखण्डः - दशमोऽध्यायः  
गोमती-चक्रतीर्थमाहात्म्यम् -  
  
श्रीनारद उवाच -  
इत्थं मया ते कथितं द्वारकागमकारणम् ।  
सर्वपापहरं पुण्यं किं भूयः श्रोतुमिच्छसि ॥ १ ॥  
बहुलाश्व उवाच -  
सर्वतीर्थमयी भूमिर्द्वारका नगरी शुभा ।  
तत्र मुख्यानि तीर्थानि वद मां मुनिसत्तम ॥ २ ॥  
श्रीनारद उवाच -  
आप्रभासात्तीर्थमयी मर्यादीकृत्य यज्ञिया ।  
भूमिर्मोक्षप्रदा राजन् द्वारका योजनैः शतम् ॥ ३ ॥  
द्वारकां नगरीं दृष्ट्वा नरो नारायणो भवेत् ।  
द्वारकायां मृतः कोऽपि गर्दभोऽपि चतुर्भुजः ॥ ४ ॥  
पश्यन् शृण्वन्कथां तस्या द्वारकेति वदन् क्वचित् ।  
दृष्ट्वा दद्यात्तृणं मृत्युं गतो याति परां गतिम् ॥ ५ ॥  
एकदा रेवतं भक्तं प्रेमानन्द समाकुलम् ।  
प्रेक्ष्य स्वं दर्शनं दत्वा हरिरश्रुमुखोऽभवत् ॥ ६ ॥  
तन्नेत्रबिंदुसम्भूता गोमती सा महानदी ।  
यस्या दर्शनमात्रेण ब्रह्महत्या प्रमुच्यते ॥ ७ ॥  
गोमतीतीरजं पुण्यं रजो यो धारयेन्नरः ।  
शतजन्मकृतात्पापान्मुच्यते नात्र संशयः ॥ ८ ॥  
स्नानकाले गोमतीति वदत्यपि नरः क्वचित् ।  
गोमत्यां स्नानजं पुण्यं लभते वै न संशयः ॥ ९ ॥  
मकरस्थे रवौ माघे प्रयागे स्नानमाचरेत् ।  
शताश्वमेधजं पुण्यं संप्राप्नोति विदेहराट् ॥ १० ॥  
तत्सहस्रगुणं पुण्यं गोमत्यां मकरे रवौ ।  
गोमत्याश्चैव माहात्म्यं वक्तुं नालं चतुर्मुखः ॥ ११ ॥  
गोमत्यां चक्रतीर्थेषु पाषाणनिचयाश्च ये ।  
ते सर्वे चक्रतां यांति पूजनीयाः प्रयत्नतः ॥ १२ ॥  
चक्रचिह्ने चक्रतीर्थे द्वादश्यां स्नानमाचरेत् ।  
चक्रपाणिपदं याति पापानां भाजनोऽपि हि ॥ १३ ॥  
कोटिजन्मकृतैः पापैः पतितो योऽपि पातकी ।  
चक्रतीर्थस्य सोपानमेत्य मुक्तिं समारुहेत् ॥ १४ ॥  
बहुलाश्व उवाच -  
गोमत्यां हि महानद्यां चक्रतीर्थं शुभार्थदम् ।  
कथं जातं बहुमतं तन्मे ब्रूहि महामते ॥ १५ ॥  
श्रीनारद उवाच -  
अत्रैवोदाहरंतीमं इतिहासं पुरातनम् ।  
यस्य दर्शनमात्रेण पापहानिः परा भवेत् ॥ १६ ॥  
अलकेशो राजराजो निधीशो धर्मभृत्प्रभुः ।  
वैष्णवं यज्ञमारेमे कैलासोत्तरभूमिषु ॥ १७ ॥  
तस्य यज्ञे स्वयं विष्णुरागतो वै स्वधामतः ।  
ब्रह्मा शिवो जंभभेदी वरुणो यादसां पतिः ॥ १८ ॥  
वायुर्यमो रविः सोमः क्षितिः सर्वजनेश्वरी ।  
गंधर्वाप्सरसः सिद्धाः सर्वे तत्र समाययुः ॥ १९ ॥  
देवर्षयः समाजग्मुः तथा ब्रह्मर्षयो नृप ।  
धनाध्यक्षोऽभवत्तस्य पुत्रस्तु नलकूबरः ॥ २० ॥  
रक्षयां वीरभद्रोऽभूत्सेवायां च गजाननः ।  
तथा मरुद्‌गणाः सर्वे परिवेषणकारिणः ॥ २१ ॥  
बाहुलेयः सभापूजामकरोद्धर्मतत्परः ।  
घंटानादः पार्श्वमौलिः कुबेरस्य तु मंत्रिणौ ॥ २२ ॥  
सर्वशास्त्रविदां श्रेष्ठौ दानाध्यक्षौ बभूवतुः ।  
एवं हि विधिवद्यज्ञो बभूव परमोत्सवः ॥ २३ ॥  
अध्वरावभृथस्नातो राजराजो महामनाः ।  
परं भागं च देवेभ्यो विप्रेभ्यो दक्षिणामदात् ॥ २४ ॥  
एवं पूर्णेऽध्वरे मुख्ये तुष्टे देवर्षिसत्तमे ।  
आजगामाथ दुर्वासा दंडी छत्री जटाधरः ॥ २५ ॥  
क्रोधी कृशः पादुकांघ्रिर्दीर्घश्मश्रुः कृशोदरः ।  
दर्भासनसमित्पात्रमृगचर्मधरः परः ॥ २६ ॥  
तमागतं समागम्य पूजयित्वा विधानतः ।  
भयभीतः परिक्रम्य कुबेरः प्रणनाम ह ॥ २७ ॥  
अद्य मे सफलं जन्म सफलं मंदिरं च मे ।  
अद्यमे सफलो यज्ञो ब्रह्मंस्त्वय्यागते सति ॥ २८ ॥  
इत्थं संतोषितस्तेन दुर्वासा भगवान्मुनिः ।  
देवं मनुष्यधर्माणं प्राह प्रहसिताननः ॥ २९ ॥  
त्वं राजराजो धर्मात्मा दानी विप्रपरायणः ।  
कृतस्ते वैष्णवो यज्ञो विष्णुसंतोषकारणः ॥ ३० ॥  
न याचितो मया त्वं वै क्वापि वैश्रवण प्रभो ।  
अद्यैव याचनां कुर्वे ज्ञात्वा त्वां दानिसत्तमम् ॥ ३१ ॥  
मद्याञ्चां सफलीकुर्यास्तुभ्यं दास्यामि सद्वरम् ।  
न चेत्वां भस्मसात्कुर्वे शापेनातिभयेन वै ॥ ३२ ॥  
वर्तंते त्वद्गृहे सर्वे त्रैलोक्यनिधयो नव ।  
तान्मे प्रयच्छ भद्रं ते तदर्थं गतवानहम् ॥ ३३ ॥  
श्रीनारद उवाच -  
एतच्छ्रुत्वा राजराजो दानशील उदारधीः ।  
ओमिति प्रतिगृह्णीष्व प्राह तं गुह्यकेश्वरः ॥ ३४ ॥  
एवं निधीन्प्रदास्यंतं दानाध्यक्षौ निधीश्वरम् ।  
घंटानादः पार्श्वमौलिः उचतुर्लोभमोहितौ ॥ ३५ ॥  
द्वावूचतुः -  
एकोऽयं ब्राह्मणो लोभी निधिभिः किं करिष्यति ।  
लक्षं दिव्यं देहि चास्मै वृत्तिं रक्ष तथोत्तराम् ॥ ३६ ॥  
श्रीनारद उवाच -  
परुषं तद्वचः श्रुत्वा दुर्वासाः क्रोधविग्रहः ।  
भ्रूभंगकुटिलीभूते रक्तनेत्रे चकार ह ॥ ३७ ॥  
स्थालीव सर्वब्रह्मांडं चचाल निमिषद्वयम् ।  
प्रणतं धनदं वीक्ष्य ताभ्यां शापं ददौ मुनिः ॥ ३८ ॥  
मुनिरुवाच -  
घंटानाद महादुष्ट पापबुद्धेऽतिलुब्धक ।  
ग्राहवत्वं धनग्राही ग्राहो भव महाखल ॥ ३९ ॥  
पार्श्वमौले पापबुद्धे धनलोभमदान्वितः ।  
गजवत् प्रेरणां कुर्वंस्त्वं गजो भव दुर्मते ॥ ४० ॥  
श्रीनारद उवाच -  
ताभ्यां शापं मुनिर्दत्वा निधिं नीत्वा कुबेरतः ।  
वरं ददौ पुनस्तस्मै दुर्वासा दुर्लभं परम् ॥ ४१ ॥  
अस्माद्दानाच्च द्विगुणा भवंतु निधयो नव ।  
इत्युक्त्वा सनिधिः प्रागादहो तेजीयसां बलम् ॥ ४२ ॥  
इति श्रीगर्गसंहितायां द्वारकाखंडे श्रीनारद बहुलाश्व संवादे  
गोमत्युपाख्याने चक्रतीर्थमाहात्म्यं नाम दशमोऽध्यायः ॥ १० ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
