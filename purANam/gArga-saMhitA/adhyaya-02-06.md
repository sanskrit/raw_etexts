पुढचा अध्याय  
श्रीगर्गसंहिता  
वृंदावनखण्ड - षष्ठोऽध्यायः  
अघासुरस्य पूर्वजन्मवृत्तः तथा मोक्षः -  
  
एकदा बालकैः साकं गोवत्सांश्चारयन् हरिः ।  
कालिन्दीनिकटे रम्ये बालक्रीडां चकार ह ॥ १ ॥  
अघासुरो नाम महान् दैत्यस्तत्र स्थितोऽभवत् ।  
क्रोशदीर्घं वपुः कृत्वा प्रसार्य मुखमंडलम् ॥ २ ॥  
दूराद्यं पर्वताकारं वीक्ष्य वृन्दावने वने ।  
गोपा जग्मुर्मुखे तस्य वत्सैः कृत्वांजलिध्वनिम् ॥ ३ ॥  
तद्‌रक्षार्थं च सबलः तन्मुखे प्राविशद्धरिः ।  
निगीर्णेषु सवत्सेषु बालेषु त्वहिरूपिणा ॥ ४ ॥  
हाशब्दोऽभूत्सुराणां तु दैत्यानां हर्ष एव हि ।  
कृष्णो वपुः स्वं वैराजं ततानाघोदरे ततः ॥ ५ ॥  
तस्य संरोधगाः प्राणाः शिरोप् भित्वा विनिर्गताः ।  
तन्मुखान्निर्गतः कृष्णो बालैर्वत्सैश्च मैथिल ॥ ६ ॥  
सवत्सकान् शिशून् दृष्ट्वा जीवयामास माधवः ।  
तज्ज्योतिः श्रीघनश्यामे लीनं जातं तडिद्यथा ॥ ७ ॥  
तदैव ववृषुर्देवा पुष्पवर्षाणि पार्थिव ।  
एवं श्रुत्वा मुनेर्वाक्यं मैथिलो वाक्यमब्रवीत् ॥ ८ ॥  
कोऽयं दैत्यः पूर्वकाले श्रीकृष्णे लीनतां गतः ।  
अहो वैरानुबन्धेन शीघ्रं दैत्यो हरिं गतः ॥ ९ ॥  
श्रीनारद उवाच -  
शंखासुरसुतो राजन् अघो नाम महाबलः ।  
युवातिसुन्दरः साक्षात् कामदेव इवापरः ॥ १० ॥  
अष्टावक्रं मुनिं यान्तं विरूपं मलयाचले ।  
दृष्ट्वा जहास तमघः कुरूपोऽयमिति ब्रुवन् ॥ ११ ॥  
तं शशाप महादुष्टं त्वं सर्पो भव दुर्मते ।  
कुरूपो वक्रगा जातिः सर्पाणां भूमिमंडले ॥ १२ ॥  
तत्पादयोर्निपतितं दैत्यं दीनं गतस्मयम् ।  
दृष्ट्वा प्रसन्नः स मुनिर्वरं तस्मै ददौ पुनः ॥ १३ ॥  
अष्टावक्र उवाच -  
कोटिकन्दर्पलावण्यः श्रीकृष्णस्तु तवोदरे ।  
यदाऽऽगच्छेत्सर्परूपात्तदा मुक्तिर्भविष्यति ॥ १४ ॥  
श्रीनारद उवाच -  
अष्टावक्रस्य शापेन सर्पो भूत्वा ह्यघासुरः ।  
तद्‌वरात्परमं मोक्षं गतो देवैश्च दुर्लभम् ॥ १५ ॥  
वत्साद्‌बकमुखान्मुक्तं ततो मुक्तं ह्यघासुरात् ।  
श्रुत्वा कतिदिनैः कृष्णं यशोदाऽभूद्‌भयातुरा ॥ १६ ॥  
कलावतीं रोहिणीं च गोपीगोपान् वयोऽधिकान् ।  
वृषभानुवरं गोपं नन्दराजं व्रजेश्वरम् ॥ १७ ॥  
नवोपनन्दान्नन्दाश्च वृषभानून् प्रजेश्वरान् ।  
समाहूय तदग्रे च वचः प्राह यशोमती ॥ १८ ॥  
यशोदोवाच -  
किं करोमि क्व गच्छामि कल्याणं मे कथं भवेत् ।  
मत्सुते बहवोऽरिष्टा आगच्छन्ति क्षणे क्षणे ॥ १९ ॥  
पूर्वं महावनं त्यक्त्वा वृन्दारण्ये गता वयम् ।  
एतत्त्यक्त्वा क्व यास्यामो देशे वदत निर्भये ॥ २० ॥  
चंचलोऽयं बालको मे क्रीडन्दूरे प्रयाति हि ।  
बालकाश्चंचलाः सर्वे न मन्यन्ते वचो मम ॥ २१ ॥  
बकासुरश्च मे बालं तीक्ष्णतुंडोऽग्रसद्‌बली ।  
तस्मान्मुक्तन्तु जग्राहार्भकैर्दीनमघासुरः ॥ २२ ॥  
वत्सासुरस्तज्जिघांसुः सोऽपि दैवेन मारितः ।  
वत्सार्थं स्वगृहाद्‌बालं न बहिः कारयाम्यहम् ॥ २३ ॥  
श्रीनारद उवाच -  
इत्थं वदन्तीं सततं रुदन्तीं  
     यशोमतीं वीक्ष्य जगाद नन्दः ।  
आश्वासयामासस्गर्गवाक्यैः  
     धर्मार्थविद्धर्मभृतां वरिष्ठः ॥ २४ ॥  
नन्दराज उवाच -  
गर्गवाक्यं त्वया सर्वं विस्मृतं हे यशोमति ।  
ब्राह्मणानां वचः सत्यं नासत्यं भवति क्वचित् ॥ २५ ॥  
तस्माद्दानं प्रकर्तव्यं सर्वारिष्टनिवारणम् ।  
दानात्परं तु कल्याणं न भूतं न भविष्यति ॥ २६ ॥  
श्रीनारद उवाच -  
तदा यशोदा विप्रेभ्यो नवरत्नं महाधनम् ।  
स्वालंकारांश्च बालस्य सबलस्य ददौ नृप ॥ २७ ॥  
अयुतं वृषभानां च गवां लक्षं मनोहरम् ।  
द्विलक्षमन्नभाराणां नन्दो दानं ददौ ततः ॥ २८ ॥  
इति श्रीगर्गसंहितायां वृन्दावनखण्डे  
अघासुरमोक्षो नाम षष्ठोऽध्यायः ॥ ६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
