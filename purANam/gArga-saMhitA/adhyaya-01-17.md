मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - सप्तदशोऽध्यायः  
दधिस्तेयवर्णनम् -  
  
श्रीनारद उवाच -  
अथ बालौ कृष्णरामौ गौरश्यामौ मनोहरौ ।  
लीलया चक्रतुरलं सुंदरं नंदमंदिरम् ॥ १ ॥  
रिंगमाणौ च जानुभ्यां पाणिभ्यां सह मैथिल ।  
व्रजताल्पेन कालेन ब्रुवंतौ मधुरं व्रजे ॥ २ ॥  
यशोदया च रोहिण्या लालितौ पोषितौ शिशू ।  
कदा विनिर्गतावङ्कात्क्वचिदङ्कं समास्थितौ ॥ ३ ॥  
मंजीरकिंकिणीरावं कुर्वंतौ तावितस्ततः ।  
त्रिलोकीं मोहयंतौ द्वौ मायाबालकविग्रहौ ॥ ४ ॥  
क्रीडन्तमादाय शिशुं यशोदा-  
     जिरे लुठंतं व्रजबालकैश्च ।  
तद्‌धूलिलेपावृतधूसरांगं  
     चक्रे ह्यलं प्रोक्षणमादरेण ॥ ५ ॥  
जानुद्वयाभ्यां च समं कराभ्यां  
     पुनर्व्रजन्प्रांगणमेत्य कृष्णः ।  
मात्रंकदेशे पुनराव्रजन्सन्  
     बभौ व्रजे केसरिबाललीलः ।  
तं सर्वतो हैमनचित्रयुक्तं  
     पीतांबरं कंचुकमादधानम् ।  
स्फुरत्प्रभं रत्नमयं च मौलिं  
     दृष्ट्वा सुतं प्राप मुदं यशोदा ॥ ७ ॥  
बालं मुकुंदमतिसुंदरबालकेलिं  
     दृष्ट्वा परं मुदमवापुरतीव गोप्यः ।  
श्रीनंदराजव्रजमेत्य गृहं विहाय  
     सर्वास्तु विस्मृतगृहाः सुखविग्रहास्ताः ॥ ८ ॥  
श्रीनंदराजगृहकृत्रिमसिंहरूपं  
     दृष्ट्वा व्रजन्प्रतिरवन्नृप भीरुवद्यः ।  
नीत्वा च तं निजसुतं गृहमाव्रजंतीं  
     गोप्यो व्रजे सघृणया ह्यवदन् यशोदाम् ॥ ९ ॥  
गोप्य ऊचुः -  
क्रीडार्थं चपलं ह्येनं मा बहिः कारयांगणात् ।  
बालकेलिं दुग्धमुखं काकपक्षधरं शुभे ॥ १० ॥  
ऊर्ध्वदंतद्वयं जातं पूर्वं मातुलदोषदम् ।  
अस्यापि मातुलो नास्ति ते सुतस्य यशोमति ॥ ११ ॥  
तस्माद्दानं तु कर्तव्यं विघ्नानां नाशहेतवे ।  
गोविप्रसुरसाधूनां छंदसां पूजनं तथा ॥ १२ ॥  
श्रीनारद उवाच -  
तदा यशोदारोहिण्यौ सुतकल्याणहेतवे ।  
वस्त्ररत्ननवान्नानां दानं नित्यं च चक्रतुः ॥ १३ ॥  
अथ व्रजे रामकृष्णौ बालसिंहावलोकनौ ।  
पद्‌भ्यां चलंतौ घोषेषु वर्धमानौ बभूवतुः ॥ १४ ॥  
श्रीदामसुबलाद्यैश्च वयस्यैर्व्रजबालकैः ।  
यमुनासिकते शुभ्रे लुठंतौ सकुतूहलौ ॥ १५ ॥  
कालिंद्युपवने श्यामैस्तमालैः सघनैर्वृते ।  
कदंबकुंजशोभाढ्ये चेरतू रामकेशवौ ॥ १६ ॥  
जनयन् गोपगोपीनामानन्दं बाललीलया ।  
वयस्यैश्चोरयामास नवनीतं घृतं हरिः ॥ १७ ॥  
एकदा ह्युपनंदस्य पत्नी नाम्ना प्रभावती ।  
श्रीनन्दमन्दिरं प्राप्ता यशोदां प्राह गोपिका ॥ १८ ॥  
प्रभावत्युवाच -  
नवनीतं घृतं दुग्धं दधि तक्रं यशोमति ।  
आवयोर्भेदरहितः त्वत्प्रसादाच्च मेऽभवत् ॥ १९ ॥  
नाहं वदामि चानेन स्तेयं कुत्रापि शिक्षितम् ।  
शिक्षां करोषि न सुते नवनीतमुषि स्वतः ॥ २० ॥  
यदा मया कृता शिक्षा तदा धृष्टस्तवांगजः ।  
गालिप्रदानं दत्त्वायं द्रवति प्रांगणान्मम ॥ २१ ॥  
व्रजाधीशस्य पुत्रोऽयं भूत्वा स्तेयं समाचरेत् ।  
न मया कथितं किंचिद्‌यशोदे तव गौरवात् ॥ २२ ॥  
श्रीनारद उवाच -  
श्रुत्वा प्रभावतीवाक्यं यशोदा नंदगेहिनी ।  
बालं निर्भर्त्स्य तामाह साम्ना प्रेमपरायणा ॥ २३ ॥  
श्रीयशोदा उवाच -  
गवां कोटिर्गृहे मेऽस्ति गोरसैरार्द्रिताचला ।  
न जाने दधिमुड् बालो नात्ति सोऽत्र कदाचन ॥ २४ ॥  
अनेन मुषितं गव्यं तत्समं त्वं गृहाण मे ।  
ते शिशौ मे शिशौ भेदो नास्ति किंचित्प्रभावति ॥ २५ ॥  
नवनीतमुखं चैनमत्र त्वं ह्यानयिष्यसि ।  
तदा शिक्षां करिष्यामि भर्त्सनं बंधनं तथा ॥ २६ ॥  
श्रीनारद उवाच -  
श्रुत्वा वाक्यं तदा गोपी प्रसन्ना गृहमागता ।  
एकदा दधिचौर्यार्थं कृष्णस्तस्या गृहं गतः ॥ २७ ॥  
वयस्यैर्बालकैः सार्द्धं पार्श्वकुड्ये गृहस्य च ।  
हस्ताद्धस्तं संगृहीत्वा शनैः कृष्णो विवेश ह ॥ २८ ॥  
शिक्यस्थं गोरसं दृष्ट्वा हस्ताग्राह्यं हरिः स्वयम् ।  
उलूखले पीठके च गोपान्स्थाप्यारुरोह तम् ॥ २९ ॥  
तदपि प्रांशुना लभ्यं गोरसं शिक्यसंस्थितम् ।  
श्रीदाम्ना सुबलेनापि दंडेनापि तताड च ॥ ३० ॥  
भग्नभाण्डात्सर्वगव्यं बृहद्‌भूमौ मनोहरम् ।  
जगास सबलो मर्कैर्बालकैः सह माधवः ॥ ३१ ॥  
भग्नभांडस्वनं श्रुत्वा प्राप्ता गोपी प्रभावती ।  
पलायितेषु बालेषु जग्राह श्रीकरं हरेः ॥ ३२ ॥  
नीत्वा मृषाश्रुं भीरुं च गच्छन्ती नन्दमंदिरम् ।  
अग्रे नन्दं स्थितं दृष्ट्वा मुखे वस्त्रं चकार ह ॥ ३३ ॥  
हरिर्विचिंतयन्नित्थं माता दंडं प्रदास्यति ।  
दधार तद्‌बालरूपं स्वच्छन्दगतिरीश्वरः ॥ २४ ॥  
सा यशोदां समेत्याशु प्राह गोपी रुषान्विता ।  
भांडं भग्नीकृतं सर्वं मुषितं दध्यनेन वै ॥ ३५ ॥  
यशोदा तत्सुतं वीक्ष्य हसंती प्राह गोपिकाम् ।  
वस्त्रांतं च मुखाद्‌गोपी दूरीकृत्य वदांहसः ॥ ३६ ॥  
अपवादो यदा देयो निर्वासं कुरु मे परात् ।  
युष्मत्पुत्रकृतं चौर्यमस्मत्पुत्रकृतं भवेत् ॥ ३७ ॥  
जनलज्जासमायुक्ता दूरीकृत्य मुखांबरम् ।  
सापि प्राह निजं बालं वीक्ष्य विस्मितमानसा ॥ ३८ ॥  
निष्पदस्त्वं कुतः प्राप्तो व्रजसारोऽस्ति मे करे ।  
वदन्तीत्थं च तं नीत्वा निर्गता नन्दमंदिरात् ॥ ३९ ॥  
यशोदा रोहिणी नंदो रामो गोपाश्च गोपिकाः ।  
जहसुः कथयंतस्ते दृष्टोऽन्यायो व्रजे महान् ॥ ४० ॥  
भगवांस्तु बहिर्वीथ्यां भूत्वा श्रीनन्दनन्दनः ।  
प्रहसन् गोपिकां प्राह धृष्टांगश्चंचलेक्षणः ॥ ४१ ॥  
श्रीभगवान् उवाच -  
पुनर्मां यदि गृह्णासि कदाचित्त्वं हि गोपिके ।  
ते भर्तृरूपस्तु तदा भविष्यामि न संशयः ॥ ४२ ॥  
श्रीनारद उवाच -  
श्रुत्वा सा विस्मिता गोपी गता गेहेऽथ मैथिल ।  
तदा सर्वगृहे गोप्यो न गृह्णन्ति हरिं ह्रिया ॥ ४३ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
दधिस्तेयवर्णनं नाम सप्तदशोऽध्यायः ॥ १७ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
