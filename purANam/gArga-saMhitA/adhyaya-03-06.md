मागचा अध्याय  
पुढचा अध्याय  
श्रीगर्गसंहिता  
गिरिराजखण्ड - षष्ठोऽध्यायः  
गोपकृत कृष्णविभूतिपरीक्षा -  
  
श्रीनारद उवाच -  
वृषभानुवरस्येदं वचःश्रुत्वा व्रजौकसः।  
ऊचुः पुनः शान्तिगता विस्मिता मुक्तसंशयाः ॥ १ ॥  
गोपा ऊचुः -  
समीचीनं वरो राजन् राधेयं तु हरिप्रिया ।  
तत्प्रभावेण ते दीर्घं वैभवं दृश्यते भुवि ॥ २ ॥  
सहस्रशो गजा मत्ताः कोटिशोऽश्वाश्च चंचलाः ।  
रथाश्च देवधिष्ण्याभाः शिबिकाः कोटिशः शुभाः ॥ ३ ॥  
कोटिशः कोटिशो गावो हेमरत्नमनोहराः ।  
मन्दिराणी विचित्राणि रत्नानि विविधानि च ॥ ४ ॥  
सर्वं सौख्यं भोजनादि दृश्यते साम्प्रतं तव ।  
कंसोऽपि धर्षितो जातो दृष्ट्वा ते बलमद्‌भुतम् ॥ ५ ॥  
कान्यकुब्जपतेः साक्षाद्‌भलन्दननृपस्य च ।  
जामाता त्वं महावीर कुबेर इव कोशवान् ॥ ६ ॥  
त्वत्समं वैभवं नास्ति नन्दराजगृहे क्वचित् ।  
कृषीवलो नन्दराजो गोपतिर्दीनमानसः ॥ ७ ॥  
यदि नन्दसुतः साक्षात्परिपूर्णतमो हरिः ।  
सर्वेषां पश्यतां नस्तत्परिक्षां कारय प्रभो ॥ ८ ॥  
श्रीनारद उवाच -  
तेषां वाक्यं ततः श्रुत्वा वृषभानुवरो महान् ।  
चकार नन्दराजस्य वैभवस्य परीक्षणम् ॥ ९ ॥  
कोटिदामानि मुक्तानां स्थूलानां मैथिलेश्वर ।  
एकैका येषु मुक्ताश्च कोटिमौल्याः स्फुरत्प्रभाः ॥ १० ॥  
निधाय तानि पात्रेषु वृणानैः कुशलैर्जनैः ।  
प्रेषयामास नन्दाय सर्वेषां पश्यतां नृप ॥ ११ ॥  
नन्दराजसभां गत्वा वृणानाः कुशला भृशम् ।  
निधाय दामपात्राणि नन्दमाहुः प्रणम्य तम् ॥ १२ ॥  
वृणाना ऊचुः -  
विवाहयोग्यां नवकंजनेत्रां  
     कोटीन्दुबिम्बद्युतिमादधानाम् ।  
विज्ञाय राधां वृषभानुमुख्य-  
     श्चक्रे विचारं सुवरं विचिन्वन् ॥ १३ ॥  
तवांगजं दिव्यमनंगमोहनं  
     गोवर्द्धनोद्धारणदोःसामुद्‌भटम् ।  
संवीक्ष्य चास्मान्वृषभानुवंदितः  
     संप्रेषयामास विशाम्पते प्रभो ॥ १४ ॥  
वरस्य चांके भरणाय पूर्वं  
     मुक्ताफलानां निचयं गृहाण ।  
इतश्च कन्यार्थमलं प्रदेहि  
     सैषा हि चास्मत्कुलजा प्रसिद्धिः ॥ १५ ॥  
श्रीनारद उवाच -  
दृष्ट्वा द्रव्यं परो नन्दो विस्मितोऽपि विचारयन् ।  
प्रष्टुं यशोदां तत्तुल्यं नीत्वा चान्तःपुरं ययौ ॥ १६ ॥  
चिरं दध्यौ तदा नन्दो यशोदा च यशस्विनी ।  
एतन्मुक्तासमानं तु द्रव्यं नास्ति गृहे मम ॥ १७ ॥  
लोके लज्जा गता सर्वा हासः स्याच्चेद्धनोद्‌धृतम् ।  
किं कर्तव्यं तत्प्रति यच्छ्रीकृष्णोद्वाहकर्मणि ॥ १८ ॥  
ततोऽयोग्यं तद्ग्रहणं पश्चात्कार्यं धनागमे ।  
एवं चिन्तयतस्तस्य नन्दस्यैव यशोदया ॥ १९ ॥  
अलक्ष्य आगतस्तत्र भगवान्वृजिनार्दनः ।  
नीत्वा दामशतं तेषु बहिःक्षेत्रेषु सर्वतः ॥ २० ॥  
मुक्ताफलानि चैकैकम्प्राक्षिपत्स्वकरेण वै ।  
यथा बीजानि चान्नानां स्वक्षेत्रेषु कृषीवलः ॥ २१ ॥  
अथ नन्दोऽपि गणयन् कलिकानिचयं पुनः ।  
शतं न्यूनं च तद्दृष्ट्वा सन्देहं स जगाम ह ॥ २२ ॥  
श्रीनन्द उवाच -  
नास्ति पूर्वं यत्समानं तत्रापि न्यूनतां गतम् ।  
अहो कलंको भविता ज्ञातिषु स्वेषु सर्वतः ॥ २३ ॥  
अथवा क्रीडनार्थ हि कृष्णो यदि गृहीतवान् ।  
बलदेवोऽथवा बालस्तौ पृच्छे दीनमानसः ॥ २४ ॥  
श्रीनारद उवाच -  
इत्थं विचार्य नन्दोऽपि कृष्णं पप्रच्छ सादरम् ।  
प्रहसन् भगवान्नन्दं प्राह गोवर्धनोद्धरः ॥ २५ ॥  
श्रीभगवानुवाच -  
कृषीवला वयं गोपाः सर्वबीजप्ररोहकाः ।  
क्षेत्रे मुक्ताप्रबीजानि विकीर्णीकृतवाहनम् ॥ २६ ॥  
श्रीनारद उवाच -  
श्रुत्वाथ स्वात्मजेनोक्तं तं निर्भर्त्स्य व्रजेश्वरः ।  
तानि नेतुं तत्सहितस्तत्क्षेत्राणि जगाम ह ॥ २७ ॥  
तत्र मुक्ताफलानां तु शाखिनः शतशः शुभाः ।  
दृश्यन्ते दीर्घवपुषो हरित्पल्लवशोभिताः ॥ २८ ॥  
मुक्तानां स्तबकानां तु कोटिशः कोटिशो नृप ।  
संघा विलंबिता रेजुर्ज्योतींषीव नभःस्थले ॥ २९ ॥  
तदाऽतिहर्षितो नन्दो ज्ञात्वा कृष्णं परेश्वरम् ।  
मुक्ताफलानि दिव्यानि पूर्वस्थूलसमानि च ॥ ३० ॥  
तेषां तु कोटिभाराणि निधाय शकटेषु च ।  
ददौ तेभ्यो वृणानेभ्यो नन्दराजो व्रजेश्वरः ॥ ३१ ॥  
ते गृहीत्वाऽथ तत्सर्वं वृषभानुवरं गताः ।  
सर्वेषां शृण्वतां नन्दवैभवं प्रजगुर्नृप ॥ ३२ ॥  
तदाऽतिविस्मिताः सर्वे ज्ञात्वा नन्दसुतं हरिम् ।  
वृषभानुवरं नेमुर्निःसन्देहा व्रजौकसः ॥ ३३ ॥  
राधा हरेः प्रिया ज्ञाता राधायाश्च प्रियो हरिः ।  
ज्ञातो व्रजजनैः सर्वैस्तद्दिनान्मैथिलेश्वर ॥ ३४ ॥  
मुक्ताक्षेपः कृतो यत्र हरिणा नन्दसूनुना ।  
मुक्तासरोवरस्तत्र जातो मैथिल तीर्थराट् ॥ ३५ ॥  
एकं मुक्ताफलस्यापि दानं तत्र करोति यः ।  
लक्षमुक्तादानफलं समाप्नोति न संशयः ॥ ३६ ॥  
एवं ते कथितो राजन् गिरिराजमहोत्सवः ।  
भुक्तिमुक्तिप्रदो नॄणां किं भूयः श्रोतुमिच्छसि ॥ ३७ ॥  
इति श्रीगर्गसंहितायां गिरिराजखण्डे श्रीनारदबहुलाश्वसंवादे  
हरिपरीक्षणं नाम षष्ठोऽध्यायः ॥ ६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
