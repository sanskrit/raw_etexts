मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - दशमोऽध्यायः  
पौलिन्द-गोपी-कथा -  
  
श्रीनारद उवाच -  
पुलिंदकानां गोपीनां करिष्ये वर्णनं ह्यतः ।  
सर्वपापहरं पुण्यमद्‌भुतं भक्तिवर्द्धनम् ॥ १ ॥  
पुलिन्दा ऊद्‌भटाः केचिद्‌विंध्याद्रि वनवासिनः ।  
विलुंपंतो राजवसु दीनानां न कदाचन ॥ २ ॥  
कुपितस्तेषु बलवान् विन्ध्यदेशाधिपो बली ।  
अक्षौहिणीभ्यां तान्सर्वान् पुलिंदान्स रुरोध ह ॥ ३ ॥  
युयुधुस्तेऽपि खड्गैश्च कुन्तैः शूलैः परश्वधैः ।  
शक्त्यर्ष्टिभिर्भृशुण्डीभिः शरैः कति दिनानि च ॥ ४ ॥  
पत्रं ते प्रेषयामासुः कंसाय यदुभूभृते ।  
कंसप्रणोदितो दैत्यः प्रलंबो बलवांस्तदा ॥ ५ ॥  
योजनद्वयमुच्चांगं कालमेघसमद्युतिम् ।  
किरीटकुंडलधरं सर्पहारविभूषितम् ॥ ६ ॥  
पादयोः शृङ्खलायुक्तं गदापाणिं कृतांतवत् ।  
ललज्जिह्वं घोररूपं पातयन्तं गिरीन्द्रुमान् ॥ ७ ॥  
कंपयंतं भुवं वेगात्प्रलम्बं युद्धदुर्मदम् ।  
दृष्ट्वा प्रधर्षितो राजा ससैन्यो रणमंडलम् ॥ ८ ॥  
त्यक्त्वा दुद्राव सहसा सिंहं वीक्ष्य गजो यथा ।  
प्रलंबस्तान् समानीय मथुरामाययौ पुनः ॥ ९ ॥  
पुलिन्दास्तेऽपि कंसस्य भृत्यत्वं समुपागताः ।  
सकुटुंबाः कामगिरौ वासं चक्रुर्नृपेश्वर ॥ १० ॥  
तेषां गृहेषु संजाताः श्रीरामस्य वरात्परात् ।  
पुलिंद्यः कन्यका दिव्या रूपिण्यः श्रीरिवार्चिताः ॥ ११ ॥  
तद्दर्शनस्मररुजः पुलिंद्यः प्रेमविह्वलाः ।  
श्रीमत्पादरजो धृत्वा ध्यायंत्यस्तमहर्निशम् ॥ १२ ॥  
ताश्चापि रासे संप्राप्ताः श्रीकृष्णं परमेश्वरम् ।  
परिपूर्णतमं साक्षाद्‌‌गोलोकाधिपतिं प्रभुम् ॥ १३ ॥  
श्रीकृष्णचरणाम्भोजरजो देवैः सुदुर्लभम् ।  
अहो भाग्यं पुलिंदीनां तासां प्राप्तं विशेषतः ॥ १४ ॥  
यः पारमेष्ठ्यमखिलं न महेन्द्रधिष्ण्यं  
     नो सार्वभौममनिशं न रसाधिपत्यम् ।  
नो योगसिद्धिमभितो न पुनर्भवं वा  
     वाञ्छत्यलं परमपादरजः स भक्तः ॥ १५ ॥  
निष्किंचनाः स्वकृतकर्मफलैर्विरागा  
     यत्तत्पदं हरिजना मुनयो महांतः ।  
भक्ता जुषन्ति हरिपादरजःप्रसक्ता  
     अन्ये वदन्ति न सुखं किल नैरपेक्ष्यम् ॥ १६ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
पुलिन्दकोपाख्यानं नाम दशमोऽध्यायः ॥ १० ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
