मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - षष्टोऽध्यायः  
कंस-जन्मादिवर्णनं तथा दिग्विजवर्णनम् -  
  
श्रीबहुलाश्व उवाच -  
कंसः कोऽयं दैत्यो महाबलपराक्रमः ।  
तस्य जन्मानि कर्माणि ब्रूहि देवर्षिसत्तम ॥ १ ॥  
श्रीनारद उवाच -  
समुद्रमथने पूर्वं कालनेमिर्महासुरः ।  
युयुधे विष्णुना सार्द्धं युद्धे तेन हतो बलात् ॥ २ ॥  
शुक्रेण जीवितस्तत्र संजीविन्या च विद्यया ।  
पुनर्विष्णुं योद्धुकाम उद्योगं मनसाकरोत् ॥ ३ ॥  
तपस्तेपे तदा दैत्यो मन्दराचलसन्निधौ ।  
नित्यं दूर्वारसं पीत्वा भजन्देवं पितामहम् ॥ ४ ॥  
दिव्येषु शतवर्षेषु व्यतीतेषु पितामहः ।  
अस्थिशेषं सवल्मीकं वरं ब्रूहीत्युवाच तम् ॥ ५ ॥  
ब्रह्माण्डे ये स्थिता देवा विष्णुमूला महाबलाः ।  
तेषां हस्तैर्न मे मृत्युः पूर्णानामपि मा भवेत् ॥ ६ ॥  
ब्रह्मोवाच -  
दुर्लभोऽयं वरो दैत्य यस्त्वया प्रार्थितः परः ।  
कालान्तरे ते प्राप्तः स्यान्मद्वाक्यं न मृषा भवेत् ॥ ७ ॥  
श्रीनारद उवाच -  
कौमारेऽपि महामल्लैः सततं स युयोध ह ।  
उग्रसेनस्य पत्न्यां कौ जन्म लेभेऽसुरः पुनः ॥ ८ ॥  
जरासंधो मगधेंद्रो दिग्जयाय विनिर्गतः ।  
यमुनानिकटे तस्य शिबिरोऽभूदितस्ततः ॥ ९ ॥  
द्विपः कुवलयापीडः सह्स्रद्विपसत्त्वभूत् ।  
बभञ्ज श्रृङ्खलासङ्घं दुद्राव शिबिरान्मदी ॥ १० ॥  
निपातयन्स शिबिरान्गृहांश्च भूभृतस्तटान् ।  
रंगभूम्यामाजगाम यत्र कंसोऽप्ययुध्यत ॥ ११ ॥  
पलायितेषु मल्लेषु कंसस्तं तु समागतम् ।  
शुण्डाशुण्डे सङ्गृहीत्वा पातयामास भूतले ॥ १२ ॥  
पुनर्गृहीत्वा हस्ताभ्यां भ्रामयित्वोग्रसेनजः ।  
जरासन्धस्य सेनायां चिक्षेप शतयोजनम् ॥ १३ ॥  
तदद्‌भुतं बलं दृष्ट्वा प्रसन्नो मगधेश्वरः ।  
अस्तिप्राप्ती ददौ कन्ये तस्मै कंसाय शंसिते ॥ १४ ॥  
अश्वार्बुदं हस्तिलक्षं रथानां च त्रिलक्षकम् ।  
अयुतं चैव दासीनां पारिबर्हं जरासुतः ॥ १५ ॥  
द्वंद्वयोधी ततः कंसो भुजवीर्यमदोद्धतः ।  
माहिष्मतीं ययौ वीरोऽथैकाकी चण्डविक्रमः ॥ १६ ॥  
चाणूरो मुष्टिकः कूटः शलस्तोशलकस्तथा ।  
माहिष्मतीपतेः पुत्रा मल्ला युद्धजयैषिणः ॥ १७ ॥  
कंसस्तानाह साम्नापि दीयध्वं रंगमेव हे ।  
अहं दासो भवेयं वो भवंतो जयिनो यदि ॥ १८ ॥  
अहं जयी चेद्‌भवतो दासान्सर्वान्करोम्यहम् ।  
सर्वेषां पश्यतां तेषां नागराणां महात्मनाम् ॥ १९ ॥  
इति प्रतिज्ञां कृत्वाथ युयुधे तैर्जयैषिभिः ।  
यदागतं स चाणूरं गृहीत्वा यादवेश्वरः ॥ २० ॥  
भूपृष्ठे पोथयामास शब्दमुच्चैः समुच्चरन् ।  
तदाऽऽयान्तं मुष्टिकाख्यं मुष्टिभिर्युधि निर्गतम् ॥ २१ ॥  
एकेन मुष्टिना तं वै पातयामास भूतले ।  
कूटं समागतं कंसो गृहीत्वा पादयोश्च तम् ॥ २२ ॥  
भुजमास्फोट्य धावन्तं शलं नीत्वा भुजेन सः ।  
पातयित्वा पुनर्नीत्वा भूमिं तं विचकर्ष ह ॥ २३ ॥  
अथ तोशलकं कंसो गृहीत्वा भुजयोर्बलात् ।  
निपात्य भूमावुत्थाप्य चिक्षेप दशयोजनम् ॥ २४ ॥  
दासभावे च तान्कृत्वा तैः सार्द्धं यादवेश्वरः ।  
मद्वाक्येन ययावाशु प्रवर्षणगिरिं वरम् ॥ २५ ॥  
तस्मै निवेद्याभिप्रायं युयुधे वानरेण सः ।  
द्विविदेनापि विंशत्या दिनैः कंसो ह्यविश्रमम् ॥ २६ ॥  
द्विविदो गिरिमुत्पाट्य चिक्षेप तस्य मूर्द्धनि ।  
कंसो गिरिं गृहीत्वा च तस्योपरि समाक्षिपत् ॥ २७ ॥  
द्विविदो मुष्टिना कंसं घातयित्वा नभो गतः ।  
धावन्कंसश्च तं नीत्वा पातयामास भूतले ॥ २८ ॥  
मूर्छितस्तत्प्रहारेण परं कल्मषमाययौ ।  
क्षीणसत्त्वश्चूर्णितोऽस्थिदासभावं गतस्तदा ॥ २९ ॥  
तेनैवाथ गतः कंसः ऋष्यमूकवनं ततः ।  
तत्र केशी महादैत्यो हयरूपो घनस्वनः ॥ ३० ॥  
मुष्टिभिस्ताडयित्वा तं वशीकृत्यारुरोह तम् ।  
इत्थं कंसो महावीर्यो महेंद्राख्यं गिरिं ययौ ॥ ३१ ॥  
शतवारं चोज्जहार गिरिमुत्पाट्य दैत्यराट् ।  
पुनस्तत्र स्थितं रामं क्रोधसंरक्तलोचनम् ॥ ३२ ॥  
प्रलयार्कप्रभं दृष्ट्वा ननाम शिरसा मुनिम् ।  
पुनः प्रदक्षिणीकृत्य तदंघ्र्योर्निपपात ह ॥ ३३ ॥  
ततः शान्तो भार्गवोऽपि कंसं प्राह महोग्रदृक् ।  
हे कीटमर्कटीडिंभ तुच्छोऽसि मशको यथा ॥ ३४ ॥  
अद्यैव त्वां हन्मि दुष्ट क्षत्रियं वीर्यमानिनम् ।  
मत्समीपे धनुरिदं लक्षभारसमं महत् ॥ ३५ ॥  
इदं च विष्णुना दत्तं शंभवे त्रैपुरे युधि ।  
शंभोः करादिह प्राप्तं क्षत्रियाणां वधाय च ॥ ३६ ॥  
यदि चेदं तनोषि त्वं तदा च कुशलं भवेत् ।  
चेदस्य कर्षणं न स्याद्‌घातयिष्यामि ते बलम् ॥ ३७ ॥  
श्रुत्वा वचस्तदा दैत्यः कोदण्डं सप्ततालकम् ।  
गृहीत्वा पश्यतस्तस्य सज्जं कृत्वाथ लीलया ॥ ३८ ॥  
आकृष्य कर्णपर्यंतं शतवारं ततान ह ।  
प्रत्यञ्चास्फोटनेनैव टङ्कारोऽभूत्तडित्स्वनः ॥ ३९ ॥  
ननाद तेन ब्रह्माण्डं सप्त लोकैर्बिलैः सह ।  
विचेलुर्दिग्गजास्तारा ह्यपतन् भूमिमंडले ॥ ४० ॥  
धनुः संस्थाप्य तत्कंसो नत्वा नत्वाह भार्गवम् ।  
हे देव क्षत्रियो नास्मि दैत्योऽहं ते च किंकरः ॥ ४१ ॥  
तव दासस्य दासोऽहं पाहि मां पुरुषोत्तम ।  
श्रुत्वा प्रसन्नः श्रीरामस्तस्मै प्रादाद्धनुश्च तत् ॥ ४२ ॥  
श्रीजामदग्न्य उवाच -  
यत्कोदण्डं वैष्णवं तद्‌येन भंगीभविष्यति ।  
परिपूर्णतमो नात्र सोऽपि त्वां घातयिष्यति ॥ ४३ ॥  
श्रीनारद उवाच -  
अथ नत्वा मुनिं कंसो विचरन्स मदोन्मदः ।  
न केऽपि युयुधुस्तेन राजानश्च बलिं ददुः ॥ ४४ ॥  
समुद्रस्य तटे कंसो दैत्यं नाम्ना ह्यघासुरम् ।  
सर्पाकारं च फीत्कारैर्लेलिहानं ददर्श ह ॥ ४५ ॥  
आगच्छन्तं दशन्तं च गृहीत्वा तं निपात्य सः ।  
चकार स्वगले हारं निर्भयो दैत्यराड् बली ॥ ४६ ॥  
प्राच्यां तु बंगदेशेषु दैत्योऽरिष्टो महावृषः ।  
तेन सार्द्धं स युयुधे गजेनापि गजो यथा ॥ ४७ ॥  
शृङ्गाभ्यां पर्वतानुच्चांश्चिक्षेप कंसमूर्द्धनि ।  
कंसो गिरिं संगृहीत्वा चाक्षिपत्तस्य मस्तके ॥ ४८ ॥  
जघान मुष्टिनारिष्टं कंसो वै दैत्यपुंगवः ।  
मूर्च्छितं तं विनिर्जित्य तेनोदीचीं दिशं गतः ॥ ४९ ॥  
प्राग्ज्योतिषेश्वरं भौमं नरकाख्यं महाबलम् ।  
उवाच कंसो युद्धार्थी युद्धं मे देहि दैत्यराट् ॥ ५० ॥  
अहं दासो भवेयं वो भवन्तो जयिनो यदि ।  
अहं जयो चेद्‌भवतो दासान्सर्वान्करोम्यहम् ॥ ५१ ॥  
श्रीनारद उवाच -  
पूर्वं प्रलंबो युयुधे कंसेनापि महाबलः ।  
मृगेन्द्रेण मृगेन्द्रोऽद्रावुद्‌भटेन यथोद्‌भटः ॥ ५२ ॥  
मल्लयुद्धे गृहीत्वा तं कंसो भूमौ निपात्य च ।  
पुनर्गृहीत्वा चिक्षेप प्राग्ज्योतिषपुरं प्रति ॥ ५३ ॥  
आगतो धेनुको नाम्ना कंसं जग्राह रोषतः ।  
नोदयामास दूरेण बलं कृत्वाऽथ दारुणम् ॥ ५४ ॥  
कंसस्तं नोदयामास धेनुकं शतयोजनम् ।  
निपात्य चूर्णयामास तदङ्गं मुष्टिभिर्दृढैः ॥ ५५ ॥  
तृणावर्तो भौमवाक्यात्कंसं नीत्वा नभो गतः ।  
तत्रैव युयुधे दैत्य ऊर्ध्वं वै लक्षयोजनम् ॥ ५६ ॥  
कंसोऽनन्तबलं कृत्वा दैत्यं नीत्वा तदाम्बरात् ।  
भूमौ स पातयामास बमन्तं रुधिरं मुखात् ॥ ५७ ॥  
तुण्डेनाथ ग्रसन्तं च बकं दैत्यं महाबलम् ।  
कंसो निपातयामास मुष्टिना वज्रघातिना ॥ ५८ ॥  
उत्थाय दैत्यो बलवान् सितपक्षो घनस्वनः ।  
क्रोधयुक्तः समुत्पत्य तीक्ष्णतुण्डोऽग्रसच्च तम् ॥ ५९ ॥  
निगीर्णोऽपि स वज्राङ्‌गो तद्‌गले रोधकृच्च यः ।  
सद्यश्चच्छर्द तं कंसं क्षतकण्ठो महाबकः ॥ ६० ॥  
कंसो बकं संगृहीत्वा पातयित्वा महीतले ।  
कराभ्यां भ्रामयित्वा च युद्धे तं विचकर्ष ह ॥ ६१ ॥  
तत्स्वसारं पूतनाख्यां योद्धुकमामवस्थिताम् ।  
तामाह कंसः प्रहसन्वाक्यं मे शृणु पूतने ॥ ६२ ॥  
स्त्रिया सार्धमहं युद्धं न करोमि कदाचन ।  
बकासुरः स्यान्मे भ्राता त्वं च मे भगिनी भव ॥ ६३ ॥  
ततोऽनन्तबलं कंसं वीक्ष्य भौमोऽपि धर्षितः ।  
चकार सौहृदं कंसे साहाय्यार्थं सुरान्प्रति ॥ ६४ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
कंसबलवर्णनं नाम षष्टोऽध्यायः ॥ ६ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
