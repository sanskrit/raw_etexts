मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - त्रयोविंशोऽध्यायः  
सुदर्शनोपाख्यानम् -  
  
श्रीनारद उवाच -  
एकदा नृप गोपालाः शकटै रत्नपूरितैः ।  
वृषभानूपनन्दाद्या आजग्मुश्चांबिकावनम् ॥ १ ॥  
भद्रकालीं पशुपतिं पूजयित्वा विधानतः ।  
ददुर्दानं द्विजातिभ्यः सुप्तास्तत्र सरित्तटे ॥ २ ॥  
तत्रैको निर्गतो रात्रौ सर्पो नन्दं पदेऽग्रहीत् ।  
कृष्ण कृष्णेति चुक्रोश नन्दोऽतिभयविह्वलः ॥ ३ ॥  
तदोल्मुकैर्गोपबालास्तोदुराजगरं नृप ।  
पदं सोऽपि न तत्याज सर्पोऽथ स्वमणिं यथा ॥ ४ ॥  
तताड स्वपदा सर्पं भगवान् लोकपावनः ।  
त्यक्त्त्वा तदैव सर्पत्वं भूत्वा विद्याधरः कृती ।  
नत्वा कृष्णं परिक्रम्य कृतांजलिपुटोऽवदत् ॥ ५ ॥  
सुदर्शन उवाच -  
अहं सुदर्शनो नाम विद्याधरवरः प्रभो ।  
अष्टावक्रं मुनिं दृष्ट्वा हसितोऽस्मि महाबलः ॥ ६ ॥  
मह्यं शापं ददौ सोऽपि त्वं सर्पो भव दुर्मते ।  
तच्छापादद्य मुक्तोऽहम् कृपया तव माधव ॥ ७ ॥  
त्वत्पादपद्ममकरंदरजःकणानां  
     स्पर्शेन दिव्यपदवीं सहसागतोऽस्मि ।  
तस्मै नमो भगवते भुवनेश्वराय  
     यो भूरिभारहरणाय भूवोऽवतारः ॥ ८ ॥  
श्रीनारद उवाच -  
इति नत्वा हरिं कृष्णं राजन् विद्याधरस्तु सः ।  
जगाम वैष्णवं लोकं सर्वोपद्रव वर्जितम् ॥ ९ ॥  
नंदाद्या विस्मिताः सर्वे ज्ञात्वा कृष्णं परेश्वरम् ।  
अंबिकावनतः शीघ्रमाययुर्व्रजमंडलम् ॥ १० ॥  
इदं मया ते कथितं श्रीकृष्णचरितं शुभम् ।  
सर्वपापहरं पुण्यं किं भूयः श्रोतुमिच्छसि ॥ ११ ॥  
बहुलाश्व उवाच -  
अहो श्रीकृष्णचन्द्रस्य चरितं परमाद्‌भुतम् ।  
श्रुत्वा मनो मे तच्छ्रोतुमतृप्तं पुनरिच्छति ॥ १२ ॥  
अग्रे चकार कां लीलां लीलया व्रजमंडले ।  
हरिर्व्रजेशः परमो वद देवर्षिसत्तम ॥ १३ ॥  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
सुदर्शनोपाख्यानं नाम त्रयोविंशोऽध्यायः ॥ २३ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
