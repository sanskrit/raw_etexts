मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - त्रयोविंशोऽध्यायः  
सान्दीपनिकृतमनिरुद्धसमीपे वैराग्यवर्णनम् -  
  
गर्ग उवाच -  
अथ सांदीपनिं तत्र कृष्णपौत्रोऽब्रवीद्वचः ॥  
स्मृत्वा तु किंचित्संदेहं गुरुं वृद्धश्रवा इव ॥१॥  
अनिरुद्ध उवाच -  
भगवन्ब्रूहि मे सारं येनानंदे रमाम्यहम् ॥  
विहाय चास्य जगतः सुखान्स्वप्नोपमान्मुने ॥२॥  
इतीरितोऽनिरुद्धेन राजन्सांदीपनिर्मुनिः ॥  
प्रत्याह प्रहसन्प्रीत्या कुमारः पृथुना यथा ॥३॥  
सांदीपनिरुवाच  
आदिदेवस्त्वमेवासीच्छ्रीहरेर्नाभिपंकजात् ॥  
तस्मात्तवाग्रे लोकेश कथयिष्यामि किं त्वहम् ॥४॥  
तथापि वर्णयिष्यामि राजंस्त्वद्वाक्यगौरवात् ॥  
कल्याणार्थं नराणां च सर्वेषां दीनचेतसाम् ॥५॥  
त्वया दृष्टं च यद्‌राजँस्तच्छृणुष्व मुखान्मम ॥  
कृष्णचंद्रस्य पदयोः सारमस्ति हि सेवनम् ॥६॥  
ययोः पूजनमात्रेण ध्रुवो ध्रुवपदं ययौ ॥  
प्रह्लादश्चांबरीषश्च गयश्चैव यदुस्तथा ॥७॥  
तस्मात्त्वमपि राजेंन्द्र श्रीकृष्णस्य च सेवनम् ॥  
सर्वेषां साररूपं यन्मनसा कुरु यत्नतः ॥८॥  
यूयं लोके भूरिभागाः श्रीकृष्णस्य च वंशजाः ॥  
ज्ञातिसंबंधिनश्चैव जीवन्मुक्ता हरिप्रियाः ॥९॥  
केचिज्जानंति श्रीकृष्णं तनयं केऽपि भ्रातरम् ॥  
पितरं केऽपि मित्रं च किं कर्तव्यं परं च तैः ॥१०॥  
अनिरुद्ध उवाच -  
कः कर्ता चास्य जगत आदिरूपः सनातन: ॥  
यस्मादासीत्पूर्वमिदं तन्मे वर्णय विस्तरात् ॥११॥  
केन केनापि रूपेण भगवाञ्जगदीश्वरः ॥  
युगे युगे मुने धर्मं करोतीति वदस्व नः ॥१२॥  
सांदीपनिरुवाच  
उत्त्पतिश्च निरोधश्च यस्मादासीद्‌यदूद्वह ॥  
स ईश्वरः परब्रह्म भगवानेक एव च ॥१३॥  
युगे युगे भवंत्येते दक्षाद्या नृपसत्तम ॥  
पुनश्चैव निरुद्ध्यंते विद्वाँस्तत्र न मुह्यति ॥१४॥  
राजन्कृष्णः परं ब्रह्म यतः सर्वमिदं जगत् ॥  
जगच्चयो यत्र चेदं यस्मिँश्च लयमेष्यति ॥१५॥  
तद्ब्रह्म परमं धाम सदसत्परमं पदम् ॥  
यस्य सर्वमभेदेन जगदेतच्चराचरम् ॥१६॥  
स एव मूलप्रकृतिर्व्यक्तरूपी जगच्च सः ॥  
तस्मिन्नेव लयं सर्वं याति तत्रैव तिष्ठति ॥१७॥  
यतः प्रधानपुरुषौ यतश्चैतच्चराचरम् ॥  
कारणं सकलस्यास्य स मे कृष्णः प्रसीदतु ॥१८॥  
चतुर्युगेऽप्यसौ विष्णुः स्थितिव्यापारलक्षणः ॥  
युगव्यवस्थां कुरुते यथा राजेन्द्र तच्छृणु ॥१९॥  
कृते युगे परं ज्ञानं कपिलादिस्वरूपधृक् ॥  
ददाति सर्वभूतात्मा सर्वभूतहिते रतः ॥२०॥  
चक्रवर्तिस्वरूपेण त्रेतायामपि स प्रभुः ॥  
दुष्टानां निग्रहं कुर्वन्परिपाति जगत्त्रयम् ॥२१॥  
वेदमेकं चतुर्भेदं कृत्वा स शतधा विभुः ॥  
करोति बहुलं भूयो वेदव्यासस्वरूपधृक् ॥२२॥  
वेदांश्च द्वापरे न्यस्य कलेरंते पुनर्हरिः ॥  
कल्किस्वरूपी दुर्वृत्तान्मार्गे स्थापयति प्रभुः ॥२३॥  
एवं कृष्णो जगत्सर्वं जगत्पाति करोति च ॥  
हंति चांतेष्वनंतात्मा नान्यस्माद्व्यतिरेकतः ॥२४॥  
नमोऽस्तु हरये तस्मै यस्माद्‌भिन्नमिदं जगत् ॥  
ध्येयः स जगतामाद्यः स प्रसीदतु मेऽव्ययः ॥२५॥  
तस्मान्नृपेंद्र हरिपौत्र मनोमयं च  
     सर्वं विहाय जगतश्च सुखं च दुःखम् ॥  
मोक्षप्रदं सुरवरं किल सर्वदं त्वं  
     द्वारावतीनरपतिं भज कृष्णचंद्रम् ॥२६॥  
इति कृष्णस्य हरेश्च वृत्तसारं  
     कथयति याश्च शृणोति भक्तियुक्तः ॥  
स विमलमतिरेति नात्ममोहं  
     भवति च संस्मरणेषु भक्तियोग्यः ॥२७॥  
इति श्रीगर्गसंहितायां हयमेधखण्डे  
वैराग्यकथनं नाम त्रयोविंशोऽध्यायः ॥२३॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
