मागचा अध्याय  
पुढचा अध्याय  
श्रीगर्गसंहिता  
मथुराखण्डः - चतुर्थोऽध्यायः  
नन्दादिभ्यां सह कृष्णस्य मथुरा-यात्रा -  
  
श्रीनारद उवाच -  
राजन्नेवं वदंतीनां गोपिनां विरहं परम् ।  
विज्ञाय भगवान्देवः शीघ्रं तासां गृहान्ययौ ॥ १ ॥  
यावंत्यो योषितो राजंस्तावद्‌रूपधरो हरिः ।  
स्वयं संबोधयामास वाग्भिः सर्वाः पृथक् पृथक् ॥ २ ॥  
श्रीराधामंदिरं गत्वा दृष्ट्वा राधां च मूर्च्छिताम् ।  
रहःस्थितां सखीसंघे ननाद मुरलीं कलम् ॥ ३ ॥  
श्रुत्वा वंशीध्वनिं राधा सहसोत्थाय चातुरा ।  
नेत्र उन्मील्य ददृशे श्रीगोविंदं समागतम् ॥ ४ ॥  
पद्मिनीव गतानन्दं पद्मिनी पद्मिनीपतिम् ।  
वीक्ष्योत्थायागता तस्मै सादरेणासनं ददौ ॥ ५ ॥  
अश्रुपूर्णमुखीं दीनां राधां कमललोचनाम् ।  
शोचंतीं भगवानाह मेघगंभीरया गिरा ॥ ६ ॥  
श्रीभगवानुवाच -  
विमनास्त्वं कथं भद्रे मा शोचं कुरु राधिके ।  
अथवा गंतुकामं मां श्रुत्वाऽसि विरहातुरा ॥ ७ ॥  
भुवो भारावताराय कंसादीनां वधाय च ।  
ब्रह्मणा प्रार्थितः साक्षाज्जातोऽहं वै त्वया सह ॥ ८ ॥  
मथुरां हि गमिष्यामि हरिष्यामि भुवो भरम् ।  
शीघ्रमत्रागमिष्यामि करिष्यामि शुभं तव ॥ ९ ॥  
श्रीनारद उवाच -  
इत्युक्तवंतं जगदीश्वरं हरिं  
     राधा पतिं प्राह वियोगविह्वला ।  
दावाग्निना दावलतेव मूर्च्छिता  
     सुकंपरोमांचित भावसंवृता ॥ १० ॥  
श्रीराधोवाच -  
भुवो भरं हर्तुमलं पुरीं व्रज  
     कृतं परं मे शपथं शृणु त्वतः ।  
गते त्वयि प्राणपते च विग्रहं  
     कदाचिदत्रैव न धारयाम्यहम् ॥ ११ ॥  
यदात्थ मे त्वं शपथं न मन्यसे  
     द्वितीयवारं प्रददामि वाक्पथम् ।  
प्राणोऽधरे गन्तुमतीव विह्वलः  
     कर्पूरधूलेः कणवद्‌गमिष्यति ॥ १२ ॥  
श्रीभगवानुवाच -  
वचनं वै स्वनिगमं दूरीकर्तुं क्षमोऽस्म्यहम् ।  
भक्तानां वचनं राधे दूरीकर्तुं न च क्षमः ॥ १३ ॥  
श्रीदाम शापात्पूर्वस्माद्‌‌गोलोके कलहान्मम ।  
शतवर्षं ते वियोगो भविष्यति न संशयः ॥ १४ ॥  
मा शोकं कुरु कल्याणि वरं मे स्मर राधिके ।  
मासं मासं वियोगे ते दर्शनं मे भविष्यति ॥ १५ ॥  
श्रीराधोवाच -  
मासं प्रति वियोगे मे दातुं स्वं दर्शनं हरे ।  
चेन्नागमिष्यसि तदाऽसून्दुःखात् संत्यजाम्यहम् ॥ १६ ॥  
लोकाभीराम जनभूषण विश्वदीप  
     कंदर्पमोहन जगद्वृजिनार्तिहारिन् ।  
आनन्दकन्द यदुनन्दन नन्दसूनो  
     अद्यागमस्य शपथं कुरु मे पुरस्त्वम् ॥ १७ ॥  
श्रीभगवानुवाच -  
रंभोरु मासं प्रति ते वियोगे  
     चेन्नागमिष्ये शपथं गवां मे ।  
निःसंशयं निष्कपटं वचस्त्व-  
     मवेहि राधे कथितं मया यत् ॥ १८ ॥  
यो मित्रतां निष्कपटं करोति  
     निष्कारणो धन्यतमः स एव ।  
विधाय मैत्रीं कपटं विदध्यात्  
     तं लंपटं हेतुपटं नटं धिक् ॥ १९ ॥  
कर्मेन्द्रियाणीह यथा रसादीं-  
     स्तथा सकामा मुनयः सुखं यत् ।  
मनाङ् न जानंति हि नैरपेक्षं  
     गूढं परं निर्गुणलक्षणं तत् ॥ २० ॥  
जानंति संतः समदर्शिनो ये  
     दांता महांतः किल नैरपेक्षाः ।  
ते नैरपेक्ष्यं परमं सुखं मे  
     ज्ञानेंद्रियादीनि यथा रसादीन् ॥ २१ ॥  
सर्वं हि भावं मनसः परस्परं  
     न ह्येकतो भामिनि जायते ततः ।  
प्रेमैव कर्तव्यमतो मयि स्वतः  
     प्रेम्णा समानं भुवि नास्ति किंचित् ॥ २२ ॥  
यथा हि भांडीरवटे मनोरथो  
     बभूव राधे हि तथा भविष्यति ।  
अहैतुकं प्रेम च सद्‌भिराश्रितं  
     तच्चापि संतः किल निर्गुणं विदुः ॥ २३ ॥  
ये राधिकायां त्वयि केशवे मयि  
     भेदं न कुर्वंति हि दुग्धशौक्ल्यवत् ।  
त एव मे ब्रह्मपदं प्रयान्ति  
     तदहैतुकस्फूर्जितभक्तिलक्षणाः ॥ २४ ॥  
ये राधिकायां त्वयि केशवे मयि  
     पश्यन्ति भेदं कुधियो नरा भुवि ।  
ते कालसूत्रं प्रपतन्ति दुःखिता  
     रंभोरु यावत्किल चंद्रभास्करौ ॥ २५ ॥  
श्रीनारद उवाच -  
एवमाश्वास्य तां राधां सर्वं गोपीगणं तथा ।  
आययौ नंदभवनं भगवान्नयकोविदः ॥ २६ ॥  
अथ सूर्योदये जाते नंदाद्याः शकटैर्बलिम् ।  
नीत्वा रथान्समारुह्य सर्वे श्रीमथुरां ययुः ॥ २७ ॥  
आरुह्य रामकृष्णाभ्यां स्वं रथं गांदिनीसुतः ।  
प्रयाणमकरोद्‌राजन्मथुरां द्रष्टुमुद्यतः ॥ २८ ॥  
कौटिशःकोटिशो गोप्यो मार्गे मार्गे समास्थिताः ।  
पश्यंत्यस्तन्निर्गमनं क्रोधाढ्या मोहविह्वलाः ॥ २९ ॥  
क्रूर क्रूरेति चाक्रूरं वदन्त्यः परुषं वचः ।  
रुरुधुः सर्वतो यानं यथार्कं सरथं घनाः ॥ ३० ॥  
अक्रूरस्य रथं राजन् निजघ्नुर्यष्टिभिर्भृशम् ।  
अश्वांस्तथा सारथिं च भगवद्‌विरहातुराः ॥ ३१ ॥  
अश्वास्तत्र समुत्पेतुस्ताडितास्त इतस्ततः ।  
गोपीद्व्यङ्गुलिघातेन सारथिः पतितो रथात् ॥ ३२ ॥  
विहाय लज्जां लोकस्य समाकृष्य रथाद्‌बलात् ।  
कंकणैस्तेडुरक्रूरं पश्यतोः कृष्णरामयोः ॥ ३३ ॥  
गोपीयूथबलं दृष्ट्वा सबलो भगवान् हरिः ।  
गोपीः संबोधयामास रक्षित्वा गांदिनीसुतम् ॥ ३४ ॥  
संध्यायामागमिष्यामि मा शोकं कुरुतांगनाः ।  
पश्यतश्चास्य मद्धास्यं मा कुर्वन्तु व्रजौकसः ॥ ३५ ॥  
इत्येवमुक्त्वा सरथः समागतो  
     ऽक्रूरेण कृष्णो बलदेवसंयुतः ।  
तुरंगमैर्वेगमयैर्मनोहरैः  
     ययौ पुरीं यादववृन्दमण्डिताम् ॥ ३६ ॥  
यावद्‌रथः केतुरुताश्वरेणुः  
     आलक्ष्यते तावदतीव मोहात् ।  
स्थिता ह्यभूवन्पथि चित्रवत्ताः  
     स्मृत्वा हरेर्वाक्यमुतागताशाः ॥ ३७ ॥  
इति श्रीगर्गसंहितायां मथुराखंडे श्रीनारदबहुलाश्वसंवादे  
श्रीमथुराप्रयाणं नाम चतुर्थोऽध्यायः ॥ ४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
