मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - पञ्चविंशोऽध्यायः  
यक्षविजयम् -  
  
प्रद्युम्न उवाच -  
श्रीकृष्णस्य कला साक्षाद्‌गणेशोऽयं महाबलः ॥  
जेतुं न शक्यो दिविजैर्मनुष्यैस्तु कुतो भुवि ॥१॥  
वर्तते यस्य निकटे तस्य नास्ति पराजयः ॥  
श्रीकृष्णेन वरो दत्तः पुरास्मै शङ्करालये ॥२॥  
यद्ययं वर्तते चात्र तदा न स्याज्जयश्च नः ॥  
शत्रुपक्षगतोऽयं वै श्रीकृष्णस्य वरोर्जितः ॥३॥  
तस्मात्त्वं चण्डमार्जरो भूत्वा तं युद्धतो बलात् ॥  
विद्रावय महाबुद्धे फूत्कारैश्च दिशौ दश ॥४॥  
यावद्‌बलं विजेष्यामि तावदद्विद्रावय त्वरम् ॥  
श्रीनारद उवाच -  
अथानिरुद्धो भगवांश्चण्डमार्जाररूपधृक् ॥५॥  
अलक्षितो गणेशेन न ज्ञातो विष्णुमायया ॥  
फूत्कारमुत्कटं कुर्वन् सम्पपाताखुसम्मुखे ॥६॥  
विदारयन्मुखं राजन्सततं नखरैः खरैः ॥  
वीशेषण सहैवाखुर्दृष्ट्वाऽऽशु भयविह्वलः ॥ ७॥  
दुद्राव त्वरितं राजन् कम्पितो रणमण्डलात् ॥  
तमन्वगच्छत्कुपितो मार्जारः स्थूलरूपधृक् ॥८॥  
मूषकं स्वमपोवाह गणेशोऽपि मुहुर्मुहुः ॥  
नाययौ स्वं रणं चाखुश्चण्डमार्जारपीडितः ॥९॥  
सप्तद्वीपान्सप्तसिन्धून् दिशासु विदिशासु च ॥  
धावन् वै सप्तलोकेषु न लेभे शर्म मैथिल ॥१०॥  
यत्र यत्र गतश्चाखुर्गणेशेन समन्वितः ॥  
तत्र तत्र गतो राजन् मार्जारश्चण्डविक्रमः ॥११॥  
एवं समूषके याते गणेशे विदिशोत्तरम् ॥  
विस्मितेषु सपक्षेषु गणेषु प्रमथेषु च ॥१२॥  
पुष्पकस्थः कुबेरोऽसौ मायां चक्रेऽथ गौह्यकीम् ॥  
गृहीत्वा स्वधनुर्दिव्यं नमस्कृत्य महेश्वरम् ॥१३॥  
समन्त्रं कवचं धृत्वा बाणसङ्घं समादधे ॥  
तदैव छादितं व्योम मेघैः सांवर्तकैरिव ॥१४॥  
तडित्स्वनैर्महाभीमैस्तमोऽभूत्स्तनयित्नुभिः ॥  
बिन्दवो हस्तिसदृशा निपेतुः सोपला मृधे ॥१५॥  
धाराभिरतिघोराभिर्ववृषुर्वारिदास्ततः ॥  
क्षणेन सिन्धवः सर्वे प्लावयन्तो धरातलम् ॥१६॥  
पर्वतैर्जीवसहितैर्दृश्यन्ते रणमण्डले ॥  
प्राकृताः प्रलयं मत्वा यादवा भयविह्वलाः ॥१७॥  
त्यक्त्त्वा शस्त्राणि तेऽथोचुः श्रीकृष्णेति मुहुर्मुहुः ॥  
ज्ञात्वा तां गौह्यकीं मायां प्रद्युम्नो भगवान्हरिः ॥१८॥  
सत्वात्मिकां च स्वां विद्यां सर्वमायोपमर्दिनीम् ॥  
जप्त्वा कृत्वा कामबीजं बाणमध्ये निधाय तत् ॥१९॥  
मुखे च प्रणवं धृत्वा पुङ्खे श्रीबीजमेव च ॥  
आकृष्य कर्णपर्यन्तं कृष्णं स्मृत्वा चतुर्भुजम् ॥२०॥  
चिक्षेप विशिखं चापाद्दोर्दण्डाभ्यां तडित्स्वनात् ॥  
कोदण्डमुक्तो विशिखो द्योतयन्मण्डलं दिशाम् ॥२१॥  
जघान गौह्यकीं मायामन्धकारं यथा रविः ॥  
भयभितो राजराजो पुष्पकस्थो रणाङ्गणात् ॥२२॥  
पलायमानो यक्षैश्च कम्पितः स्वपुरीं ययौ ॥  
प्रद्युम्नस्योपरि सुराः पुष्पवर्षं प्रचक्रिरे ॥२३॥  
जहसुर्यादवाः सर्वे जयारावसमाकुलाः ॥  
तदातिहर्षितो राजन् राजराजः कृताञ्जलिः ॥२४॥  
बलिं नीत्वा ययौ शीघ्रं प्रद्युम्नस्यापि सम्मुखे ॥  
गजेन्द्राणां द्विलक्षं च द्विशुण्डादण्डशालिनाम् ॥२५॥  
दद्‌भिश्चतुर्भिर्युक्तानामद्रीन्स्पर्धयतां मदैः ॥  
दशलक्षं रथानां च मुक्तातोरणशालिनाम् ॥२६॥  
शताश्वयोजितानां च रौक्माणां सूर्यवर्चसाम् ॥  
दशार्बुदं तथा राजन्हयानां चन्द्रवर्चसाम् ॥२७॥  
शिबिकानां चतुर्लक्षं माणिक्यैरग्रवर्चसाम् ॥  
पञ्जरस्थायिनां राजञ्छार्दूलानां द्विलक्षकम् ॥२८॥  
चित्रकाणां मृगाणां च गवयानां तथैव च ॥  
मृगयासारमेयानां कोटिकोटिर्विदेहराट् ॥२९॥  
शुकानां सारिकाणां च कलकण्ठप्रवादिनाम् ॥  
हंसानां स्वर्णवर्णानामन्येषां चित्रपक्षिणाम् ॥३०॥  
पञ्जरस्थायिनां राजँल्लक्षं लक्षं नृपेश्वर ॥  
विमानं विष्णुदत्ताख्यं मुक्तादामविलम्बितम् ॥३१॥  
अष्टयोजनमुच्चाङ्गं नवयोजनविस्तृतम् ॥  
लक्षकुम्भध्वजोपेतं निर्मितं विश्वकर्माणा ॥३२॥  
कामगं स्वर्णशिखरं सहस्रादित्यसुप्रभम् ॥  
सहस्रं कुलवृक्षाणां कामधेनुशतं तथा ॥३३॥  
चिन्तामणीनां च शतं शतं दिव्याश्मनां तथा ॥  
यत्स्पर्शेनापि लोहस्तु हेमत्वं याति मैथिल ॥३४॥  
छत्राणां चामराणां च हेमसिंहासनं शतम् ॥  
तथाहि दिव्यपद्मानां मालाङ्किञ्जल्किनीं शुभाम् ॥३५॥  
पीयूषस्य शतं द्रोणं फलानि विविधानि च ॥  
खचिद्‌रत्नसुवर्णानां भूषणानां तु वाससाम् ॥३६॥  
दिव्यानां कम्बलानां च कोटीशः पात्रसञ्चयम् ॥  
अमोघानां च शस्त्राणां कोटिसौवर्णशालिनाम् ॥३७॥  
गजैर्नरैर्भारवाहैः प्रेरिता निधयो नव ॥  
दत्त्वा बलिं राजराजः प्रद्युम्नाय महात्मने ॥३८॥  
दक्षिणीकृत्य तं नत्वा प्राहेदं हर्षपूरितः ॥  
कुबेर उवाच -  
नमस्तुभ्यं भगवते पुरुषाय महात्मने ॥३९॥  
अनादये सर्वविदे निर्गुणाय महात्मने ॥  
प्रधानपुरुषेशाय प्रत्यग्धाम्ने नमो नमः ॥४०॥  
स्वयञ्ज्योतिःस्वरूपाय श्यामलाङ्गाय ते नमः ॥  
नमस्ते वासुदेवाय नमः सङ्कर्षणाय च ॥४१॥  
प्रद्युम्नायानिरुद्धाय सात्वतां पतये नमः ॥  
मदनाय च माराय कन्दर्पाय नमो नमः ॥४२॥  
दर्पकाय च कामाय पञ्चबाणाय ते नमः ॥  
अनङ्गाय नमस्तुभ्यं नमस्ते शम्बरारये ॥४३॥  
हे मन्मथ नमस्तुभ्यं नमस्ते मीनकेतन ॥  
मनोभवाय देवाय नमस्ते कुसुमेषवे ॥४४॥  
अनन्यज नमस्तेऽस्तु रतिभर्त्रे नमो नमः ॥  
नमस्ते पुष्पधनुषे मकरध्वज ते नमः ॥४५॥  
स्मराय प्रभवे नित्यं जगद्विजयकारिणे ॥  
नमो रुक्मवतीभर्त्रे सुन्दरीपतये नमः ॥४६॥  
इदं करिष्यामि करोमि भूम-  
     न्ममेदमस्तीति तवेदमाब्रुवन् ॥  
अहं सुखी दुःखयुतः सुहृज्जनो  
     लोको ह्यहङ्कारविमोहितोऽखिलः ॥४७॥  
प्रधानकालाशयदेहजैर्गुणैः  
     कुर्वन् विकर्माणि जनो निबद्ध्यते ॥  
काचेऽर्भकं सैकत एव जीवनं  
     गुणे च सर्पं प्रतनोति सोऽक्षिभिः ॥४८॥  
कृतं मया हेलनमद्य मौढ्य-  
     तस्त्वन्मायया मोहितचेतसा प्रभो ॥  
न मन्यसे बालकृतं पितेव हि  
     माभूत्पुनर्मे मतिरीदृशी मनाक् ॥४९॥  
सदा भवेत्त्वच्चरणारविन्दयो-  
     र्भक्तिं परां यां च विदुर्गरीयसीम् ॥  
ज्ञानं च वैराग्ययुतं शिवास्पदं  
     देहि प्रशस्तं निजसाधुसङ्गमम् ॥५०॥  
श्रीनारद उवाच -  
प्रद्युम्नस्य शुभं स्तोत्रं प्रातरुत्थाय यः पठेत् ॥  
सङ्कटे तस्य सततं सहायः स्याद्धरिः स्वयम् ॥५१॥  
इत्युक्तवन्तं यक्षेशं प्रद्युम्नो भगवान्हरिः ॥  
तथास्तूक्त्वा ददौ राजन्पद्मरागशिरोमणिम् ॥५२॥  
मा भैष्टेत्यभयं दत्वा लीलाछत्रं सचामरम् ॥  
सिंहासनं मणिमयं प्रादाच्छ्रीयादवेश्वरः ॥५३॥  
कार्ष्णिं प्रदक्षिणीकृत्य राजराजो धनेश्वरः ॥  
जितं श्रुत्वा राजराजं प्रद्युम्नेन महात्मना ॥५४॥  
न केऽपि युयुधुस्तेन राजानश्च बलिं ददुः ॥  
अथ कार्ष्णिर्महाबाहु-र्नादयन्दुन्दुभीन्बहून् ॥५५॥  
समस्तवाहिनीयुक्तः प्राग्ज्योतिषपुरं ययौ ॥  
भौमासुरसुतो नीलो धर्षितस्तस्य तेजसा ॥५६॥  
सद्यस्तस्मै बलिं प्रादात्प्रद्युम्नाय महात्मने ॥  
प्राग्ज्योतिषपुरद्वारि द्विविदो नाम वानरः ॥५७॥  
पुरा प्रद्युम्नबाणेन ताडितो यो महाबलः ॥  
समुत्थाय रुषाविष्टो दशनैर्नखरैः खरैः ॥५८॥  
विदार्य वीरानश्वांश्च भ्रूभङ्गैः प्रजगर्ज ह ॥  
लाङ्गूलेन रथान्बद्ध्वा प्राक्षिपल्लवणाम्भसि ॥ ५९॥  
गृहीत्वा स गजान्दोर्भ्यां विचिक्षेपाम्बरे बलात् ॥  
शत्रुं ज्ञात्वा कपिं कार्ष्णिः प्रतिशार्ङ्‌गे शरं दधे ॥६०॥  
नीत्वा शरस्तं सहसा भ्रामयित्वाम्बरे बलात् ॥  
पूर्ववत्पातयामास किष्किन्धायां महाकपिम् ॥६१॥  
पुनरागतवान्बाणः प्रद्युम्नस्येषुधौ स्फुरन् ॥६२॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
यक्षदेशविजयो नाम पञ्चविंशोऽध्यायः ॥२५॥  
  
GO TOP
