मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - षष्टितमोऽध्यायः  
राधा कृष्णस्य गोलोकारोहण -  
  
श्रीगर्ग उवाच -  
इति श्रुत्वा व्यासमुखात्कृष्णनाम्नां सहस्रकम् ।  
संपूज्य तं यादवेन्द्रो भक्त्या कृष्णे मनो दधे ॥ १ ॥  
ततः स मिथिलायां च बहुलाश्वश्रुतदेवयोः ।  
दत्त्वा स्वदर्शनं कृष्ण आययौ द्वारकां पुरीम् ॥ २ ॥  
ततश्च पांडवाः सर्वे द्रौपद्या सह भार्यया ।  
द्वारकाया विनिर्गत्य विचेरुस्ते वने वने ॥ ३ ॥  
भुक्त्वा च वनवासं तेऽज्ञातवासं तथैव च ।  
विराटनगरे सर्वे ससैन्यास्तेऽभवन्नृप ॥ ४ ॥  
ततश्च कौरवाः सर्वे श्रीकृष्णेनापि प्रार्थिताः ।  
न तेषां प्रददू राज्यमर्धार्धं च तदर्धकम् ॥ ५ ॥  
पांडवानां कौरवाणां ज्ञात्वा युद्धं जनार्दनः ।  
निरायुधोऽभूद्‌यात्रायां बलोऽहन्सूतबल्वलौ ॥ ६ ॥  
ततः सर्वे कुरुक्षेत्रे धर्मक्षेत्रे प्रविश्य च ।  
कौरवाः पांडवाश्चैव युद्धं चक्रुः परस्परम् ॥ ७ ॥  
जयः कृष्णस्य कृपया पांडवानां बभूव ह ।  
भारते च मृताः सर्वे कौरवाः कृतकिल्बिषाः ॥ ८ ॥  
ततश्च नव वर्षाणि धर्मो राज्यं चकार ह ।  
हयमेधत्रयं चक्रे तेन शुद्धोऽभवन्नृपः ॥ ९ ॥  
ततः कृष्णेच्छया राजन्द्वारकायां किलैकदा ।  
यादवेभ्यश्च सर्वेभ्यो विप्रशापोऽभवन्महान् ॥ १० ॥  
ततः कृष्णस्तु भगवान्प्रपन्नायोद्धवाय च ।  
अश्वत्थे कथयामास श्रीमद्‌भागवतं परम् ॥ ११ ॥  
ततो बभूव संग्रामो यादवानां परस्परम् ।  
निहतास्ते प्रभासे वै शस्त्रैर्नानाविधैरपि ॥ १२ ॥  
बलः शरीरं मानुष्यं त्यक्त्वा धाम जगाम ह ।  
देवाँस्तत्रागतान्दृष्ट्वा हरिरंतरधीयत ॥ १३ ॥  
व्रजे गत्वा हरिर्नंदं यशोदां राधिकां तथा ।  
गोपान्गोपीर्मिलित्वाऽऽह प्रेम्णा प्रेमी प्रियान्स्वकान् ॥ १४ ॥  
श्रीकृष्ण उवाच -  
गच्छ नंद यशोदे त्वं पुत्रबुद्धिं विहाय च ।  
गोलोकं परमं धाम सार्धं गोकुलवासिभिः ॥ १५ ॥  
अग्रे कलियुगो घोरश्चागमिष्यति दुःखदः ।  
यस्मिन्वै पापिनो मर्त्या भविष्यंति न संशयः ॥ १६ ॥  
स्त्रीपुंसोर्नियमो नास्ति वर्णानां च तथैव च ।  
तस्माद्‌गच्छाशु मद्धाम जरामृत्युहरं परम् ॥ १७ ॥  
इति ब्रुवति श्रीकृष्णे रथं च परमाद्‌भुतम् ।  
पञ्चयोजनविस्तीर्णं पञ्चयोजनमूर्ध्वगम् ॥ १८ ॥  
वज्रनिर्मलसंकाशं मुक्तारत्नविभूषितम् ।  
मन्दिरैर्नवलक्षैश्च दीपैर्मणिमयैर्युतम् ॥ १९ ॥  
सहस्रद्वयचक्रं च सहस्रद्वयघोटकम् ।  
सूक्ष्मवस्त्राच्छादितं च सखीकोटिभिरावृतम् ॥ २० ॥  
गोलोकादागतं गोपा ददृशुस्ते मुदान्विताः ।  
एतस्मिन्नंतरे तत्र कृष्णदेहाद्विनिर्गतः ॥ २१ ॥  
देवश्चतुर्भुजो राजन्कोटिमन्मथसन्निभः ।  
शंखचक्रधरः श्रीमाँल्लक्ष्म्या सार्धं जगत्पतिः ॥ २२ ॥  
क्षीरोदं प्रययौ शीघ्रं रथमारुह्य सुंदरम् ।  
तथा च विष्णुरूपेण श्रीकृष्णो भगवान् हरिः ॥ २३ ॥  
लक्ष्म्या गरुडमारुह्य वैकुण्ठं प्रययौ नृप ।  
ततो भूत्वा हरिः कृष्णो नरनारायणावृषी ॥ २४ ॥  
कल्याणार्थं नराणां च प्रययौ बद्रिकाश्रमम् ।  
परिपूर्णतमः साक्षाच्छ्रीकृष्णो राधया युतः ॥ २५ ॥  
गोलोकादागतं यानमारुरोह जगत्पतिः ।  
सर्वे गोपाश्च नन्दाद्या यशोदाद्या व्रजस्त्रियः ॥ २६ ॥  
त्यक्त्वा तत्र शरीराणि दिव्यदेहाश्च तेऽभवन् ।  
स्थापयित्वा रथे दिव्ये नंदादीन्भगवान्हरिः ॥ २७ ॥  
गोलोकं प्रययौ शीघ्रं गोपालो गोकुलान्वितः ।  
ब्रह्मांडेभ्यो बहिर्गत्वा ददर्श विरजां नदीम् ॥ २८ ॥  
शेषोत्संगे महालोकं सुखदं दुःखनाशनम् ।  
दृष्ट्वा रथात्समुत्तीर्य सार्धं गोकुलवासिभिः ॥ २९ ॥  
विवेश राधया कृष्णः पश्यन्न्यग्रोधमक्षयम् ।  
शतशृङ्गं गिरिवरं तथा श्रीरासमण्डलम् ॥ ३० ॥  
ततो ययौ कियद्‌दूरं श्रीमद्‌वृन्दावनं वनम् ।  
वनैर्द्वादशभिर्युक्तं द्रुमैः कामदुघैर्वृतम् ॥ ३१ ॥  
नद्या यमुनया युक्तं वसंतानिलमंडितम् ।  
पुष्पकुञ्जनिकुञ्जं च गोपीगोपजनैर्वृतम् ॥ ३२ ॥  
तदा जयजयारावः श्रीगोलोके बभूव ह ।  
शून्यीभूते पुरा धाम्नि श्रीकृष्णे च समागते ॥ ३३ ॥  
ततश्च यदुपत्न्यश्च चितामारुह्य दुःखतः ।  
पतिलोकं ययुः सर्वा देवक्याद्याश्च योषितः ॥ ३४ ॥  
बंधूनां नष्टगोत्राणां चकार सांपरायिकम् ।  
गीताज्ञानेन स्वात्मानं शांतयित्वा स दुःखतः ॥ ३५ ॥  
अर्जुनः स्वपुरं गत्वा तमुवाच युधिष्ठिरम् ।  
स राजा भ्रातृभिः सार्धं ययौ स्वर्गं च भार्यया ॥ ३६ ॥  
प्लावयद्‌द्वारकां सिन्धू रैवतेन समन्विताम् ।  
विहाय नृपशार्दूल गेहं श्रीरुक्मणीपतेः ॥ ३७ ॥  
अद्यापि श्रूयते घोषो द्वार्वत्यामर्णवे हरेः ।  
अविद्यो वा सविद्यो वा ब्राह्मणो मामकी तनुः ॥ ३८ ॥  
विष्णुस्वामी रवेरंशः कलेरादौ महार्णवे ।  
गत्वा नीत्वा हरेरर्चां द्वार्वत्यां स्थापयिष्यति ॥ ३९ ॥  
तं द्वारकेशं पश्यंति मनुजा ये कलौ युगे ।  
सर्वे कृतार्थतां यांति तत्र गत्वा नृपेश्वरः ॥ ४० ॥  
यः शृणोति चरित्रं वै गोलोकारोहणं हरेः ।  
मुक्तिं यदूनां गोपानां सर्वपापैः प्रमुच्यते ॥ ४१ ॥  
इति श्रीमद्‌गर्गसंहितायामश्वमेधखण्डे  
राधाकृष्णयोर्गोलोकारोहणं नाम षष्टितमोऽध्यायः ॥ ६० ॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
