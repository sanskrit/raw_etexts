मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - द्वात्रिंशोऽध्यायः  
हृष्टदैत्यवधम् -  
  
श्रीनारद उवाच -  
अथ कार्ष्णिर्महाबाहुः केतुमालं विजित्य सः ॥  
भद्राश्वं प्रययौ धन्वी खंडं योगसमृद्धिमत् ॥१॥  
यस्य सीमागिरिः साक्षाद्‌राजते गन्धमादनः ॥  
सीतानाम्नी यत्र गंगा वहंती पापनाशिनी ॥२॥  
वेदक्षेत्रे महातीर्थे सर्वपापप्रमोचने ॥  
हयग्रीवो महाबाहुर्यत्र संनिहितो हरिः ॥३॥  
भद्रश्रवा धर्मसुतस्तस्य सेवां करोति हि ॥  
गंगातीरस्य पुलिने प्रद्युम्नस्य महात्मनः ॥  
बभूवुः शिबिरव्यूहा हेमांबरमनोहराः ॥४॥  
भद्रश्रवा धर्मसुतो महात्मा  
     भद्राश्वदेशाधिपतिर्महौजाः ॥  
प्रदक्षिणीकृत्य ननाम भक्त्या  
     दत्वा बलिं कृष्णसुताय चाह ॥५॥  
भद्रश्रवा उवाच -  
त्वं साक्षाद्‌भगवान्पूर्णः परिपूर्णतमः स्वयम् ॥  
साधूनां रक्षणार्थाय जगज्जेतुं विनिर्गतः ॥६॥  
भगवञ्छंबरो नाम दैत्यः पूर्वं जितस्त्वया ॥  
तस्य भ्राता महादुष्टः कनीयानुत्कचः स्मृतः ॥७॥  
गोकुले कृष्णचंद्रेण मारितः शकटस्थितः ॥  
तस्य भ्राता महादुष्टो ज्येष्ठोऽस्ति शकुनिर्बली ॥८॥  
जेतुं योग्यस्त्वया देव नान्यैरपि कदाचन ॥  
श्रीप्रद्युम्न उवाच -  
कस्य वंशे समुद्भूतः शकुनिर्नाम दैत्यराट् ॥९॥  
कस्मिन्पुरे स्थितिस्तस्य बलं किं वद धर्मज ॥  
भद्रश्रवा उवाच -  
कश्यपस्य मुनेर्दित्यामादिदैत्यौ बभूवतुः ॥१०॥  
हिरण्यकशिपुर्ज्येष्ठो हिरण्याक्षोऽनुजस्तथा ॥  
हिरण्याक्षस्य तस्यापि बभूवुर्नव पुत्रकाः ॥११॥  
शकुनिः शंबरो हृष्टो भूतसंतापनो वृकः ॥  
कालनाभो महानाभो हरिश्मश्रुस्तथोत्कचः ॥१२॥  
देवकूटाद्दक्षिणे हि जठरस्य गिरेरधः ॥  
पुरी चन्द्रावती नाम दैत्यानां दुर्गमंडिता ॥१३॥  
शकुनिस्तत्र वसति भ्रातृभिः षड्‌भिरावृतः ॥  
यदा यदा हि मुनयो यज्ञारम्भं प्रकुर्वते ॥१४॥  
तदा तदा हि तेनापि भंगोऽकारि यदूत्तम ॥  
यस्माच्च संति शक्राद्या उद्विग्नाः सात्वतांपते ॥१५॥  
जेतुं योग्यस्त्वया देव देवध्रुग्दैत्यपुंगवः ॥  
त्वया जितं जगत्सर्वं भक्तानां शांतिकारणात् ॥१६॥  
प्रद्युम्नाय नमस्तुभ्यं चतुर्व्यूहाय ते नमः ॥  
गोविप्रसुरसाधूनां छंदसां पतये नमः ॥१७॥  
श्रीनारद उवाच -  
एवं सम्प्रार्थितः साक्षात्प्रद्युम्नो भगवान् हरिः ॥  
देवाय भद्रश्रवसे मा भैष्टेत्यभयं ददौ ॥१८॥  
अथ कार्ष्णिर्महाबाहुः स्वसैन्यपरिवारितः ॥  
पुरीं चंद्रावतीं गन्तुं प्रस्थानमकरोत्तदा ॥१९॥  
मन्मुखाच्छकुनिः श्रुत्वा प्रागच्छंतं यदूत्तमम् ॥  
दैत्यानां सदसि प्राह शूलमुद्यम्य दैत्यराट् ॥२०॥  
शकुनिरुवाच -  
दिष्ट्या दिष्ट्या हि शत्रुर्मे प्रद्युम्नोऽत्र समागतः ॥  
जेतुं योग्यो मय दैत्या भ्रातुर्मय्यस्ति प्रागृणम् ॥२१॥  
भ्राता मे शंबरो नाम येन पूर्वं च मारितः ॥  
तस्मात्तं घातयिष्यामि प्रद्युम्नं यदुभिः सह ॥ २२॥  
तस्माद्यात बलं तस्य विध्वस्तं कुरुतासुराः ॥  
पश्चात्पुरंदराधीशं घातयिष्यामि निर्जरान् ॥२३॥  
श्रीनारद उवाच -  
इति श्रुत्वा वचस्तस्य दैत्यो हृष्टो महाबलः ॥  
आययौ संमुखे योद्धुं दैत्यकोटिसमावृतः ॥२४॥  
प्रद्युम्नो भगवान्साक्षाल्लीलामानुषविग्रहः ॥  
महत्याः सर्वसेनाया गृध्रव्यूहं चकार ह ॥२५॥  
गृध्रचंचौ वर्तमानोऽनिरुद्धो धन्विनां वरः ॥  
ग्रीवायामर्जुनः पृष्ठे सांबो जांबवतीसुतः ॥२६॥  
पादयोरुभयो राजन्नास्थितौ दीप्तिमद्गदौ ॥  
कार्ष्णिः साक्षात्तदुदरे पुच्छे भानुर्हरेः सुतः ॥२७॥  
बभूव तुमुलं युद्धं सीतागंगातटे नृप ॥  
दैत्यानां यदुभिः सार्द्धमब्धीनामब्धिभिर्यथा ॥२८॥  
बाणैस्त्रिशूलैर्मुसलैर्मुद्गरैस्तोमरर्ष्टिभिः ॥  
ववृर्षुर्दानवाः सर्वे धाराभिरिव वारिदाः ॥२९॥  
रुरोध सूर्यं चाकाशं सैन्यपादरजो भृशम् ॥  
राजन्स्वबाणं च यथा वारिदाः प्रावृडुद्‌भवाः ॥३०॥  
वृको हर्षोऽनिलो गृध्रो वर्द्धनोऽन्नाद एव च ॥  
महाशः पवनो वह्निः क्षुदिश्च दशमः स्मृतः ॥३१॥  
मित्रविंदात्मजा ह्येते युयुधुर्दानवैः सह ॥  
बाणांधकारे संजाते वृको नाम हरेः सुतः ॥३२॥  
सर्वेषामग्रतः प्राप्तो धनुष्टंकारयन्मुहुः ।  
दैत्यान्बिभेद बाणौघैः कुवाक्यैर्मित्रतामिव ॥३३॥  
गजान् रथान् हयान् वीरान्पातयामास भूतले ॥  
निपेतुश्छिन्नकवचाश्छिन्नचापा रणांगणे ॥३४॥  
वृकबाणैर्भिन्नपादा वृक्षा वातहता इव ॥  
अधोमुखा ऊर्ध्वमुखा बाणौघैश्छिन्नबाहवः ॥३५॥  
रेजू रणांगणे राजन् भांडव्यूहा इवाहताः ॥  
द्विधाभूता गजा बाणैः पतिता रणमंडले ॥३६॥  
विरेजुश्छुरिकाविद्धाः कूष्मांडशकला इव ॥  
तदैव हृष्टः संप्राप्तः सिंहारूढो महाबलः ॥३७॥  
बिभेद कवचं तस्य सिंजिनीं दशभिः शरैः ॥  
चतुर्भिश्चतुरो वाहान्द्वाभ्यां सूतं ध्वजं तथा ॥३८॥  
त्रिभी रथं च बाणानां विंशत्या दनुजाधिपः ॥  
छिन्नधन्वा वृको भूत्वा हताश्वो हतसारथिः ॥३९॥  
अन्यं रथं समारूढो धनुर्जग्राह रोषतः ॥  
तावत्तस्य धनुर्हृष्टश्चिच्छेद समरेऽसुरः ॥४०॥  
तदा गदां समादाय वृको यादवपुंगवः ॥  
तताड मूर्ध्नि पञ्चास्यं दैत्यं पृष्ठस्थितं पुनः ॥४१॥  
मृगेन्द्रः क्रोधसंपूर्णः समुत्पत्य रणांगणे ॥  
अनेकान्पातयामास नखैर्दंतैः करैरपि ॥४२॥  
हुंकारं भीषणं कृत्वा ललज्जिह्वः स्फुरत्सटः ॥  
वृकं संपातयामास रंभादंडं गजो यथा ॥४३॥  
गृहीत्वा तु वृको दोर्भ्यां पातयित्वा महीतले ॥  
तस्योपरि नदंस्तस्थौ मल्लो मल्लं यथा नृप ॥४४॥  
उत्पतंतं पुनः सिंहं चर्वयन्तं तनुं बलात् ॥  
तताड मुष्टिना तं वै मित्रविंदात्मजो बली ॥४५॥  
तस्य मुष्टिप्रहारेण केसरी पंचतां गतः ॥  
तदा क्रुद्धो हृष्टदैत्यः शूलं चिक्षेप सत्वरम् ॥४६॥  
शूलं स्फुरन्महोल्काभं चिच्छेद त्वसिना वृकः ॥  
तीक्ष्णया तुंडया राजन्फणिनं गरुडो यथा ॥४७॥  
हृष्टोऽपि स्वमसिं नीत्वा नादयन् स्वं महाबलम् ॥  
जघान तं वृकं मूर्धि कंपयन् वसुधातलम् ॥४८॥  
खड्गकोशे ततः खड्गमुपधार्य वृको बली ॥  
कंधरे स्वेन खड्गेन तं तताड स्फुरच्छुचम् ॥४९॥  
खड्गच्छिन्नं शिरस्तस्य दैतस्य पतितं भुवि ॥  
रेजे कमंडलुमिव सकिरीटं सकुंडलम् ॥ ५०॥  
हृष्टे मृते तदा दैत्याः शेषा सर्वे पलायिताः ॥  
भयातुरा महाराज ययुश्चंद्रावतीं पुरीम् ॥५१॥  
देवदुंदुभयो नेदुर्नरदुंदुभयस्तदा ॥  
श्रीवृकस्योपरि सुराः पुष्पवर्षं प्रचक्रिरे ॥५२॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
हृष्टदैत्यवधो नाम द्वात्रिंशोऽध्यायः ॥३२॥  
  
GO TOP
