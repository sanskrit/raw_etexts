मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - अष्टमोऽध्यायः  
श्रीराधिकाजन्मवर्णनं -  
  
श्रुत्वा तदा शौनक भक्तियुक्तः  
     श्रीमैथिलो ज्ञानभृतां वरिष्ठः ।  
नत्वा पुनः प्राह मुनिं महाद्‌भुतं  
     देवर्षिवर्यं हरिभक्तिनिष्ठः ॥ १ ॥  
बहुलाश्व उवाच -  
त्वया कुलं कौ विशदीकृतं मे  
     स्वानंददोर्यद्यशसामलेन ।  
श्रीकृष्णभक्तक्षणसंगमेन  
     जनोऽपि सत्स्याद्‌बहुना कुमुस्वित् ॥ २ ॥  
श्रीराधया पूर्णतमस्तु साक्षा-  
     द्‌गत्वा व्रजे किं चरितं चकार ।  
तद्‌ब्रूहि मे देवऋषे ऋषीश  
     त्रितापदुःखात्परिपाहि मां त्वम् ॥ ३ ॥  
श्रीनारद उवाच -  
धन्यं कुलं यन्निमिना नृपेण  
     श्रीकृष्णभक्तेन परात्परेण ।  
पूर्णीकृतं यत्र भवान्प्रजातो  
     शुक्तौ हि मुक्ताभवनं न चित्रम् ॥ ४ ॥  
अथ प्रभोस्तस्य पवित्रलीलां  
     सुमङ्गलां संशृणुतां परस्य ।  
अभूत्सतां यो भुवि रक्षणार्थं  
     न केवलं कंसवधाय कृष्णः ॥ ५ ॥  
अथैव राधां वृषभानुपत्न्या-  
     मावेश्य रूपं महसः पराख्यम् ।  
कलिन्दजाकूलनिकुञ्जदेशे  
     सुमन्दिरे सावततार राजन् ॥ ६ ॥  
घनावृते व्योम्नि दिनस्य मध्ये  
     भाद्रे सिते नागतिथौ च सोमे ।  
अवाकिरन्देवगणाः स्फुरद्‌भि-  
     स्तन्मन्दिरे नन्दनजैः प्रसूनैः ॥ ७ ॥  
राधावतारेण तदा बभूवु-  
     र्नद्योऽमलाभाश्च दिशः प्रसेदुः ।  
ववुश्च वाता अरविन्दरागैः  
     सुशीतलाः सुन्दरमन्दयानाः ॥ ८ ॥  
सुतां शरच्चन्द्रशताभिरामां  
     दृष्ट्वाऽथ कीर्तिर्मुदमाप गोपी ।  
शुभं विधायाशु ददौ द्विजेभ्यो      द्विलक्षमानन्दकरं गवां च ॥ ९ ॥  
प्रेङ्खे खचिद्‌रत्नमयूखपूर्णे  
     सुवर्णयुक्ते कृतचन्दनाङ्‌गे ।  
आन्दोलिता सा ववृधे सखीजनै-  
     र्दिने दिने चंद्रकलेव भाभिः ॥ १० ॥  
यद्दर्शनं देववरैः सुदुर्लभं  
     यज्ञैरवाप्तं जनजन्मकोटिभिः ।  
सविग्रहां तां वृषभानुमन्दिरे  
     ललन्ति लोका ललनाप्रलालनैः ॥ ११ ॥  
श्रीरासरङ्‌गस्य विकासचन्द्रिका  
     दीपावलीभिर्वृषभानुमन्दिरे ।  
गोलोकचूडामणिकण्ठभूषणां  
     ध्यात्वा परां तां भुवि पर्यटाम्यहम् ॥ १२ ॥  
श्रीबहुलाश्व उवाच -  
वृषभानोरहो भाग्यं यस्य राधा सुताभवत् ।  
कलावत्या सुचन्द्रेण किं कृतं पूर्वजन्मनि ॥ १३ ॥  
श्रीनारद उवाच -  
नृगपुत्रो महाभाग सुचन्द्रो नृपतीश्वरः ।  
चक्रवर्ती हरेरंशो बभूवातीव सुन्दरः ॥ १४ ॥  
पितॄणां मानसी कन्यास्तिस्रोऽभूवन्मनोहराः ।  
कलावती रत्नमाला मेनका नाम नामतः ॥ १५ ॥  
कलावतीं सुचन्द्राय हरेरंशाय धीमते ।  
वैदेहाय रत्नमालां मेनकां च हिमाद्रये ।  
पारिबर्हेण विधिना स्वेच्छाभिः पितरो ददुः ॥ १६ ॥  
सीताभूद्‌रत्नमालायां मेनकायां च पार्वती ।  
द्वयोश्चरित्रं विदितं पुराणेषु महामते ॥ १७ ॥  
सुचन्द्रोऽथ कलावत्या गोमतीतीरजे वने ।  
दिव्यैर्द्वादशभिर्वर्षैस्तताप ब्रह्मणस्तपः ॥ १८ ॥  
अथ विधिस्तमागत्य वरं ब्रूहीत्युवाच ह ।  
श्रुत्वा वल्मीकदेशाच्च निर्ययौ दिव्यरूपधृक् ॥ १९ ॥  
तं नत्वोवाच मे भूयाद्दिव्यं मोक्षं परात्परम् ।  
तच्छ्रुत्वा दुःखिता साध्वी विधिं प्राह कलावती ॥ २० ॥  
पतिरेव हि नारीणां दैवतं परमं स्मृतम् ।  
यदि मोक्षमसौ याति तदा मे का गतिर्भवेत् ॥ २१ ॥  
एनं विना न जीवामि यदि मोक्षं प्रदास्यसि ।  
तुभ्यं शापं प्रदास्यामि पतिविक्षेपविह्वला ॥ २२ ॥  
श्रीब्रह्मोवाच -  
त्वच्छापाद्‌भयभीतोऽहं मे वरोऽपि मृषा न हि ।  
तस्मात्त्वं प्राणपतिना सार्धं गच्छ त्रिविष्टपम् ॥ २३ ॥  
भुक्त्वा सुखानि कालेन युवां भूमौ भविष्यथः ।  
गंगायमुनयोर्मध्ये द्वापरान्ते च भारते ॥ २४ ॥  
युवयो राधिका साक्षात्परिपूर्णतमप्रिया ।  
भविष्यति यदा पुत्री तदा मोक्षं गमिष्यथः ॥ २५ ॥  
श्रीनारद उवाच -  
इत्थं ब्रह्मवरेणाथ दिव्येनामोघरूपिणा ।  
कलावतीसुचन्द्रौ च भूमौ तौ द्वौ बभूवतुः ॥ २६ ॥  
कलावती कान्यकुब्जे भलन्दननृपस्य च ।  
जातिस्मरा ह्यभूद्दिव्या यज्ञकुण्डसमुद्‌भवा ॥ २७ ॥  
सुचन्द्रो वृषभान्वाख्यः सुरभानुगृहेऽभवत् ।  
जातिस्मरो गोपवरः कामदेव इवापरः ॥ २८ ॥  
सम्बन्धं योजयामास नन्दराजो महामतिः ।  
तयोश्च जातिस्मरयोरिच्छतोरिच्छया द्वयोः ॥ २९ ॥  
वृषभानोः कलावत्या आख्यानं शृणुते नरः ।  
सर्वपापविनिर्मुक्तः कृष्णसायुज्यमाप्नुयात् ॥ ३० ॥  
इति श्रीगर्गसंहितायां गोलोकखण्डे नारदबहुलाश्वसंवादे  
श्रीराधिकाजन्मवर्णनं नाम अष्टमोऽध्यायः ॥ ८ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
