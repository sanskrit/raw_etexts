मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - अष्टाविंशोऽध्यायः  
दैत्यगणानामनिरुद्धेन सह युद्धमन्त्रणा -  
  
गर्ग उवाच -  
कृत्वा तु शौचादिकमेव कर्म  
     प्रभातकाले यदुनन्दनश्च ॥  
जगाम पारं यदुभिश्च सिंधो  
     रामो यथा वै कपिभिर्नृपेन्द्र ॥१॥  
ददृशुस्तत्र ते गत्वानिरुद्धाद्याश्च यादवाः ॥  
उपद्वीपं पांचजन्यं शतयोजनविस्तृतम् ॥२॥  
राजते तत्र राजेन्द्र नाम्ना वै चासुरी पुरी ॥  
विंशद्योजनविस्तीर्णा दैत्यवृन्दसमाकुला ॥३॥  
पुन्नागैर्नागचंपैश्च तिलकैर्देवदारुभिः ॥  
अशोकैः पाटलैराम्रैर्मंदारैः कोविदारकैः ॥४॥  
निंबुजंबूकदंबैश्च प्रियालपनसैस्तथा ॥  
सालैस्तालैस्तमालैश्च मल्लिकाजातियूथिकैः ॥५॥  
नीपैः कदंबैर्बकुलैश्चंपकैर्मदनाभिधैः ॥  
शोभिता नगरी रम्या रत्नप्रासादसंयुता ॥६॥  
यदून्समागताञ्छ्रुत्वा मयं मायाविनं खलः ॥  
प्रेषयामास गणितुं यादवानां महात्मनाम् ॥७॥  
स चापि शुकरुपेण गत्वा दृष्ट्वा यदूत्तमान् ॥  
आगत्य स्वपुरीमध्ये बल्वलं विस्मितोऽब्रवीत् ॥८॥  
मय उवाच -  
कः करिष्यति संख्यां वै वृष्णीनां बलिनां नृप ॥  
नियुतानां च नियुतकोटिनाऽऽस्ते स कार्ष्णिजः ॥९॥  
सेतुं कृत्वा शरैः सिन्धोः प्राप्ताः सर्वे तवोपरि ॥  
तेषां पश्य बलं राजन्देवविस्मयकारकम् ॥१०॥  
सागरस्य शरैः सेतुं न दृष्टं न श्रुतं कृतम् ॥  
वृद्धेन च मया राजंस्त्वदग्रेऽद्य विलोकितम् ॥११॥  
राघवेण पुरा सेतुं पाषाणैर्द्रुमवेष्टितम् ॥  
स्वनाम्नश्च प्रतापेन लंकाया निकटे कृतम् ॥१२॥  
तत्सर्वं च मया दृष्टमद्य दृष्टं हि चाद्‌भुतम् ॥  
श्रीकृष्णेन पुरा राजन्कंसाद्याः शकुनादयः ॥१३॥  
मारिताः संगरे दैत्या नृपाः सर्वे विनिर्जिताः ॥  
कृष्णस्तु भगवान्साक्षाद्ब्रह्मणा प्रार्थितः पुरा ॥१४॥  
गोलोकादागतो भूमौ भक्तानां रक्षणाय च ॥  
अकृतानां च नाशाय कुशस्थल्यां विराजते ॥१५॥  
तस्माद्यदूत्तमाः सर्वेऽनिरुद्धाद्या महाबलाः ॥  
भीषणं च बकं जित्वा ह्यन्याञ्जित्वात्र चागताः ॥१६॥  
पुत्राः पौत्राश्च कृष्णस्य ज्ञातयश्च यदूत्तमाः ॥  
आकाशं जेतुमिच्छंति का वार्ता भूतलस्य च ॥१७॥  
अनिरुद्धाय तस्माद्वै तुरगं देहि बल्वल ॥  
दैत्यानां हतशेषाणां कुलकौशल्यहेतवे ॥१८॥  
ततोऽनिरुद्धाय हयं च दत्वा-  
     सुरद्विषां वै सुखहेतवे च ॥  
श्रीकृष्णचंद्रं प्रभजंश्च भुंक्ष्व  
     राज्यं स्वकीयं तपसा नु लब्धम् ॥१९॥  
एवं शुभैश्च वचनैर्बोध्यमानोऽपि बल्वलः ॥  
निःश्वस्योवाच रोषेण मयं कृष्णपराङ्मुखः ॥२०॥  
बल्वल उवाच -  
विना युद्धेन त्वं दैत्य कथं भीतो भविष्यसि ॥  
वदिष्यसि ममाग्रे त्वं शूरहास्यकरं वचः ॥२१॥  
त्वं बुद्धिबलहीनश्च वृद्धत्वाच्छठतां गतः ॥  
तस्मात्त्वदीयं वचनं नाहं गृह्णामि सांप्रतम् ॥२२॥  
यदि कृष्णो हरिः साक्षादेते कृष्णस्य वंशजाः ॥  
ममाग्रे शिवभक्तस्य किं करिष्यंति पौरुषम् ॥ २३॥  
भयं मा कुरु तस्मात्वं मायाः कुत्र गतास्तव ॥  
अहं तवाश्रयेणापि युद्धं कर्तुं व्रजामि वै ॥२४॥  
अनिरुद्धो महाशूरः शूराः किं न वयं स्मृताः ॥  
स्थिते मयि महीमध्ये कोऽयं गर्वोऽभवन्महत् ॥२५॥  
फलं गर्वस्य प्राप्नोतु मम निर्मुक्तसायकैः ॥  
अद्य मे निशिता बाणा अनिरुद्धं च मानिनम् ॥२६॥  
प्रकुर्वंति रणे दैत्य रक्तांगं छिन्नकंचुकम् ॥  
यथा किंशुकवृक्षं वै वसंतदिवसाः किल ॥२७॥  
दारयंतु कपोलानि नाराचा मम हस्तिनाम् ॥  
हयान्पश्यंतु शतशो रुधिरौघपरिप्लुतान् ॥२८॥  
पिबंतु योगिनीवृंदा रुधिराणि नृमस्तकैः ॥  
काली भवतु संतुष्टा मद्वैरिक्रव्यभक्षणैः ॥ २९॥  
मम बाहुबलं सर्वे पश्यंतु सुभटाः किल ॥  
महाकोदंडनिर्मुक्तभल्लकोटीर्विमुंचतः ॥३०॥  
इति तद्वाक्यमाकर्ण्य मयो मायी महामतिः ॥  
जानन्कृष्णस्य माहात्म्यं मदांधं चेदमब्रवीत् ॥३१॥  
मय उवाच -  
यदा विजेष्यसि रणे कृष्णपुत्रांश्च यादवान् ॥  
आगमिष्यति श्रीकृष्णो जेतुं त्वां वा बलश्च वै ॥३२॥  
इति श्रुत्वा महादैत्यः सत्यं हितकरं वचः ॥  
कालपाशेन संबद्धो न जग्राह रुषा ज्वलन् ॥३३॥  
बल्वल उवाच -  
ममारी रामकृष्णौ च शत्रवो वृष्णयश्च मे ॥  
तान्सर्वान्मारयिष्यामि यैर्मे मित्राश्च मारिताः ॥ ३४॥  
हत्वा च यादवानत्र पश्चाद्यज्ञं करोम्यहम् ॥  
तस्य दिग्विजयेनापि विजेष्यामि हरेः पुरीम् ॥३५॥  
मय उवाच -  
मानं मा कुरु दैत्येन्द्र कालरूपसस्तुरंगमः ॥  
प्राप्तस्तव पुरे हंतुं हतशेषान्महासुरान् ॥३६॥  
अनिरुद्धशराः सर्वे सद्यस्तव पुरीं नृप ॥  
छिन्नां भिन्नां शूरहीनां करिष्यंति न संशयः ॥३७॥  
हिरण्याक्षादयो दैत्या रावणाद्या निशाचराः ॥  
मारिता येन सः कृष्णो जातो यदुकुले श्रुतम् ॥३८॥  
किंचिद्‌राज्यस्य मानेन त्वं न जानासि बल्वल ॥  
प्रयच्छ तुरगं तस्मै न युद्धसमयोऽस्ति हि ॥३९॥  
बल्वल उवाच -  
अहं जानामि त्वद्वार्तां युद्धं तैर्न करिष्यसि ॥  
अनिरुद्धं गच्छ तस्मात्त्वं विभीषणवत्किल ॥४०॥  
गर्ग उवाच -  
बल्वलस्य वचः श्रुत्वा मयो मायाविदां वरः ॥  
प्रतिव्योढुं तत्र दुखमिदमेवान्वपद्यत ॥४१॥  
वैरभावेन पूर्वं वै वैकुण्ठं बहवो गताः ॥  
निशाचराश्च दैत्याश्च तं भावं यः करोति हि ॥४२॥  
इत्थं विचार्य सहसा स उवाच महासुरम् ॥  
मय उवाच -  
अद्य त्वां च महावीरं न निषेधं करोम्यहम् ॥४३॥  
युद्धं कुरु रणे गत्वा यदून्मारय सायकैः ॥  
अहमेव करिष्यामि युद्धं त्वद्वाक्यतो मृधे ॥  
इत्युक्त्वा वचनं सोऽपि विरराम प्रहर्षयन् ॥४४॥  
ऊर्ध्वकेशो नदः सिंहः कुशाम्बाद्याश्च मंत्रिणः ॥  
ऊचुः प्रकुपिताः सर्वे चत्वारो बल्वलं नृप ॥४५॥  
मंत्रिण ऊचुः  
पूर्वं वयं गमिष्यामो हंतुं सर्वान् यदूत्तमान् ॥  
बहुभिर्दिवसै राजन्संग्रामं न कृतं यतः ॥४६॥  
चिन्तां मा कुरु राजेन्द्र मयदैत्येन संयुतः ॥  
क्षणेन मारयिष्यामो कोटिशः कोटिशो नरान् ॥४७॥  
गर्ग उवाच -  
तेषां भाषितमाकर्ण्य बल्वलस्तु मुदान्वितः ॥  
चकाराज्ञां नृपश्रेष्ठ रणार्थे रणकोविदः ॥४८॥  
इति श्रीगर्गसंहितायां हयमेधखण्डे  
दैत्यमन्त्रवर्णनं नामाष्टाविंशोऽध्यायः ॥२८॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
