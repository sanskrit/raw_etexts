मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - दशमोऽध्यायः  
बलभद्रजन्मवर्णनम् -  
  
श्रीनारद उवाच -  
भीतः पलायते नायं योद्धारः कंसनोदिताः ।  
अयुतं शस्त्रसंयुक्ता रुरुधुः शौरिमंदिरम् ॥ १ ॥  
शौरिः कालेन देवक्यामष्टौ पुत्रानजीजनत् ।  
अनुवर्षं चाथ कन्यामेकां मायां सनातनीम् ॥ २ ॥  
कीर्तिमन्तं सुतं ह्यादौ जातमानकदुन्दुभिः ।  
नीत्वा कंसं समभ्येत्य ददौ तस्मै परार्थवित् ॥ ३ ॥  
सत्यवाक्यस्थितं शौरिं कंसो घृणी ह्यभूत् ।  
दुःखं साधुर्न सहते सत्ये कस्य क्षमा न हि ॥ ४ ॥  
कंस उवाच -  
एष बालो यातु गृहमेतस्मान्न हि मे भयम् ।  
युवयोरष्टमं गर्भं हनिष्यामि न संशयः ॥ ५ ॥  
श्रीनारद उवाच -  
इत्युक्तो वसुदेवस्तु सपुत्रो गृहमागतः ।  
सत्यं नामन्यत मनाग्वाक्यं तस्य दुरात्मनः ॥ ६ ॥  
तदाम्बरादागतं मां नत्वा पूज्योग्रसेनजः ।  
प्रपच्छ देवाभिप्रायं प्रावोचं तं निबोध मे ॥ ७ ॥  
नंदाद्या वसवः सर्वे वृषभान्वादयः सुराः ।  
गोप्यो वेदऋचाद्याश्च संति भूमौ नृपेश्वर ॥ ८ ॥  
वसुदेवादयो देवा मथुरायां च वृष्णयः ।  
देवक्याद्याः स्त्रियः सर्वा देवताः सन्ति निश्चयः ॥ ९ ॥  
सप्तवारप्रसंख्यानादष्टमाः सर्व एव हि ।  
ते हन्तुः संख्ययाऽयं वा देवानां वामतो गतिः ॥ १० ॥  
श्रीनारद उवाच -  
इत्युक्त्वा तं मयि गते कृतदैत्यवधोद्यमे ।  
कंसः कोपावृतः सद्यो यदून् हंतुं मनो दधे ॥ ११ ॥  
वसुदेवं देवकीं च बद्ध्वाऽथ निगडैर्दृढैः ।  
ममर्द तं शिलापृष्ठे देवकीगर्भजं शिशुम् ॥ १२ ॥  
जातिस्मरो विष्णुभयाज्जातं जातं जघान ह ।  
इति दुष्टविभावाच्च भूमौ भूतं ह्यसंशयम् ॥ १३ ॥  
उग्रसेनस्तदा क्रुद्धो यादवेन्द्रो नृपेश्वरः ।  
वारयामास कंसाख्यं वसुदेवसहायकृत् ॥ १४ ॥  
कंसस्य दुरभिप्रायं दृष्ट्वोत्तस्थुर्महाभटाः ।  
उग्रसेनानुगा रक्षां चक्रुस्ते खड्गपाणयः ॥ १५ ॥  
उग्रसेनानुगान्दृष्ट्वा कंसवीराः समुत्थिताः ।  
तैः सार्द्धमभवद्युद्धं सभामंडपमध्यतः ॥ १६ ॥  
द्वारदेशेऽपि वीराणां युद्धं जातं परस्परम् ।  
खड्गप्रहारैरयुतं जनानां निधनं गतम् ॥ १७ ॥  
कंसो गृहीत्वाथ गदां पितुः सेनां ममर्द ह ।  
कंसस्य गदया स्पृष्ट्वा केचिच्छिन्नललाटकाः ॥ १८ ॥  
भिन्नपादा भिन्नमुखाश्छिन्नाशाश्छिन्नबाहवः ।  
अधोमुखा ऊर्ध्वमुखाः सशस्त्राः पतिताः क्षणात् ॥ १९ ॥  
वमन्तो रुधिरं वीरा मूर्छिता निधनं गताः ।  
सभामंडपमारक्तं दृश्यते क्षतजस्रवात् ॥ २० ॥  
इत्थं मदोत्कटः कंसः संनिपात्योद्‌भटान् रिपून् ।  
क्रोधाढ्यो राजराजेन्द्रं जग्राह पितरं खलः ॥ २१ ॥  
नृपासनात्संगृहीत्वा बद्ध्वा पाशैश्च तं खलः ।  
तन्मित्रैश्च नृपैः सार्द्धं कारागारे रुरोध ह ॥ २२ ॥  
मधूनां शूरसेनानां देशानां सर्वसंपदाम् ।  
सिंहासने चोपविश्य स्वयं राज्यं चकार ह ॥ २३ ॥  
पीडिता यादवाः सर्वे संबंधस्य मिषैस्त्वरम् ।  
चतुर्दिशान्तरं देशान् विविशुः कालवेदिनः ॥ २४ ॥  
देवक्याः सप्तमे गर्भे हर्षशोकविवर्द्धने ।  
व्रजं प्रणीते रोहिण्यामनन्ते योगमायया ॥ २५ ॥  
अहो गर्भः क्व विगत इत्यूचुर्माथुरा जनाः ॥ २६ ॥  
अथ व्रजे पंचदिनेषु भाद्रे  
     स्वातौ च षष्ठ्यां च सिते बुधे च ।  
उच्चैर्गृहैः पंचभिरावृते च  
     लग्ने तुलाऽऽख्ये दिनमध्यदेशे ॥ २७ ॥  
सुरेषु वर्षत्सु सुपुष्पवर्षं  
     घनेषु मुंचत्सु च वारिबिन्दून् ।  
बभूव देवो वसुदेवपत्न्यां  
     विभासयन्नन्दगृहं स्वभासा ॥ २८ ॥  
नंदोऽपि कुर्वन् शिशुजातकर्म  
     ददौ द्विजेभ्यो नियुतं गवां च ।  
गोपान् समाहूय सुगायकानां  
     रावैर्महामंगलमातनोति ॥ २९ ॥  
द्वैपायनो देवलदेवरात-  
     वसिष्ठवाचस्पतिभिर्मया च ।  
आगत्य तत्रैव समास्थितोऽभू-  
     त्पाद्यादिभिर्नन्दकृतैः प्रसन्नः ॥ ३० ॥  
नंदराज उवाच -  
सुंदरो बालकः कोऽयं न दृश्यो यत्समः क्वचित् ।  
कथं पंचदिनाज्जातस्तन्मे ब्रूहि महामुने ॥ ३१ ॥  
श्रीव्यास उवाच -  
अहोभाग्यं तु ते नंद शिशुः शेषः सनातनः ।  
देवक्यां वसुदेवस्य जातोऽयं मथुरापुरे ॥ ३२ ॥  
कृष्णेच्छया तदुदरात्प्रणीतो रोहिणीं शुभाम् ।  
नंदराज त्वया दृश्यो दुर्लभो योगिनामपि ॥ ३३ ॥  
तद्दर्शनार्थं प्राप्तोऽहं वेदव्यासो महामुनिः ।  
तस्मात्त्वं दर्शयास्माकं शिशुरूपं परात्परम् ॥ ३४ ॥  
श्रीनारद उवाच -  
अथ नंदः शिशुं शेषं दर्शयामास विस्मितः ।  
दृष्ट्वा प्रेंखस्थितं प्राह नत्वा सत्यवतीसुतः ॥ ३५ ॥  
श्रीव्यास उवाच -  
देवाधिदेव भगवन्कामपाल नमोऽस्तु ते ।  
नमोऽनन्ताय शेषाय साक्षाद्‌रामाय ते नमः ॥ ३६ ॥  
धराधराय पूर्णाय स्वधाम्ने सीरपाणये ।  
सहस्रशिरसे नित्यं नमः संकर्षणाय ते ॥ ३७ ॥  
रेवतीरमण त्वं वै बलदेवोऽच्युताग्रजः ।  
हलायुधः प्रलंबघ्नः पाहि मां पुरुषोत्तम ॥ ३८ ॥  
बलाय बलभद्राय तालांकाय नमो नमः ।  
नीलांबराय गौराय रौहिणेयाय ते नमः ॥ ३९ ॥  
धेनुकारिर्मुष्टिकारिः कुम्भाण्डारिस्त्वमेव हि ।  
रुक्म्यरिः कूपकर्णारिः कूटारिर्बल्वलान्तकः ॥ ४० ॥  
कालिन्दीभेदनोऽसि त्वं हस्तिनापुरकर्षकः ।  
द्विविदारिर्यादवेन्द्रो व्रजमण्डलमंडनः ॥ ४१ ॥  
कंसभ्रातृप्रहन्ताऽसि तीर्थयात्राकरः प्रभुः ।  
दुर्योधनगुरुः साक्षात्पाहि पाहि जगत्प्रभो ॥ ४२ ॥  
जयजयाच्युत देव परात्पर  
     स्वयमनन्त दिगन्तगतश्रुत ।  
सुरमुनीन्द्रफणीन्द्रवराय ते  
     मुसलिने बलिने हलिने नमः ॥ ४३ ॥  
इह पठेत्सततं स्तवनं तु यः  
     स तु हरेः परमं पदमाव्रजेत् ।  
जगति सर्वबलं त्वरिमर्दनं  
     भवति तस्य जयः स्वधनं धनम् ॥ ४४ ॥  
श्रीनारद उवाच -  
बलं परिक्रम्य शतं प्रणम्य  
     तैर्द्वैपायनो देव पराशरात्मजः ।  
विशालबुद्धिर्मुनिबादरायणः  
     सरस्वतीं सत्यवतीसुतो ययौ ॥ ४५ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
बलभद्रजन्मवर्णनं नाम दशमोऽध्यायः ॥ १० ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
