मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - द्वादशोऽध्यायः  
श्रीनंदमहोत्सववर्णनं -  
  
श्रीनारद उवाच -  
अथ पुत्रोत्सवं जातं श्रुत्वा नन्द उषःक्षणे ।  
ब्राह्मणांश्च समाहूय कारयामास मंगलम् ॥ १ ॥  
सविधिं जातकं कृत्वा नन्दराजो महामनाः ।  
विप्रेभ्यो दक्षिणाभिश्च मुदा लक्षं गवां ददौ ॥ २ ॥  
क्रोशमात्रं रत्नसानून्सुवर्णखिखरान् गिरीन् ।  
सरसान्सप्तधान्यानां ददौ विप्रेभ्य आनतः ॥ ३ ॥  
मृदंगवीणाशंखाद्या नेदुर्दुंदुभयो मुहुः ।  
गायकाश्च जगुर्द्वारे ननृतुर्वारयोषितः ॥ ४ ॥  
पताकैर्हेमकलशैर्वितानैस्तोरणैः शुभैः ।  
अनेकवर्णैश्चित्रैश्च बभौ श्रीनन्दमन्दिरम् ॥ ५ ॥  
रथ्या वीथ्यश्च देहल्यो भित्तिप्रांगणवेदिकाः ।  
तोलिकामंडपसभा रेजुर्गन्धिजलांबरैः ॥ ६ ॥  
गावः सुवर्णशृङ्ग्यश्च हेममालालसद्‌गलाः ।  
घंटामंजीरझंकारा रक्तकंबलमंडिताः ॥ ७ ॥  
पीतपुच्छाः सवत्साश्च तरुणीकरचिह्निताः ।  
हरिद्राकुंकुमैर्युक्ताः चित्रधातुविचित्रिताः ॥ ८ ॥  
बर्हिपुच्छैर्गन्धजलैर्वृषा धर्मदुरंधराः ।  
इतस्ततो विरेजुः श्रीनन्दद्वारि मनोहराः ॥ ९ ॥  
गोवत्सा हेममालाढ्या मुक्ताहारविराजिताः ।  
इतस्ततो विलंघन्तो मंजीरचरणां सिताः ॥ १० ॥  
श्रुत्वा पुत्रोत्सवं तस्य वृषभानुवरस्तथा ।  
कलावत्या गजारूढो नन्दमंदिरमाययौ ॥ ११ ॥  
नन्दा नवोपनन्दाश्च तथा षड्वृषभानवः ।  
नानोपायनसंयुक्ताः सर्वे तेऽपि समाययुः ॥ १२ ॥  
उष्णीषोपरि मालाढ्याः पीतकंचुकशोभिताः ।  
बर्हगुंजाबद्धकेशा वनमालाविभूषणाः ॥ १३ ॥  
वंशीधरा वेत्रहस्ताः सुपत्रतिलकार्चिताः ।  
बद्धवर्णाः परिकरा गोपास्तेऽपि समाययुः ॥ १४ ॥  
नृत्यन्तः परिगायंतो धुन्वंतो वसनानि च ।  
नानोपायनसंयुक्ताः श्मश्रुलाः शिशवः परे ॥ १५ ॥  
हैयंगवीनदुग्धानां दध्याज्यानां बलीन्बहून् ।  
नीत्वा वृद्धा यष्टिहस्ता नन्दमंदिरमाययुः ॥ १६ ॥  
पुत्रोत्सवं व्रजेशस्य कथयन्तः परस्परम् ।  
प्रेमविह्वलभावैः स्वैरानन्दाश्रुसमाकुलाः ॥ १७ ॥  
जाते पुत्रोत्सवे नन्दः स्वानंदाश्रुकुलेक्षणः ।  
पूजयामास तान् सर्वांस्तिलकाद्यैर्विधानतः ॥ १८ ॥  
गोपा ऊचुः -  
हे व्रजेश्वर हे नन्द जातः पुत्रोत्सवस्तथा ।  
अनपत्यस्येच्छतोऽलमतः किं मंगलं परम् ॥ १९ ॥  
दैवेन दर्शितं चेदं दिनं वो बहुभिर्दिनैः ।  
कृतकृत्याश्च भूताः स्मो दृष्ट्वा श्रीनन्दनन्दनम् ॥ २० ॥  
हे मोहनेति दुरात्तमंकं नीत्व गदिष्यसि ।  
यदा लालनभावेब भविता नस्तदा सुखम् ॥ २१ ॥  
श्रीनन्द उवाच -  
भवतामाशिषः पुण्याज्जातं सौख्यमिदं शुभम् ।  
आज्ञावर्ती ह्यहं गोपा गोपानां व्रजवासिनाम् ॥ २२ ॥  
श्रीनन्दराजसुतसंभवमद्‌भुतं च  
     श्रुत्वा विसृज्य गृहकर्म तदैव गोप्यः ।  
तूर्णं ययुः सबलयो व्रजराजगेहा-  
     नुद्यत्प्रमोदपरिपूरितहृन्महोऽङ्‌गाः ॥ २३ ॥  
आनन्दमंदिरपुरात्स्वगृहोन् व्रजन्त्यः  
     सर्वा इतस्तत उत त्वरमाव्रजन्त्यः ।  
यानश्लथद्‌वसनभूषणकेशबन्धा  
     रेजुर्नरेन्द्र पथि भूपरिमुक्तमुक्ताः ॥ २४ ॥  
झंकारनूपुरनवांगदहेमचीर-  
     मञ्जीरहारमणिकुंडलमेखलाभिः ।  
श्रीकंठसूत्रभुजकंकणबिंदुकाभिः  
     पूर्णेन्दुमंडलनवद्युतिभिर्विरेजुः ॥ २५ ॥  
श्रीराजिकालवणरात्रिविशेषचूर्णै-  
     र्गोधूमसर्षपयवैः करलालनैश्च ।  
उत्तार्य बालकमुखोपरि चाशिषस्ताः  
     सर्वा ददुर्नृप जगुर्जगदुर्यशोदाम् ॥ २६ ॥  
गोप्य ऊचुः -  
साधु साधु यशोदे ते दिष्ट्या दिष्ट्या व्रजेश्वरि ।  
धन्या धन्या परा कुक्षिर्ययाऽयं जनितः सुतः ॥ २७ ॥  
इच्छा युक्तं कृतं ते वै देवेन बहुकालतः ।  
रक्ष बालं पद्मनेत्रं सुस्मितं श्यामसुन्दरम् ॥ २८ ॥  
श्रीयशोदा उवाच -  
भवदीयदयाशीर्भिर्जातः सौख्यं परं च मे ।  
भवतीनामपि परं दिष्ट्या भूयादतः परम् ॥ २९ ॥  
हे रोहिणि महाबुद्धे पूजनं तु व्रजौकसाम् ।  
आगतानां सत्कुलानां यथेष्टं हीप्सितं कुरु ॥ ३० ॥  
श्रीनारद उवाच -  
रोहिणी राजकन्याऽपि तत्करौ दानशीलिनौ ।  
तत्रापि नोदिता दाने ददावतिमहामनाः ॥ ३१ ॥  
गौरवर्णा दिव्यवासा रत्नाभरणभूषिता ।  
व्यचरद्रोहिणी साक्षात्पूजयंती व्रजौकसः ॥ ३२ ॥  
परिपूर्णतमे साक्षाच्छ्रीकृष्णे व्रजमागते ।  
नदत्सु नरतूर्येषु जयध्वनिरभून्महान् ॥ ३३ ॥  
दधिक्षीरघृतैर्गोपा गोप्यो हैयंगवैर्नवैः ।  
सिषिचुर्हर्षितास्तत्र जगुरुच्चैः परस्परम् ॥ ३४ ॥  
बहिरन्तपुरेः जाते सर्वतो दधिकर्दमे ।  
वृद्धाश्च स्थूलदेहाश्च पेतुर्हास्यं कृतं परैः ॥ ३५ ॥  
सूताः पौराणिकाः प्रोक्ता मागधा वंशशंसकाः ।  
वन्दिनस्त्वमलप्रज्ञाः प्रस्तावसदृशोक्तयः ॥ ३६ ॥  
तेभ्यो नंदो महाराजः सहस्रं गाः पृथक् पृथक् ।  
वासोऽलंकाररत्नानि हयेभानखिलान्ददौ ॥ ३७ ॥  
वन्दिभ्यो मागधेभ्यश्च सर्वेभ्यो बहुलं धनम् ।  
ववर्ष घनवद्‌गोपो नंदराजो व्रजेश्वरः ॥ ३८ ॥  
निधिः सिद्धिश्च वृद्धिश्च भुक्तिर्मुक्तिर्गृहे गृहे ।  
वीथ्यां वीथ्यां लुठन्तीव तदिच्छा कस्यचिन्न हि ॥ ३९ ॥  
सनत्कुमारः कपिलः शुकव्यासादिभिः सह ।  
हंसदत्तपुलस्त्याद्यैर्मया ब्रह्मा जगाम ह ॥ ४० ॥  
हंसारूढो हेमवर्णो मुकुटी कुण्डली स्फुरन् ।  
चतुर्मुखो वेदकर्ता द्योतयन्मंडलं दिशाम् ॥ ४१ ॥  
तथा तमनु भुताढ्यो वृषारूढो महेश्वरः ।  
रथारूढो रविः साक्षात्‌गजारूढः पुरंदरः ॥ ४२ ॥  
वायुश्च खंजनारूढो यमो महिषवाहनः ।  
धनदः पुष्पकारूढो मृगारूढः क्षपेश्वरः ॥ ४३ ॥  
अजारूढो वीतिहोत्रो वरुणो मकरस्थितः ।  
मयूरस्थः कार्तिकेयो भारती हंसवाहिनी ॥ ४४ ॥  
लक्ष्मी च गरुडारूढा दुर्गाख्या सिंहवाहिनी ।  
गोरूपधारिणी पृथ्वी विमानस्था समाययौ ॥ ४५ ॥  
दोलारूढा दिव्यवर्णा मुख्याः षोडशमातृकाः ।  
षष्ठी च शिबिकारूढा खड्‌गिनी यष्टिधारिणी ॥ ४६ ॥  
मंगलो वानरारूढो भासारूढो बुधः स्मृतः ।  
गीष्पतिः कृष्णसारस्थः शुक्रो गवयवाहनः ॥ ४७ ॥  
शनिश्च मकरारूढ उष्ट्रस्थः सिंहिकासुतः ।  
कोटिबालार्कसंकाश आययौ नन्दमन्दिरम् ॥ ४८ ॥  
कोलाहलसमायुक्तं गोपगोपीगणाकुलम् ।  
नन्दमन्दिरमभ्येत्य क्षणं स्थित्वा ययुः सुराः ॥ ४९ ॥  
परिपूर्णतमं साक्षाच्छ्रीकृष्णं बालरूपिणम् ।  
नत्वा दृष्ट्वा तदा देवाश्चक्रुस्तस्य स्तुतिं पराम् ॥ ५० ॥  
वीक्ष्य कृष्णं तदा देवा ब्रह्माद्या ऋषिभिः सह ।  
स्वधामानि ययुः सर्वे हर्षिताः प्रेमविह्वलाः ॥ ५१ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
श्रीनंदमहोत्सववर्णनं नाम द्वादशोऽध्यायः ॥ १२ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
