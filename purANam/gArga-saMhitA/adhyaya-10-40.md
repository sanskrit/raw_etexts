मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - चत्वारिंशोऽध्यायः  
कृष्णेन सह यादवसैन्यस्य व्रजप्रवेशम् -  
  
गर्ग उवाच -  
मुक्तस्तुरंगः कृष्णेन पत्रचामरभूषितः ॥  
प्रययौ स बहून्देशान्नेत्राभ्यां च विलोकयन् ॥१॥  
बल्वलं निर्जितं श्रुत्वा नानादेशाधिपा नृपाः ॥  
हयं न जगृहुः प्राप्तं श्रीकृष्णस्य भयान्नृप ॥२॥  
इत्थं व्रजन्भारते वै यदुवीरतुरंगमः ॥  
एकमासेन राजेंद्र प्राप्तोऽभूद्‌व्रजमण्डले ॥३॥  
ततः कृष्णां समुत्तीर्य दृष्ट्वा वृन्दावनं वनम् ॥  
तमालस्य तले राजन्स्थितोऽभूद्धयसत्तमः ॥४॥  
दूर्वां चरंतं तुरगं विलोक्य  
     विहाय गास्ते किल गोपबालाः ॥  
समाययुस्ते नृप कौतुकेन  
     हयस्य पार्श्वे करताडनैश्च ॥५॥  
इति पश्यत्सु सर्वेषु श्रीदामा गोपनायकः ॥  
जग्राह लीलया राजञ्चरंतं चंचलं हयम् ॥६॥  
गोपाशेन हयं बद्ध्वा गले गोपैः समन्वितः ॥  
केनोत्सृष्टो वदन्वाक्यं नन्दस्य निकटं ययौ ॥७॥  
आगतं वाजिनं दृष्ट्वा नन्दोऽपि हर्षपूरितः ॥  
तत्पत्रं वाचयित्वाऽऽह सर्वान्गद्‌गदया गिरा ॥८॥  
उग्रसेनहयश्चैष पुरे मम समागतः ॥  
पालितो ह्यनिरुद्धेन मत्पौत्रेण सर्वतः ॥९॥  
गृह्णामि यज्ञतुरगं मित्राणां मिलनाय च ॥  
ततः प्रपौत्रं पश्यामि कृष्णाकारं प्रियंकरम् ॥१०॥  
इत्युक्त्वा नन्दराजस्तु द्र्ष्टुं गोपैः समन्वितः ॥  
कथयित्वा यशोदाग्रेऽभिप्रायं निर्ययौ पुरात् ॥११॥  
तदैव यादवाः सर्वे भोजवृष्ण्यंधकादयः ॥  
हयस्य पृष्ठतो लग्नास्तत्राजग्मुर्नृपेश्वर ॥१२॥  
विलोकयंतो नयपालतीर्थे  
     तथा च मार्गे मिथिलामयोध्याम् ॥  
बर्हिष्मतीं चैव हि कान्यकुब्जं  
     सांकर्षणं गोकुलमेव राजन् ॥१३॥  
मार्तंडकन्यां मथुरां पुरीं च  
     विराजते यत्र तु केशवश्च ॥  
वृंदावने नन्दपुरे नृपेंद्र  
     समागताः कृष्णयुताश्च सर्वे ॥१४॥  
नन्दग्रामं तत्र दृष्ट्वा रथस्थो नन्दनंदनः ॥  
सर्वेषामग्रतो भूत्वा ह्याययौ यादवैर्वृतः ॥१५॥  
ददर्श तत्र पुरतो गोपालैः पितरं हरिः ॥  
संस्थितं तु पुरस्कृत्य वारणेन्द्रमलंकृतम् ॥१६॥  
वादित्रैः शंखशब्दैश्च जयशब्दैर्नृपेश्वर ॥  
पुष्पालंकारकलशलाजाद्यैः परिभूषितम् ॥१७॥  
ततश्च यादवाः सर्वे नेमुर्नंदं निरीक्ष्य च ॥  
हर्षाश्रुविप्लुता राजन्नुद्धवाद्याश्च तत्र वै ॥१८॥  
तदैव नन्दराजस्य दक्षिणांगमथास्फुरत् ॥  
उवाच दृष्ट्वा मनसि ह्युत्तमं शकुनं नृप ॥१९॥  
अद्य पश्यामि नेत्राभ्यां कृष्णं किं प्रियवादिनम् ॥  
यस्मान्ममाक्षिः स्फुरति दक्षिणश्च प्रियंकरः ॥ २०॥  
मन्नेत्रगोचरः कृष्णो यदा भूयात्तदा ह्यह्यम् ॥  
गवां लक्षं प्रदास्यामि ब्राह्मणेभ्यो ह्यलंकृतम् ॥२१॥  
इत्युक्त्वा वचनं नंदो विरराम यदा नृप ॥  
तदाशृणोत्स्वपुत्रस्यागमनं व्रजवासिभिः ॥२२॥  
श्रीकृष्णागमनं श्रुत्वा नन्दो विरहविप्लुतः ॥  
पश्यन्हरिं च सर्वेषां विचचार रुदन्निव ॥२३॥  
वदन्कृष्णेति कृष्णेति गिरा गद्‌गदया भृशम् ॥  
हे कृष्णचन्द्र क्व गतो दुःखितं मां न पश्यसि ॥२४॥  
ततो निरीक्ष्य पितरं श्रीकृष्णः पितृवत्सलः ॥  
अवप्लुत्य रथात्तूर्णं पपात चरणौ पितुः ॥२५॥  
श्रीनन्दराजस्तनयं समुत्थाप्य चिरागतम् ॥  
स्नापयामास सलिलैः कृत्वा वक्षसि नेत्रयोः ॥२६॥  
अक्षिभ्यां कृष्णचन्द्रस्तु मुमोचाश्रु घृणातुरः ॥  
श्रीदामादीन्सखीन्दृष्ट्वा पश्चात्प्रेमपरिप्लुतः ॥२७॥  
पृथक्पृथक्परिरेभे कृष्णप्रेमपरिप्लुप्तः ॥  
भक्तानां कोऽस्ति माहात्म्यमहो वक्तुं धरातले ॥२८॥  
नन्दाद्या रुरुदुर्गोपाः श्रीकृष्णाद्याश्च यादवाः ॥  
प्रवक्तुं न समर्थास्ते सर्वे विरहविक्लवाः ॥२९॥  
अश्रुपूर्णमुखः कृष्णो गोपान्गद्‌गदया गिरा ॥  
सर्वानाश्वासयामास प्रेमानंदसमाकुलान् ॥३०॥  
परिपूर्णतमं साक्षाच्छ्रीकृष्णं जगदीश्वरम् ॥  
तादृशं ददृशुः सर्वे यादृशो मथुरां गतः ॥३१॥  
नवीननीरदश्यामं किशोरवयसं शिशुम् ॥  
शरत्प्रभातकमलकांतिमोचनलोचनम् ॥३२॥  
शरत्पूर्णेंन्दुशोभाढ्यं शोभास्वाच्छादनाननम् ॥  
कोटिमन्मथलावण्यं लीलानंदितसुन्दरम् ॥३३॥  
सस्मितं मुरलीहस्तं द्विभुजं ह्यतिसुन्दरम् ॥  
तडिद्वस्त्रधरं देवं मत्स्यकुण्डलिनं हरिम् ॥३४॥  
चन्दनोक्षितसर्वांगम् कौस्तुभेन विराजितम् ॥  
आजानुमालतीमालावनमालाविभूषितम् ॥३५॥  
मयूरपिच्छचूडं च सद्‌रत्नमुकुटोज्ज्वलम् ॥  
पक्वबिंबाधरोष्ठं च नासिकोन्नतशोभनम् ॥३६॥  
एवं कृष्णस्य राजेन्द्र रूपं नैत्रैर्व्रजौकसः ॥  
पपुरानन्दसंमग्नाः पीयूषं मानवा इव ॥३७॥  
अनिरुद्धं ततो नन्दः सांबादींश्चैव यादवान् ॥  
आशिषं प्रददौ राजन्प्रीतः प्रेमपरिप्लुतः ॥३८॥  
ततः सर्वैश्च यदुभिः पुत्रपौत्रसमन्वितः ॥  
विवेश स्वपुरं नन्दो गतदुःखो महामतिः ॥३९॥  
अवप्लुत्य रथात्कृष्णः सांबाद्यैः परिभूषितः ॥  
त्वरं स्वमातुर्भवनमानंदं प्रददन्ययौ ॥४०॥  
दृष्ट्वा स्वमातरं कृष्णो गृहद्वारे समागताम् ॥  
रुदतीं बाष्पकण्ठी तां ननाम प्ररुदन्हरिः ॥४१॥  
यशोदा तस्य जननी स्वप्राणेभ्यः प्रियं सुतम् ॥  
उपगूह्य ददौ तस्मै गिरा गद्‌गदयाऽऽशिषः ॥४२॥  
नन्दस्तथोपनंदश्च तथा षड्‌वृषभानवः ॥  
वृषभानुवरश्चैव ह्येते द्रष्टुं समाययुः ॥४३॥  
तत्रागतानां गोपानां श्रीकृष्णो यादवैर्वृतः ॥  
यथाविध्युपसंगम्य सर्वेषां मानमादधे ॥४४॥  
ते तु कृष्णस्य कुशलं पप्रच्छुर्मुदिताननाः ॥  
तेषां कृष्णस्तु भगवान्पप्रच्छ कुशलं परम् ॥४५॥  
ततश्च यमुनातीरे वृंदारण्ये नृपेश्वर ॥  
बभूवुः शिबिराः सर्वेऽनिरुद्धस्य महात्मनः ॥४६॥  
शिबिरेष्वनिरुद्धाद्या सांबाद्याश्चोद्धवादयः ॥  
निवासं चक्रिरे कृष्णः स्थितोऽभून्नंदपत्तने ॥४७॥  
आगतेभ्यश्च सर्वेभ्यो नंदः कृष्णेन संयुतः ॥  
भोजनं प्रददौ राजन्पशुभ्यश्च तृणानि च ॥४८॥  
इति श्रीगर्गसंहितायां हयमेधखण्डे  
व्रजप्रवेशो नाम चत्वारिंशोऽध्यायः ॥४०॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
