मागचा अध्याय  
पुढचा अध्याय  
श्रीगर्गसंहिता  
गोलोकखण्डम् - चतुर्दशोऽध्यायः  
शकटासुर-तृणावर्त उद्धारः -  
  
इत्येवं कथितं दिव्यं श्रीकृष्णचरितं वरम् ।  
यं शृणोति नतो भक्त्या स कृतार्थो न संशयः ॥ १ ॥  
श्रीशौनक उवाच -  
सुधाखंडात्परं मिष्टं श्रीकृष्णचरितं शुभम् ।  
श्रुत्वा त्वन्मुखतः साक्षात्कृतार्थाः स्मो वयं मुने ॥ २ ॥  
श्रीकृष्णभक्तः शांतात्मा बहुलाश्वः सतां वरः ।  
अथो मुनिं किं पप्रच्छ तन्मे ब्रूहि तपोधन ॥ ३ ॥  
श्रीगर्ग उवाच -  
अथ राजा मैथिलेंद्रो हर्षितः प्रेमविह्वलः ।  
नारदं प्राह धर्मात्मा परिपूर्णतमं स्मरन् ॥ ४ ॥  
श्रीबहुलाश्व उवाच -  
धन्योऽहं च कृतार्थोऽहं भवता भूरिकर्मणा ।  
संगो भगवदीयानां दुर्लभो दुर्घटोऽस्ति हि ॥ ५ ॥  
श्रीकृष्णस्त्वर्भकः साक्षादद्‌भुतो भक्तवत्सलः ।  
अग्रे चकार किं चित्रं चरित्रं वद मे मुने ॥ ६ ॥  
श्रीनारद उवाच -  
साधु पृष्टं त्वया राजन् भवता कृष्णधर्मिणा ।  
संगमः खलु साधूनां सर्वेषां वितनोति शम् ॥ ७ ॥  
एकदा कृष्णजन्मर्क्षे यशोदा नंदगेहिनी ।  
गोपीगोपान्समाहूय मंगलं चाकरोद्‌द्विजैः ॥ ८ ॥  
रक्तांबरं कनकभूषणभूषिताङ्गं  
     बालं प्रगृह्य कलितांजनपद्मनेत्रम् ।  
श्यामं स्फुरद्धरिनखावृतचंद्रहारं  
     देवान् प्रणम्य सुधनं प्रददौ द्विजेभ्यः ॥ ९ ॥  
प्रेंखे निधाय निजमात्मजमाशु गोपी  
     संपूज्य मंगलदिने प्रतिगोपिकास्ताः ।  
नैवाशृणोत्सुरुदितस्य सुतस्य शब्दं  
     गोपेषु मंगलगृहेषु गतागतेषु ॥ १० ॥  
तत्रैव कंसखलनोदित उत्कचाख्यो  
     दैत्यः प्रभंजनतनुः शकटं स एत्य ।  
बालस्य मूर्ध्नि परिपातयितुं प्रवृत्तः  
     कृष्णोऽपि तं किल तताड पदारुणेन ॥ ११ ॥  
चूर्ण गतेथ शकटे पतिते च दैत्ये  
     त्यक्त्वा प्रभंजनतनुं विमलो बभूव ।  
नत्वा हरिं शतहयेन रथेन युक्तो  
     गोलोकधाम निजलोकमलं जगाम ॥ १२ ॥  
नंदादयो व्रजजना व्रजगोपिकाश्च  
     सर्वे समेत्य युगपत्पृथुकान् तदाहुः ।  
एष स्वयं च पतितः शकटः कथं हि  
     जानीथ हे व्रजसुताः सुगताश्च यूयम् ॥ १३ ॥  
बाला ऊचुः -  
प्रेंखस्थोऽयं क्षिपन्पादौ रुदन्दुग्धार्थमेव हि ।  
तताड पादं शकटे तेनेदं पतितं खलु ॥ १४ ॥  
श्रद्धां न चक्रुर्बालोक्ते गोपा गोप्यश्च विस्मिताः ।  
त्रैमासिकः क्व बालोऽयं क्व चैतद्‌भारभृत्त्वनः ॥ १५ ॥  
बालमंके सा गृहित्वा यशोदा ग्रहशंकिता ।  
कारयामास विधिवद्यज्ञं विप्रैः सुतर्पितैः ॥ १६ ॥  
श्रीबहुलाश्व उवाच -  
कोऽयं पूर्वं तु कुशली दैत्य उत्कचनामभाक् ।  
अहो कृष्णपदस्पर्शाद्‌गतो मोक्षं महामुने ॥ १७ ॥  
श्रीनारद उवाच -  
हिरण्याक्षसुतो दैत्य उत्कचो नाम मैथिल ।  
लोमशस्याश्रमे गच्छन् वृक्षांश्चूर्णीचकार ह ॥ १८ ॥  
तं दृष्ट्वा स्थूलदेहाढ्यमुत्कचाख्यं महाबलम् ।  
शशाप रोषयुग्विप्रो विदेहो भव दुर्मते ॥ १९ ॥  
सर्पकंचुकवद्देहोऽपतत्कर्मविपाकतः ।  
सद्यस्तच्चरणोपांते पतित्वा प्राह दैत्यराट् ॥ २० ॥  
उत्कच उवाच -  
हे मुने हे कृपासिंधो कृपां कुरु ममोपरि ।  
ते प्रभावं न जानामि देहं मे देहि हे प्रभो ॥ २१ ॥  
श्रीनारद उवाच -  
तदा प्रसन्नः स मुनिर्दृष्टं नयशतं विधेः ।  
सतां रोषोऽपि वरदो वरो मोक्षार्थदः किमु ॥ २२ ॥  
श्रीलोमश उवाच -  
वातदेहस्तु ते भूयातद्‌व्यतीते चाक्षुषांतरे ।  
वैवस्वतांतरे मुक्तिः भविता च पदा हरेः ॥ २३ ॥  
श्रीनारद उवाच -  
तस्मादुत्कदैत्यस्तु मुक्तो लोमशतेजसा ।  
सद्‌भ्यो नमोऽस्तु ये नूनं समर्था वरशापयोः ॥ २४ ॥  
उत्संगे क्रीडितं बालं लालयंत्येकदा नृप ।  
गिरिभारं न सेहे सा वोढुं श्रीनंदगेहिनी ॥ २५ ॥  
अहो गिरिसमो बालः कथं स्यादिति विस्मिता ।  
भूमौ निधाय तं सद्यो नेदं कस्मै जगाद ह ॥ २६ ॥  
कंसप्रणोदितो दैत्यस्तृणावर्तो महाबलः ।  
जहार बालं क्रीडन्तं वातावर्तेन सुंदरम् ॥ २७ ॥  
रजोऽन्धकारोऽभूत्तत्र घोरशब्दश्च गोकुले ।  
रजस्वलानि चक्षूंषि बभूवुर्घटिकाद्वयम् ॥ २८ ॥  
ततो यशोदा नापश्यत्पुत्रं तं मंदिराजिरे ।  
मोहिता रुदती घोरान् पश्यंती गृहशेखरान् ॥ २९ ॥  
अदृष्टे च यदा पुत्रे पतिता भुवि मूर्छिता ।  
उच्चै रुरोद करुणं मृतवत्सा यथा हि गौः ॥ ३० ॥  
रुरुदुश्च तदा गोप्यः प्रेमस्नेहसमाकुलाः ।  
अश्रुमुख्यो नंदसूनुं पश्यंत्यस्ता इतस्ततः ॥ ३१ ॥  
तृणावर्तो नभः प्राप्त ऊर्ध्वं वै लक्षयोजनम् ।  
स्कंधे सुमेरुवद्‌बालं मन्यमानः प्रपीडितः ॥ ३२ ॥  
अथ कृष्णं पातयितुं दैत्यस्तत्र समुद्यतः ।  
गलं जग्राह तस्यापि परिपूर्णतमः स्वयम् ॥ ३३ ॥  
मुंच मुंचेति गदिते दैत्ये कृष्णोऽद्‌भुतोऽर्भकः ।  
गलग्राहेण महता व्यसुं दैत्यं चकार ह ॥ ३४ ॥  
तज्ज्योतिः श्रीघनश्यामे लीनं सौदामिनी यथा ।  
दैत्योऽम्बरान्निपतितः शिलायां शिशुना सह ॥ ३५ ॥  
विशीर्णावयवस्यापि पतितस्य स्वनेन वै ।  
विनेदुश्च दिशः सर्वाः कंपितं भूमिमंडलम् ॥ ३६ ॥  
तत्पृष्ठस्थं शिशुं तूष्णीं रुदंत्यो गोपिकास्ततः ।  
ददृशुर्युगपत्सर्वा नीत्वा मात्रे ददुर्जगुः ॥ ३७ ॥  
गोप्य ऊचुः -  
न योग्यासि यशोदे त्वं बालं लालयितुं मनाक् ।  
न घृणा ते क्वचिद्‌दृष्टा क्रुद्धासि कथितेन वै ॥ ३८ ॥  
प्राप्तेऽन्धकारे स्वारोहात्कोऽपि बालं जहाति हि ।  
त्वया निर्घृणया भूमौ धृतो बालो महाभये ॥ ३९ ॥  
श्रीयशोदोवाच -  
न जानामि कथं बालो भारभूतो गिरींद्रवत् ।  
तस्मान्मया कृतो भूमौ चक्रवाते महाभये ॥ ४० ॥  
गोप्य ऊचुः -  
मा मृषा वद कल्याणि हे यशोदे गतव्यथे ।  
अयं दुग्धमुखो बालो लघुं कुसुमतूलवत् ॥ ४१ ॥  
श्रीनारद उवाच -  
तदा गोप्योऽथ गोपाश्च नंदाद्या आगते शिशौ ।  
अतीव मोदं संप्रापुर्वदन्तः कुशलं जनैः ॥ ४२ ॥  
यशोदा बालकं नीत्वा पाययित्वा स्तनं मुहुः ।  
आघ्रायोरसि वस्त्रेण रोहिणीं प्राह मोहिता ॥ ४३ ॥  
श्रीयशोदोवाच -  
एको दैवेन दत्तोऽयं न पुत्रा बहवश्च मे ।  
तस्यापि बहवोऽरिष्टा आगच्छन्ति क्षणेन वै ॥ ४४ ॥  
अद्य मृत्युमुखान्मुक्तो भविष्यत्किमतः परम् ।  
किं करोमि क्व गच्छामि कुत्र वासो भवेदतः ॥ ४५ ॥  
वज्रसाराश्च ये दैत्या निर्दया घोरदर्शनाः ।  
वैरं कुर्वन्ति मे बाले दैव दैव कुतः सुखम् ॥ ४६ ॥  
धनं देहो गृहं सौधो रत्नानि विविधानि च ।  
सर्वेषां तु ह्यवशं वै भूयान्मे कुशली शिशुः ॥ ४७ ॥  
हरेरर्चां दानमिष्टं पूर्तं देवालयं शतम् ।  
करिष्यामि तदा बालोऽरिष्टेभ्यो विजयी यदा ॥ ४८ ॥  
एकबालेन मे सौख्यमन्धयष्टिरिव प्रिये ।  
बालं नीत्वा गमिष्यामि देशे रोहिणि निर्भये ॥ ४९ ॥  
श्रीनारद उवाच -  
तदैव विप्रा विद्वांस आगता नंदमंदिरम् ।  
यशोदया च नंदेन पूजिता आसनस्थिताः ॥ ५० ॥  
ब्राह्मणा ऊचुः -  
मा शोचं कुरु हे नंद हे यशोदे व्रजेश्वरी ।  
करिष्यामः शिशो रक्षां चिरंजीवी भवेदयम् ॥ ५१ ॥  
श्रीनारद उवाच -  
इत्युक्त्वा द्विजमुख्यास्ते कुशाग्रैर्नवपल्लवैः ।  
पवित्रकलशैस्तोयैर्ऋग्यजुःसामजैः स्तवैः ॥ ५२ ॥  
परैः स्वस्त्ययनैर्यज्ञं कारयित्वा विधानतः ।  
अग्निं सम्पूज्यविधिवद्‌रक्षां विदधिरे शिशोः ॥ ५३ ॥  
ब्राह्मणा ऊचुः -  
दामोदरः पातु पादौ जानुनी विष्टरश्रवाः ।  
ऊरू पातु हरिर्नाभिः परिपूर्णतमः स्वयम् ॥ ५४ ॥  
कटिं राधापतिः पातु पीतवासास्तवोदरम् ।  
हृदयं पद्मनाभश्च भुजौ गोवर्द्धनोद्धरः ॥ ५५ ॥  
मुखं च मथुरानाथो द्वारकेशः शिरोऽवतु ।  
पृष्ठं पात्वसुरध्वंसी सर्वतो भगवान्स्वयम् ॥ ५६ ॥  
श्लोकत्रयमिदं स्तोत्रं यः पठेन्मानवः सदा ।  
महासौख्यं भवेत्तस्य न भयं विद्यते क्वचित् ॥ ५७ ॥  
श्रीनारद उवाच -  
नंदस्तेभ्यो गवां लक्षं सुवर्णं दशलक्षकम् ।  
सहस्रं नवरत्नानां वस्त्रलक्षं ददौ परम् ॥ ५८ ॥  
गतेषु द्विजमुख्येषु नंदो गोपान्नियम्य च ।  
भोजयामास संपूज्य वस्त्रैभूषैर्मनोहरैः ॥ ५९ ॥  
श्रीबहुलाश्व उवाच -  
तृणावर्तः पूर्वकाले कोऽयं सुकृतकृन्नरः ।  
परिपूर्णतमे साक्षाच्छ्रीकृष्णे लीनतां गतः ॥ ६० ॥  
श्रीनारद उवाच - पाण्डुदेशोद्‌भवो राजा सहस्राक्षः प्रतापवान् ।  
हरिभक्तो धर्मनिष्ठो यज्ञकृद्दानतत्परः ॥ ६१ ॥  
रेवातटे महादिव्ये लतावेत्रसमाकुले ।  
नारीणां च सहस्रेण रममाणो चचार ह ॥ ६२ ॥  
दुर्वाससं मुनिं साक्षादागतं न ननाम ह ।  
तदा मुनिर्ददौ शापं राक्षसो भव दुर्मते ॥ ६३ ॥  
पुनस्तदंघ्र्योः पतितं नृपं प्रादाद्‌वरं मुनिः ।  
श्रीकृष्णविग्रहस्पर्शात्परं मोक्षमवाप ह ॥ ६५ ॥  
इति श्रीगर्गसंहितायां गोलोकखण्डे नारदबहुलाश्वसंवादे  
शकटासुरतृणावर्तमोक्षो नाम चतुर्दशोऽध्यायः ॥ १४ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
