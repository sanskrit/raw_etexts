मागचा अध्याय  
पुढचा अध्याय  
श्रीगर्गसंहिता  
विश्वजित्खण्डः - त्रिंशोऽध्यायः  
मानवदेशविजयम् -  
  
श्रीनारद उवाच -  
एवं हिरण्मयं खंडं जित्वा कार्ष्णिर्महाबलः ॥  
जगाम रम्यकं खंडं देवलोकमिव स्फुरन् ॥१॥  
तस्य सीमागिरिः साक्षान्नीलो नाम नगाधिराट् ॥  
तत्रोत्तरे कालदेशे नगरी भीमनादिनी ॥२॥  
कालनेमिसुतस्तत्र कलंको नाम राक्षसः ॥  
त्रेतायुगे रामचन्द्राद्‌भीतो युद्धात्पलायितः ॥३॥  
लंकापुर्य्या इहागत्य वासकृद्‌राक्षसैः सह ॥  
रक्षसामयुतेनासौ युद्धाय कृतनिश्चयः ॥४॥  
खरारूढः कृष्णवर्णो यदूनां बलमाययौ ॥  
यदूनां राक्षसानां च घोरं युद्धं बभूव ह ॥५॥  
प्रघोषो गात्रवान् सिंहो बलः प्रबल ऊर्ध्वगः ॥  
सह ओजो महाशक्तिरपराजित एव च ॥६॥  
लक्ष्मणानंदना ह्येते श्रीकृष्णस्य सुताः शुभाः ॥  
सर्वेषामग्रतः प्राप्ता बाणैस्तीक्ष्णैः स्फुरत्प्रभैः ॥७॥  
राक्षसानां बलं जघ्नुर्वायुवेगैर्यथा घनम् ॥  
बाणौघैश्छिन्नभिन्नांगा राक्षसा रणदुर्मदाः ॥८॥  
त्रिशूलानां मुद्‌गराणां वर्षं चक्रुर्मदोत्कटाः ॥  
कलंकस्तु तदा प्राप्तश्चर्वयन्वारणान् रथान् ॥९॥  
हयान्नरान्सशस्त्रास्त्रान्मुखे चिक्षेप सत्वरम् ॥  
गजान्पादेषु चोन्नीय सनीडान् रत्नकंबलान् ॥१०॥  
घंटानादसमायुक्तान्प्राक्षिपच्चांबरे बलात् ॥  
प्रघोषः श्रीहरेः पुत्रः कपींद्रास्त्रं समादधे ॥११॥  
तद्‌बाणनिर्गतः साक्षाद्वायुपुत्रो महाबलः ॥  
वातस्तूलमिवाकाशे चिक्षेप शतयोजनम् ॥१२॥  
हनुमंतं तदा ज्ञात्वा कलंको राक्षसेश्वरः ॥  
लक्षभारमयीं गुर्वीं गदां चिक्षेप नादयन् ॥१३॥  
उत्पपात कपिर्वेगाद्‌गदा भूमौ पपात ह ॥  
ऊत्पतन् वानराधीशो भ्रूभंगं कारयन्मुहुः ॥१४॥  
मुष्टिना घातयित्वा तं किरीटं तस्य चाददे ॥  
कलंकोऽपि तदा तस्मै त्रिशूलं स्वं समाददे ॥१५॥  
उत्पतन्स कपिर्वेगात् पृष्ठिदेशं पपात ह ॥  
हनुमांस्तं तदा दोर्भ्यां पातयित्वा महीतले ॥१६॥  
वैदूर्यपर्वतं नीत्वा तस्योपरि समाक्षिपत् ॥  
गिरिपातेन चूर्णांगो मर्दितः पंचतां ययौ ॥१७॥  
तदा जयजयारावः शंखध्वनियुतोऽभवत् ॥  
हनुमान् भगवान् साक्षात्तत्रैवांतरधीयत ॥१८॥  
प्रद्युम्नस्योपरि सुराः पुष्पवर्षं प्रचक्रिरे ॥  
अथ कार्ष्णिर्महाबाहुः स्वसैन्यपरिवारितः ॥१९॥  
मनोहरां स्वर्णमयीं मानवीं नगरीं ययौ ॥  
नैःश्रेयसवनं तत्र कल्पवृक्षलतावृतम् ॥२०॥  
हरिचंदनमंदारपारिजातोपशोभितम् ॥  
संतानमोदसंमिश्रवायुभिः सुरभीकृतम् ॥२१॥  
केतकीचंपकलताकुटजैः परिसेवितम् ॥  
माधवीनां लताजालैः पुष्पितैः सफलैर्वृतम् ॥२२॥  
नदद्विहंगालिकुलैर्वैकुंठमिव सुंदरम् ॥  
योजनानां पंचशतं लंबितं चारुधिं गिरिम् ॥२३॥  
अधोऽधः शोभितं राजञ्छतयोजनविस्तृतम् ॥  
पुंस्कोकिलैः कोकिलैश्च मयूरैः सारसैः शुकैः ॥२४॥  
चक्रवाकैश्चकोरैश्च हंसैर्दात्यूहकूजितम् ॥  
सर्वर्तुपुष्पशोभाढ्यमाक्षिपन्नंदनं वनम् ॥ २५॥  
मृगशावा रमंते वै शार्दूलैः सह मैथिल ॥  
नकुलाः फणिभिः सार्द्धं यत्र वैरविवर्जिताः ॥२६॥  
अयुतं सरसां यत्र भ्रमरध्वनिसंयुतम् ॥  
सहस्रपत्रैः कमलैः शतपत्रैः स्फुरत्प्रभैः ॥२७॥  
इतस्ततो वर्तमानमानंदमिव मूर्तिमत् ॥  
तद्वनं सुंदरं दृष्ट्वा निर्गतान्नगरीजनान् ॥  
पप्रच्छ वांछितं साक्षात्प्रद्युम्नः सर्ववित्कविः ॥२८॥  
श्रीप्रद्युम्न उवाच -  
कस्येयं नगरी रम्या कस्येदं वनमद्‌भुतम् ॥  
वदताशु सविस्तारं हे लोकाः पुण्यशासनाः ॥२९॥  
जना ऊचुः -  
वैवस्वतो मनुर्नाम यो ह्येवं वर्तते नृप ॥  
मानवे च गिरौ रम्ये मत्स्यं नारायणं हरिम् ॥३०॥  
वर्तमानं सदा नत्वा करोति विपुलं तपः ॥  
तस्येयं नगरी रम्या तस्य नैःश्रेयसं वनम् ॥३१॥  
वैकुण्ठाच्च समानीता भूमिश्चायं गिरिस्तथा ॥  
यूयं सर्वेऽपि राजानस्तस्य वंशभवाः क्षितौ ॥  
सूर्यवंशांतरे राजंश्चन्द्रवंशांतरे हि भोः ॥३२॥  
श्रीनारद उवाच -  
क्षत्रियाणां च सर्वेषां वृद्धं तं प्रपितामहम् ॥  
श्राद्धदेवं मनुं ज्ञात्वा विस्मितोऽभूद्धरेः सुतः ॥३३॥  
श्रुत्वा वचस्तदा सद्यो भ्रातृभिर्यदुभिर्वृतः ॥  
मानवाद्रिं समारुह्य श्राद्धदेवं ददर्श ह ॥३४॥  
शतसूर्यप्रभं कांत्या द्योतयंतं दिशो दश ॥  
महायोगमयं साक्षाद्‌राजेंद्रं शांतरूपिणम् ॥३५॥  
वेदव्यासशुकाद्यैश्च वसिष्ठधिषणादिभिः ॥  
परस्परं महाराज शृण्वन्तं श्रीहरेर्यशः ॥३६॥  
ननाम कर्ष्णिर्यदुभिः सहैव तं  
     कृतांजलिस्तत्र समास्थितोऽभवत् ॥  
मनुः समुत्थाय हरेः प्रभाववि-  
     द्दत्त्वाऽऽसनं गद्‌गदया गिराब्रवीत् ॥३७॥  
मनुरुवाच -  
नमस्ते वासुदेवाय नमः संकर्षणाय च ॥  
प्रद्युम्नायानिरुद्धाय सात्वतां पतये नमः ॥३८॥  
अनादिरात्मा पुरुषस्त्वमेव  
     त्वं निर्गुणोऽसि प्रकृतेः परस्त्वम् ॥  
सदा वशीकृत्य बलात्प्रधानं  
     गुणैः सृजस्यत्सि च पासि विश्वम् ॥३९॥  
ततो विवेकं स विहाय सर्वतो  
     मत्वाखिलं चात्र मनोमयं जगत् ॥  
मायापरं निर्गुणमादिपूरुषं  
     सर्वज्ञमाद्यं पुरुषं सनातनम् ॥४०॥  
जागर्ति योऽस्मिञ्छयनं गते सति  
     नायं जनो वेद सतः परं तम् ॥  
पश्यंतमाद्यं पुरुषं हि यज्जनो  
     न पश्यति स्वच्छमलं च तं भजे ॥४१॥  
यथा नभोऽग्निः पवनो न सज्जते  
     घटे न काष्ठे न रजोभिरावृतैः ॥  
तथा भवान्सर्वगुणैश्च निर्मलो  
     वर्णैर्यथा स्यात्स्फटिको महोज्ज्वलः ॥४२॥  
व्यंगेन वा लक्षणया च वाक्पथै-  
     रर्थं पदं स्फोटपरायणैः परम् ॥  
न ज्ञायते यद्धनिनोत्तमेन स-  
     द्वाच्येन तद्ब्रह्म कुतस्तु लौकिकैः ॥४३॥  
वदन्ति केचिद्भुवि कर्मकतृ य-  
     त्कालं च केचित्परयोगमेव तत् ॥  
केचिद्विचारं प्रवदन्ति यच्च त-  
     द्ब्रह्मेति वेदांतविदो वदन्ति ॥४४॥  
यं न स्पृशंतीह गुणा न कालजा  
     ज्ञानेन्द्रियं चित्तमनो न बुद्धयः ॥  
महन्न वेदो वदतीति तत्परं  
     विशंति सर्वेऽनलविस्फुलिंगवत् ॥४५॥  
हिरण्यगर्भं परमात्मतत्वं  
     यद्वासुदेवं प्रवदन्ति संतः ॥  
एवंविधं त्वां पुरुषोत्तमोत्तमं  
     मत्वा सदाहं विचराम्यसङ्गः ॥४६॥  
श्रीनारद उवाच -  
मनोर्वाक्यं तदा श्रुत्वा प्रद्युम्नो भगवान्हरिः ॥  
मन्दस्मितो मनुं प्राह गीर्भिः संमोहयन्निव ॥४७॥  
प्रद्युम्न उवाच -  
त्वं नो गुरुः क्षत्रियाणामादिराजः पितामहः ॥  
मत्पूजनीयो वृद्धोऽसि श्लाघ्यो धर्मधुरंधरः ॥४८॥  
वः प्रजाश्च वयं राजन् रक्ष्याः पाल्याश्च सर्वतः ॥  
भवता तप्यते दिव्यं तपस्तेन जगत्सुखम् ॥४९॥  
मृग्यस्त्वत्सदृशः साधुः परमात्मा हरिः स्वयम् ॥  
नृणामंतस्तमोहारी साधुरेव न भास्करः ॥५०॥  
श्रीनारद उवाच -  
इत्युक्त्वा भगवान् कार्ष्णिरनुज्ञाप्य प्रणम्य तम् ॥  
परिक्रम्य मनुं राजन् स्वयं भूमौ जगाम ह ।५१॥  
इति श्रीगर्गसंहितायां श्रीविश्वजित्खण्डे श्रीनारदबहुलाश्वसंवादे  
मानवदेशविजयो नाम त्रिंशोऽध्यायः ॥३०॥  
  
GO TOP
