मागचा अध्याय  
पुढचा अध्याय  
श्रीगर्गसंहिता  
माधुर्यखण्डः - द्वाविंशोऽध्यायः  
नन्दादीनां वैकुण्ठदर्शनम् -  
  
श्रीनारद उवाच -  
एकदा नंदराजोऽसौ कृत्वा चैकादशीव्रतम् ।  
द्वादश्यां यमुनां स्नातुं गोपालैर्जलमाविशत् ॥ १ ॥  
तं गृहीत्वा पाशिभृत्यः पाशिलोकं जगाम ह ।  
तदा कोलाहले जाते गोपानां मैथिलेश्वर ॥ २ ॥  
आश्वास्य सर्वान् भगवान् गतवान् वारुणीं पुरीम् ।  
भस्मीचकार सहसा पुरीदुर्गं हरिः स्वयम् ॥ ३ ॥  
कोटिमार्तंडसंकाशं दृष्ट्वा प्रकुपितं हरिम् ।  
नत्वा कृतांजलिः पाशी परिक्रम्याह धर्षितः ॥ ४ ॥  
वरुण उवाच -  
नमः श्रीकृष्णचंद्राय परिपूर्णतमाय च ।  
असंख्यब्रह्मांडभृते गोलोकपतये नमः ॥ ५ ॥  
चतुर्व्यूहाय महसे नमस्ते सर्वतेजसे ।  
नमस्ते सर्वभावाय परस्मै ब्रह्मणे नमः ॥ ६ ॥  
केनापि मूढेन ममानुगेन  
     कृतं परं हेलनमद्य एव ।  
तत्क्षम्यतां भोः शरणं गतं मां  
     परेश भूमन् परिपाहि पाहि ॥ ७ ॥  
श्रीनारद उवाच -  
इति प्रसन्नो भगवान् नंदं नीत्वा सुजीवितम् ।  
सौख्यं प्रकाशयन्बंधून् व्रजमंडलमाययौ ॥ ८ ॥  
नन्दराजमुखाच्छ्रुत्वा प्रभावं श्रीहरेस्तु तम् ।  
गोपीगोपगणा ऊचुः श्रीकृष्णं नन्दनंदनम् ॥ ९ ॥  
यदि त्वं भगवान्साक्षाल्लोकपालैः सुपूजितः ।  
दर्शयाशु परं लोकं वैकुण्ठं तर्हि नः प्रभो ॥ १० ॥  
नीत्वा सर्वान् ततः कृष्ण एत्य वैकुण्ठमंदिरम् ।  
दर्शयामास रूपं स्वं ज्योतिर्मंडलमध्यगम् ॥ ११ ॥  
सहस्रभूजसंयुक्तं किरीटकटकोज्ज्वलम् ।  
शंखचक्रगदापद्मवनमालाविराजितम् ॥ १२ ॥  
असंख्यकोटिमार्तंड संकाशं शेषसंस्थितम् ।  
चामरांदोलदिव्याभं ब्रह्माद्यैः परिसेवितम् ॥ १३ ॥  
तदैव तान् गोपगणान् पार्षदास्ते गदाधराः ।  
ऋजुं कृत्वा नतिं धृत्वा दूरे स्थाप्य प्रयत्नतः ॥ १४ ॥  
चकितानिव तान्वीक्ष्य प्रोचुस्ते पार्षदा गिरा ।  
रे रे तूष्णीं प्रभवत मा वक्तव्यं वनेचराः ॥ १५ ॥  
भाषणं मा प्रकुरुत न दृष्ट्वा किं सभा हरेः ।  
वेदा वदंति चात्रैव साक्षाद्देवे स्थिते प्रभौ ॥ १६ ॥  
इति शिक्षां गता गोपा हर्षिता मौनमास्थिताः ।  
मनस्यूचुरयं कृष्ण उच्चसिंहासने स्थितः ॥ १७ ॥  
अस्मान् दूरादधःकृत्वा ऽस्माभिर्वक्ति न कर्हिचित् ।  
तस्माद्व्रजाद्वरं नास्ति कोपि लोको न सौख्यदः ॥ १८ ॥  
यत्रानेन स्वभ्रात्रापि वार्ता स्याद्धि परस्परम् ।  
इतिप्रवदतस्तान्वै नीत्वा श्रीभगवान् हरिः ।  
व्रजमागतवान् राजन् परिपूर्णतमः प्रभुः ॥ १९ ॥  
इति श्रीगर्गसंहितायां माधुर्यखण्डे श्रीनारद बहुलाश्व संवादे  
नन्दादिवैकुण्ठदर्शनं नाम द्वाविंशोऽध्यायः ॥ २२ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
