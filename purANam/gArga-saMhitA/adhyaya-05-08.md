मागचा अध्याय  
पुढचा अध्याय  
श्रीगर्गसंहिता  
मथुराखण्डः - अष्टमोऽध्यायः  
कंसवधम् -  
  
श्रीनारद उवाच -  
आर्द्रचित्तं नन्दराजं वनितानां मनोरथम् ।  
स्मृत्वा शत्रून् हन्तुकामः चक्रे युद्धं बलाद्धरिः ॥ १ ॥  
गृहीत्वा भुजदण्डाभ्यां चाणूरं गगने बलात् ।  
चिक्षेप सहसा कृष्णो वातः पद्ममिवोद्धृतम् ॥ २ ॥  
आकाशात्पतितः सोऽपि तारकेव ह्यधोमुखः ।  
उत्थाय मुष्टिना कृष्णं ताडयामास वेगतः ॥ ३ ॥  
तस्य मुष्टिप्रहारेण न चचाल परात्परः ।  
सद्यो गृहीत्वा चाणूरं पातयामास भूतले ॥ ४ ॥  
भिन्नदन्तस्तु चाणूरः क्रोधयुक्तो मदोत्कटः ।  
मुष्टिद्वयेन श्रीकृणं तताड हृदि मैथिल ॥ ५ ॥  
गृहीत्वा करयोस्तं वै कराभ्यां भगवान्स्वयम् ।  
कंसस्याग्रे भ्रामयित्वा सर्वेषां पश्यतां नृप ॥ ६ ॥  
पातयामास भूपृष्ठे कमण्डलुमिवार्भकः ।  
श्रीकृष्णस्य प्रहारेण चाणूरो भिन्नमस्तकः ॥ ७ ॥  
उद्वमन् रुधिरं राजन्सद्यो वै निधनं गतः ।  
तथैव मुष्टिकं मल्लं मुष्टिभिर्युधि दुर्गमम् ॥ ८ ॥  
धृत्वाङ्घ्रौ भ्रामयित्वा खे बलदेवो महाबलः ।  
पातयामास भूपृष्ठे फणिनं गरुडो यथा ।  
मुष्टिको निधनं प्राप प्रोद्वमन् रुधिरं मुखात् ॥ ९ ॥  
कूटं समागतं वीक्ष्य बलदेवो महाबलः ।  
मुष्टिना पातयामास वज्रेणेन्द्रो यथा गिरिम् ॥ १० ॥  
प्राप्तं शलं नन्दसूनुर्लत्तया तं तताड ह ।  
तीक्ष्णया तुण्डया राजन्कद्रुजं गरुडो यथा ॥ ११ ॥  
गृहीत्वा तोशलं कृष्णो मध्यतः संविदार्य्य च ।  
प्राक्षिपत्कंसमञ्चाग्रे विटपं सिन्धुरो यथा ॥ १२ ॥  
एते निपातिता रङ्गे सद्यो वै निधनं गताः ।  
तेषां ज्योतींषि वैकुण्ठे विविशुः पश्यतां सताम् ॥ १३ ॥  
एवं श्रीरामकृष्णाभ्यां मल्लेषु निहतेषु च ।  
शेषाः प्रदुद्रुवुर्मल्ला भयार्ता जीवनेच्छया ॥ १४ ॥  
श्रीदामादीन् वयस्यांश्च गोपानाकृष्य माधवः ।  
तै सार्द्धं युद्धमारेभे सर्वेषां पश्यतां सताम् ॥ १५ ॥  
किरीटकुण्डलधरौ रामकृष्णौ सहार्भकैः ।  
विहरन्तौ वीक्ष्य रङ्गे विसिस्मुः पुरवासिनः ॥ १६ ॥  
कंसं विना सर्वमुखाज्जयशब्दो विनिर्गतः ।  
साधु साध्विति वादोऽभून्नेदुर्दुन्दुभयस्ततः ॥ १७ ॥  
स्वस्याजयं वीक्ष्य कंसो महाक्रोधसमाकुलः ।  
वर्जयित्वा तूर्यघोषं प्राह प्रस्फुरिताधरः ॥ १८ ॥  
कंस उवाच -  
दुर्बुद्धियुक्तौ वसुदेवनन्दनौ  
     प्रसह्य निःसारयताशु मत्पुरात् ।  
हरन्तु सर्वं व्रजवासिनां धनं  
     बध्नीत नन्दं सहसाऽतिदुर्मतिम् ॥ १९ ॥  
अद्योग्रसेनस्य पितुः कुबुद्धेः  
     शौरेः शिरश्चाशु हि छिन्धि छिन्धि ।  
कौ यत्र तत्रापि तथाऽत्र वृष्णि-  
     जातान्सुरांशान् किल सूदयध्वम् ॥ २० ॥  
श्रीनारद उवाच -  
एवं विकत्थमानस्य कंसस्य यदुनन्दनः ।  
सहसोत्पत्य तं मञ्चमारुहत्क्रोधपूरितः ॥ २१ ॥  
मृत्युं स्मागतं वीक्ष्य मञ्चादुत्थाय सत्वरम् ।  
मदोद्धतो भर्त्सयंस्तं जगृहे खड्गचर्म्मणी ॥ २२ ॥  
अग्रहीत्सहसा कंसं दोर्भ्यां चर्मासिसंयुतम् ।  
यथा तुण्डविभागाभ्यां सविषं फणिनं विराट् ॥ २३ ॥  
पतत्खड्गश्चलच्चर्मा भुजबन्धाद्‌बलाद्‌बली ।  
विनिर्ययौ तार्क्ष्यतुण्डात्पुण्डरीको यथा फणी ॥ २४ ॥  
मञ्चे तौ बलिनौ वेगान्मर्दयन्तौ परस्परम् ।  
शैलशृङ्गे यथा सिंहौ शुशुभाते यथातथम् ॥ २५ ॥  
उत्पतन्तं बलात्कंसं शतहस्तं महाम्बरे ।  
अग्रहिच्चोत्पतन् कृष्णः श्येनं श्येनो यथाम्बरे ॥ २६ ॥  
गृहीत्वा भुजदण्डाभ्यां प्रचण्डं दैत्यपुङ्गवम् ।  
त्रैलोक्यबलधृग्देवो भ्रामयित्वा त्वितस्ततः ॥ २७ ॥  
आकाशात्पातयामास मञ्चोपरि रुषान्वितः ।  
भग्नदण्डोऽभवन्मञ्चस्तडित्पाते यथा द्रुमः ॥ २८ ॥  
पतितोऽपि स वज्राङ्ग किञ्चिद्‌व्यायाकुलमानसः ।  
सहसोत्थाय युयुधे श्रीकृष्णेन महात्मना ॥ २९ ॥  
नीत्वा तं भुजदण्डाभ्यां मञ्चे क्षिप्त्वा पुनः प्रभुः ।  
आरुह्य हृदयं तस्य मौलिं जग्राह माधव ॥ ३० ॥  
सद्यः प्रगृह्य केशेषु रङ्गोपरि हरिः स्वयम् ।  
मञ्चात्तं पातयामास शैलाद्गण्डशिलामिव ॥ ३१ ॥  
तस्योपरिष्ठाच्छ्रीकृष्णः सर्वाधारः सनातनः ।  
निपपात स्वयं वेगादनन्तोऽनन्तविक्रमः ॥ ३२ ॥  
इत्थं द्वयोर्निपातेन निम्नं भूखण्डमण्डलम् ।  
स्थालीव सहसा राजञ्चकम्पे घटिकाद्वयम् ॥ ३३ ॥  
सम्परेतं भोजराजं भूमौ तं विचकर्ष ह ।  
यथा मृगेन्द्रो नागेन्द्रं सर्वेषां पश्यतां नृप ॥ ३४ ॥  
हाहाकारस्तदैवासीद्धावतां भूभुजां नृप ।  
वैरभावेन देवेशं भजन्कंसो महाबलः ॥ ३५ ॥  
जगाम तस्य सारूप्यं भृङ्गिणः कीटको यथा ।  
कंसं प्रपतितं दृष्ट्वा भ्रातरोऽष्टौ महाबलाः ।  
सुनामसृष्टिन्यग्रोधतुष्टिमद्राष्ट्रपालकाः ॥ ३६ ॥  
सुहुना कङ्कशङ्कुभ्यां क्रोधप्रस्फुरिताधराः ।  
खड्गचर्मधरा योद्धुं कृष्णोपरि समाययुः ॥ ३७ ॥  
वीक्ष्य तान्मुद्‌गरं नीत्वा रोहिणीनन्दनो बलः ।  
आराच्चकार हुङ्कारं यथा सिंहो मृगान्प्रति ॥ ३८ ॥  
हुङ्कारेणैव शस्त्राणि तेषां हस्तेभ्य आभयात् ।  
पेतुराम्रफलानीव दण्डघातैश्च मैथिल ॥ ३९ ॥  
निःशस्त्रास्ते महावीरा मुष्टिभिः सर्वतो बलम् ।  
तेडुः शैलं यथा नागा शुण्डादण्डैरितस्ततः ॥ ४० ॥  
सृष्टिं तथा सुनामानं मुद्‌गरेण बलोऽहनत् ।  
न्यग्रोधं भुजवेगेन कङ्कं वामकरेण वै ॥ ४१ ॥  
शङ्कुं सुहुं तुष्टिमन्तं वामपादेन माधवः ।  
राष्ट्रपालं दक्षिणेन पादेनाभिजघान ह ॥ ४२ ॥  
अष्टौ निपेतुः सहसा वृक्षा वातहता इव ।  
तेषां ज्योतिर्भगवति लीनं जातं विदेहराट् ॥ ४३ ॥  
देवदुन्दुभयो नेदुर्जयध्वनिरभूत्तदा ।  
सद्यो वै ववृषुर्देवाः पुष्पैर्नन्दनसम्भवैः ॥ ४४ ॥  
विद्याधर्यश्च गन्धर्व्यो ननृतुर्हर्षविह्वलाः ।  
विद्याधरश्च गन्धर्वाः किन्नरास्तद्‌यशो जगुः ॥ ४५ ॥  
ब्रह्माद्या मुनयः सिद्धा विमानैर्द्रष्टुमागताः ।  
तुष्टुवू रामकृष्णौ तौ वाग्भिः श्रुतिपरायणाः ॥ ४६ ॥  
ताडयन्त्य उरो हस्तैः अस्तिप्राप्त्यादयः स्त्रियः ।  
विनिर्गतास्ता रुरुदुर्जातवैधव्यदुःखिताः ॥ ४७ ॥  
स्त्रिय उचुः -  
हा नाथ हे युद्धपते क्व गतोऽसि महाबल।  
त्रैलोक्यविजयी साक्षाद्देवानामपि दुर्जयः ॥ ४८ ॥  
जातमात्राः स्वसुः पुत्रा निर्घृणेन त्वया हताः ।  
अनिर्दशा निर्दशाश्चापरेऽपि निहता बलात् ॥ ४९ ॥  
तेन पापेन घोरेण दशामेतादृशीं गतः ॥ ५० ॥  
श्रीनारद उवाच -  
एवमश्रुमुखीर्दीना आश्वास्य नृपयोषितः ।  
विधाय यमुनातीरे चिताः श्रीखण्डसंयुताः ॥ ५१ ॥  
हतानां कारयित्वाऽसौ क्रियां वै पारलौकिकीम् ।  
सर्वान्सम्बोधयामास भगवाँल्लोकभावनः ॥ ५२ ॥  
इति श्रीगर्गसंहितायां मथुराखण्डे श्रीनारदबहुलाश्वसंवादे  
कंसवधो नाम अष्टमोऽध्यायः ॥ ८ ॥  
हरिः ॐ तत्सच्छ्रीकृष्णार्पणमस्तु ॥  
  
GO TOP
