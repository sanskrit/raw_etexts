मागचा अध्याय  
पुढचा अध्याय  
श्रीगर्गसंहिता  
अश्वमेधखण्डः - अष्टादशोऽध्यायः  
अनिरुद्धविजये विमानागमनम् -  
  
गर्ग उवाच -  
अथ मुक्तोऽनिरुद्धेन क्रतोर्वाजी पयःप्रभः ॥  
सिंहलद्वीपनिकटे विचचार यदृच्छया ॥१॥  
तृषार्तस्तुरगस्तत्र दृष्ट्वा वापीं जलान्विताम् ॥  
वृक्षैश्च बहुभिर्गुप्तां दृष्ट्वा तोयं पपौ स्वयम् ॥२॥  
वाप्यामश्वं विलोक्याथ भीषणो नाम राक्षसः ॥  
वाचयित्वा च तत्पत्रं जग्राह तुरगं मुदा ॥३॥  
तदैव यादवाः सर्वे तं पश्यन्तः समागताः ॥  
राक्षसेन गृहीतं वै ददृशुः क्रतुवाजिनम् ॥४॥  
ततस्ते कौणपं प्राहुर्यादवा युद्धशालिनः ॥  
यादवा ऊचुः -  
कस्त्वं श्रीयादवेंद्रस्य ह्युग्रसेनस्य भूपतेः ॥५॥  
सिंहस्य वस्तु क्रोष्टेव हयं नीत्वा क्व यास्यसि ॥  
तिष्ठ तिष्ठ रणं धूर्त अस्माभिः कुरु धैर्यतः ॥६॥  
तुरगं मोचयिष्यामो वधिष्यामो रणे च त्वाम् ॥  
शकुनिर्भ्रातृसहितो नरको बाण एव च ॥७॥  
कलंकश्चैव राजान एतेऽस्माभिर्विनाशिताः ॥  
तस्मान्न गणयिष्यामो युद्धे त्वां च तृणोपमम् ॥८॥  
गच्छ गच्छ हयं दत्त्वा घातयामो न चेत्खलु ॥  
तेषां भाषितमाकर्ण्य भीषणः सुरभीषणः ॥९॥  
शूली गदाधरः खड्गी तान्प्रत्याह रुषान्वितः ॥  
भीषण उवाच -  
के यूयं प्रतियोद्धारो मम भक्ष्या नराः स्मृताः ॥१०॥  
संमुखे राक्षसानां ते किं करिष्यंति पौरुषम् ॥  
यदा विश्वजितं यज्ञं यादवेन कृतं पुरा ॥११॥  
तदाहं कौणपान्नेतुं लङ्कायां च गतः किल ॥  
यदाहं राक्षासान्नीत्वा स्वपुर्यां च समागतः ॥१२॥  
तदाऽशृणोन्नारदाद्वै यज्ञं पूर्णं बभूव ह ॥  
पुनर्वै हयमेधस्य प्रयासं च वृथा कृतम् ॥१३॥  
युष्मत्सु मद्गृहीतं च तुरगं मोचयंति के ॥  
तस्माद्धयाशां त्यक्त्वा तु यूयं गच्छत गच्छत ॥१४॥  
न चेत्सर्वान्प्रभक्ष्यंति चतुर्लक्षा ममानुगाः ॥  
अत्र स्थानात्समुद्रे तु पुरी द्वादशयोजने ॥१५॥  
उपलंका च नाम्ना वै वर्त्तते मम निर्मिता ॥  
निशाचरगणैर्युक्ता सर्पैर्भोगवती यथा ॥१६॥  
इत्युक्त्वा स हयं नीत्वा सहसा स्वपुरीं ययौ ॥  
आकाशमार्गेण नृप शोकं चक्रुश्च यादवाः ॥१७॥  
अनिरुद्धस्ततः प्राह भोजराजतुरंगमम् ॥  
निशाचरेण नीतं वै मोचयामो वयं कथम् ॥१८॥  
इति श्रुत्वा च सांबाद्याः प्रत्याहुर्नयकोविदाः ॥  
शोकं मा कुरु ते राजन्स्थितेष्वस्मासु किं भयम् ॥१९॥  
हयाः सपक्षास्त्वत्सैन्ये विमानानि शरास्तथा ॥  
शूराः संति महावीरा लोकद्वयजिगीषवः ॥२०॥  
अश्वैर्वयं गमिष्यामः सेतुं कृत्वाथवा शरैः ॥  
विष्णुदत्तेन वा राजञ्छत्रूणां नगरीं प्रति ॥२१॥  
सर्वेषां वचनं श्रुत्वानिरुद्धो धन्विनां वरः ॥  
उद्धवं मंत्रिणां श्रेष्ठं समाहूयेदमब्रवीत् ॥२२॥  
अनिरुद्ध उवाच -  
किं करिष्याम्यहं मंत्रिञ्छ्यामकर्णे गते सति ॥  
त्वच्छासने भगवतः प्रेरितोऽहं वदस्व तत् ॥२३॥  
मत्पितृभ्रातरः सर्वे उपायं प्रवदंति हि ॥  
यदि दास्यसि त्वं चाज्ञां तदा सर्वं करोम्यहम् ॥२४॥  
उद्धवस्तद्वचः श्रुत्वा प्रत्युवाच विलज्जितः ॥  
अहं कृष्णस्य पुत्राणां पौत्राणां च विशेषतः ॥२५॥  
सदा दासोऽस्मि नितरामाज्ञावर्ती वदामि किम् ॥  
यदिच्छा तव चैतेषां कुरु सा च भविष्यति ॥२६॥  
ततः प्राहानिरद्धस्तु यास्येऽहं दैत्यपत्तनम् ॥  
अक्षौहिणीदशयुतो विष्णुदत्तेन यादवाः ॥२७॥  
सारणः कृतवर्मा च युयुधानश्च सात्यकिः ॥  
अक्रूरसहिता एते सेनां रक्षंतु चात्र हि ॥२८॥  
इत्युक्त्वा स विमानं त्वारुरोह सह सेनया ॥  
अष्टादशैर्हरेः पुत्रैरुद्धवेन गदेन च ॥२९॥  
रेजे ततो भास्करबिंबतुल्यं  
     धनेशयानं स्वबलेन नीतम् ॥  
श्रीकृष्णपौत्रेण यदुप्रवीरै-  
     र्यथा च रामेण पुरा कपीन्द्रैः ॥३०॥  
इति श्रीगर्गसंहितायां हयमेधखण्डे  
विमानारोहणं नामाष्टादशोऽध्यायः ॥१८॥  
  
हरिः ॐ तत्सच्छ्रीकृष्णार्पणमस्तु ॥  
  
GO TOP
