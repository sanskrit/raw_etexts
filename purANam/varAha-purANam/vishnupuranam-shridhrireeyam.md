श्रीविष्णुपुराणम्
प्रथमोंऽशः

(१.१)
अथ प्रथमोऽध्यायः
मङ्गलाचरणं, पराशरं प्रति मैत्रेयस्य प्रश्नः, पराशरस्योत्तरदानं च

ओं नमो भगवते वासुदेवाय ॥

श्रीसूत उवाच
जितं ते पुण्डरीकाक्ष नमस् ते विश्वभावन ।
नमस् तेऽस्तु हृषीकेश महापुरुष पूर्वज ॥१॥

श्रीबिन्दुमाधवं वन्दे परमानन्दविग्रहम् ।
वाचं विश्वेश्वरं गङ्गां पराशरमुखान् मुनीन् ॥१॥
श्रीमच्चित्सुखयोगिमुख्यरचितव्याख्यां निरीक्ष्य स्फुटं
तन्मार्गेण सुबोधसङ्ग्रहवतीम् आत्मप्रकाशाभिधाम् ।
श्रीमद्विष्णुपुराणसारविवृतिं कर्ता यतिः श्रीधर
स्वामी सद्गुरुपादपद्ममधुपः साधु स्वधीशुद्धये ॥२॥
श्रीमद्विष्णुपुराणस्य व्याख्यांस् तल्पातिविस्तराम् ।
प्राचाम् आलोक्य तद्व्याख्या मध्यमेयं विधीयते ॥३॥
अस्मिन् विवक्षितं यत् तु वस्तु तन्नमनात्मकम् ।
मुनिर् मन्त्रोपनिषदा कृतं बध्नाति मङ्गलम् ॥४॥

 जितं त इति । 
तत्रांशे प्रथमेऽध्याये मैत्रेयेण पराशरे ।
प्रवृत्त्यर्थं पुराणस्य प्रश्ना द्वाविंशतिः कृताः ॥

इह खलु पुराणानाम् ईश्वरनिश्वसितस्वरूपत्वेन वेदमूलत्वेन इदानीन्तनानां व्यासवशिष्ठपराशरादीनां स्मृतिरूपत्वेन च प्रमाणत्वं प्रयोजनवत्त्वं च दुरपहृतम् एव । तद् व्याख्यानां च तत्तदर्थाभासनिरासतत्तदर्थप्रकाशकत्वपरत्वेन प्रयोजनवत्त्वं पुराणत्वादिविशेषेऽपि उपाख्यानलघुत्वेन जगज्जीवात्मपरमात्मनामैकात्म्य.पदार्थनाभ्यासवशाद् अत्रैव पुराणे मुमुक्षूणां प्रवृत्तिर् उचिततमेत्य् एतद् एव व्याख्यायते । तत्र च सर्गप्रतिसर्गवंशमन्वन्तरवंशानुचरितानां तदपवादेन मुक्तेश् च .पदार्थनम् । सदाचारभूगोलभरतोपाख्यानादिनिरूपणस्य साक्षात् .परमाया वा मुक्ताव् एवोपयोगो द्रष्टव्यः । 

पुण्डरीकाक्षेति । हृदयाख्यं पुण्डरीकम् अश्नुते व्याप्नोतीति तथा । यद् वा, पुण्डरीके इव अक्षिणी यस्येति । अत्र श्वेतत्वम् अविवक्षितं, लोहितत्वेनैव नयनोत्कर्षात् । शिवाराधनार्थं पुण्डरीकीकृतम् अक्षि येनेति वापुण्डरीकम् परं धाम अक्षम् अव्ययम् उच्यते इत्यादि श्लोकोक्तव्युत्पत्त्या पुण्डरीकीक्षेति सम्बोधनम् इति वा । ते इति सम्बन्धे षष्ठी । तव जितं जयोऽस्त्व् इत्यर्थः । यद् वा, ते त्वया जितं सर्वोत्कर्षेण स्थितम् इति । एतेन नमस्कार आक्षिप्तः । 

विश्वभावन विश्वोत्पादक । हृषीकाणाम् इन्द्रियाणाम् ईश तत् प्रवृत्तिहेतुत्वात् । प्राणस्य प्राणम् उतु चक्षुषश् चक्षुः श्रोत्रस्य श्रोत्रं मनसो ये मनो विदुः इति श्रुतेः ।

महापुरुषेति जीवव्यवच्छेदाय महत्त्वं च, द्वा सुपर्णा सयुजा सखाया इत्यादि श्रुतेः । नित्यमुक्तस्वभावत्वाच् च । पुरि शरीरे शयनात् तु पुरुषत्वम् । विश्वोत्पादकत्वे हेतुः पूर्वजेति । सृष्टेः पूर्वम् एव स्वतः प्रादुर्भूतत्वेनानन्यथासिद्धत्वेन वान्येषां तदधीनत्वात् ।

नन्व् एकस्माद् एव नमस्कारान् मङ्गलसिद्धौ कृतं बहुभिर् नमस्कारैर् इति चन्, ने, अस्य शास्त्रस्यातिश्रेयःसाधनत्वेन बहुविघ्नसम्भावनया मङ्गलबाहुलस्यावश्यकत्वात् । अथवा पुण्डरीकाक्षेत्यादिपञ्चविशेषणैः,

भूतात्मा चेन्द्रियात्मा च प्रधानात्मा तथा भवान् ।
आत्मा च परमात्मा च त्वम् एकः पञ्चधा स्थितः ॥ इति पञ्चमांशोक्तः ।

पञ्चात्मा हरिर् ईरित इति । तत्र पुण्डरीकाक्षेति भूतात्मा, विश्वभावनेति प्रधानात्मा । हृषीकेशेति इन्द्रियात्मा, महापुरुषेति परमात्मा । पूर्वजेत्य् आत्माभिहितः ॥१॥

सदक्षरं ब्रह्म य ईश्वरं पुमान्
गुणोर्मिसृष्टिस्थितिकालसंलयः ।
प्रधानसौभाग्यादिजगत्परम्पर्सूः
स नोऽस्तु विष्णुर् मतिभूतिमुक्तिदः ॥२॥


प्रणम्य विष्णुं विश्वेशं ब्रह्मादीन् प्रणिपत्य च ।
गुरुं प्रणम्य वक्ष्यामि पुराणं वेदसम्मितम् ॥३॥
इतिहासपुराणज्ञं वेदवेदाङ्गपारगम् ।
धर्मशास्त्रादितत्त्वज्ञं वशिष्ठतनयात्मजम् ॥४॥
पराशरं मुनिवरं कृतपौर्वाह्निकक्रियम् ।
मैत्रेयः परिपप्रच्छ प्रणिपत्याभिवाद्य च ॥१॥
त्वत्तो हि वेदाध्ययनम् अधीतम् अखिलं गुरो ।
धर्मशास्त्राणि सर्वाणि तथाङ्गानि यथाक्रमम् ॥२॥
त्वत्प्रसादान् मुनिश्रेष्ठ माम् अन्ये नाकृतश्रमम् ।
वक्ष्यन्ति सर्वशास्त्रेषु प्रायशो येऽपि विद्विषः ॥३॥
सोऽहम् इच्छामि धर्मज्ञ श्रोतुं त्वत्तो यथा जगत् ।
बभूव भूयश् च यथा महाभाग भविष्यति ॥४॥
यन्मयं च जगद् ब्रह्मन् यतश् चैतच् चराचरम् ।
लीनम् आसीद् यथा यत्र लयम् एष्यति यत्र च ॥५॥
यत्प्रमाणानि भूतानि देवादीनां च सम्भवम् ।
समुद्रपर्वतानां च संस्थानं च यथा भुवः ॥६॥
सूर्यादीनां च संस्थानं प्रमाणं मुनिसत्तम ।
देवादीनां तथा वंशान् मनून् मन्वन्तराणि च ॥७॥
कल्पान् कल्पविभागांश् च चातुर्युगविकल्पितान् ।
कल्पान्तस्य स्वरूपं च युगधर्मांश् च कृत्स्नशः ॥८॥
देवर्षिपार्थिवानां च चरितं यन् महामुने ।
वेदशाखाप्रणयनं यथावद् व्यासकर्तृकम् ॥९॥
धर्मांश् च ब्राह्मणादीनां तथा चाश्रमवासिनाम् ।
श्रोतुम् इच्छाम्यहं सर्वं त्वत्तो वासिष्ठनन्दन ॥१०॥
ब्रह्मन् प्रसादप्रवर्णं कुरुष्व मयि मानसम् ।
येनाहम् एतज्जानीयां त्वत्प्रसादान् महामुने ॥११॥

श्रीपराशर उवाच
साधु मैत्रेय धर्मज्ञ स्मारितोऽस्मि पुरातनम् ।
पितुः पिता मे भगवान् वसिष्ठो यद् उवाच ह ॥१२॥
विश्वामित्रप्रयुक्तेन रक्षसा भक्षितः पुरा ।
श्रुतस् तातस् ततः क्रोधो मैत्रेयाभून् ममातुलः ॥१३॥
ततोऽहं रक्षसां सत्रं विनाशाय समारभम् ।
भस्मीभूताश् च शतशस् तस्मिन् सत्रे निशाचराः ॥१४॥
ततः सङ्क्षीयमाणेषु तेषु रक्षःस्व् अशेषतः ।
माम् उवाच महाभागो वसिष्ठो मत्पितामहः ॥१५॥
अलम् अत्यन्तकोपेन तात मनुम् इमं जहि ।
राक्षसा नापराध्यन्ति पितुस् ते विहितं हि तत् ॥१६॥
मूढानाम् एव भवति क्रोधो ज्ञानवतां कुतः ।
हन्यते तात कः केन यतः स्वकृतभुक् पुमान् ॥१७॥
सञ्चितस्यापि महता वत्स क्लेशेन मानवैः ।
यशसस् तपसश् चैव क्रोधो नाशकरः परः ॥१८॥
स्वर्गापवर्गव्यासेधकारणं परमर्षयः ।
वर्जयन्ति सदा क्रोधं तात मा तद्वशो भव ॥१९॥
अलं निशाचरैर् दग्धैर् दीनैर् अनपकारिभिः ।
सत्रं ते विरमत्व् एतत् क्षमासारा हि साधवः ॥२०॥
एवं तातेन तेनाहम् अनुनीतो महात्मना ।
उपसंहृतवान् सत्रं सद्यस् तद्वाक्यगौरवात् ॥२१॥
ततः प्रीतः स भगवान् वसिष्टो मुनिसत्तमः ।
सम्प्राप्तश् च तदा तत्र पुलस्त्यो ब्रह्मणः सुतः ॥२२॥ 
पितामहेन दत्तार्घ्यः कृतासनपरिग्रहः ।
माम् उवाच महाभागो मैत्रेय पुलहाग्रजः ॥२३॥

पुलस्त्य उवाच
वैरे महति यद्वाक्याद् गुरोर् अद्याश्रिता क्षमा ।
त्वया तस्मात् समस्तानि भवान् शास्त्राणि वेत्स्यति ॥२४॥
सन्ततेर् न ममोच्छेदः क्रुद्धेनापि यतः कृतः ।
त्वया तस्मान् महाभाग ददाम्यन्यं महावरम् ॥२५॥
पुराणसंहिताकर्ता भवान् वत्स भविष्यति ।
देवतापारमर्थ्यं च यथावद् वेत्स्यते भवान् ॥२६॥
प्रवृत्ते च निवृत्ते च कर्मण्यस् तमला मतिः ।
मत्प्रसादाद् असन्दिग्धा तव वत्स भविष्यति ॥२७॥
ततश् च प्राह भगवान् वसिष्ठो मे पितामहः ।
पुलस्त्येन यद् उक्तं ते सर्वम् एतद् भविष्यति ॥२८॥
इति पूर्वं वसिष्ठेन पुलस्त्येन च धीमता ।
यद् उक्तं तत्स्मृतिं याति त्वत्प्रश्नाद् अखिलं मम ॥२९॥
सोऽहं वदाम्यशेषं ते मैत्रेय परिपृच्छते ।
पुराणसंहितां सम्यक् तां निबोध यथातथम् ॥३०॥
विष्णोः सकाशाद् उद्भूतं जगत् तत्रैव च स्थितम् ।
स्थितिसंयमकर्तासौ जगतोऽस्य जगच् च सः ॥३१॥

इति श्रीविष्णुपुराणे प्रथमेंऽशे प्रथमोऽध्यायः ॥१॥

ओ)०(ओ

(१.२)
द्वितीयोऽध्यायः
विष्णुस्तुतिः, सृष्टिप्रक्रिया च 

श्रीमैत्रेय उवाच
निर्गुणस्याप्रमेयस्य शुद्धस्याप्यमलात्मनः ।
कथं सर्गादिकर्तृत्वं ब्रह्मणोऽभ्युपगम्यते ॥१॥

श्रीपराशर उवाच
शक्तयः सर्वभावानाम् अचिन्त्यज्ञानगोचराः । 
यतोऽतो ब्रह्मणस् तास् तु सर्गाद्या भावशक्तयः । 
भवन्ति तपतां श्रेष्ठ पावकस्य यथोष्णता ॥२॥
एकानेकस्वरूपाय स्थूलसूक्ष्मात्मने नमः ।
अव्यक्तव्यक्तरूपाय विष्णवे मुक्तिहेतवे ॥३॥
सर्गस्थितिविनाशानां जगतो यो जगन्मयः ।
मूलभूतो नमस् तस्मै विष्णवे परमात्मने ॥४॥
आधारभूतं विश्वस्याप्यणीयांसम् अणीयसाम् ।
प्रणम्य सर्वभूतस्थम् अच्युतं पुरुषोत्तमम् ॥५॥
ज्ञानस्वरूपम् अत्यन्तनिर्मलं परमार्थतः ।
तम् एवार्थस्वरूपेण भ्रान्तिदर्शनतः ॥६॥
विष्णुं ग्रसिष्णुं विश्वस्य स्थितौ सर्गे तथा प्रभुम् ।
प्रणम्य जग्गताम् ईशम् अजम् अक्षयम् अव्ययम् ॥७॥
कथयामि यथापूर्वं दक्षाद्यैर् मुनिसत्तमैः ।
पृष्टः प्रोवाच भगवान् अब्जयोनिः पितामहः ॥८॥
तैश् चोक्तं पुरुकुत्साय भूभुजे नर्मदातटे ।
सारस्वताय तेनापि मह्यं सारस्वतेन च ॥९॥
परः पराणां परमः परमात्मात्मसंस्थितः ।
रूपवर्णादिनिर्देशविशेषणविवर्जितः ॥१०॥
अपक्षयविनाशाभ्याम् परिणामर्धिजन्मभिः ।
वर्जितः शक्यते वक्तुं यः सदास्तीति केवलम् ॥११॥
सर्वत्रासौ समस्तं च वसत्यत्रेति वै यतः ।
ततः स वासुदेवेति विद्वद्भिः परिपठ्यते ॥१२॥
तद् ब्रह्म परमं नित्यम् अजम् अक्षयम् अव्ययम् ।
एकस्वरूपं तु सदा हेयाभावाच् च निर्मलम् ॥१३॥
तद् एव सर्वम् एवैतद् व्यक्ताव्यक्तस्वरूपवत् ।
तथा पुरुषरूपेण कालरूपेण च स्थितम् ॥१४॥
परस्य ब्रह्मणो रूपं पुरुषः प्रथमं द्विज ।
व्यक्ताव्यक्ते तथैवान्ये रूपे कालस् तथा परम् ॥१५॥
प्रधानपुरुषव्यक्तकालानां परमं हि यत् ।
पश्यन्ति सूरयः शुद्धं तद् विष्णोः परमं पदम् ॥१६॥
प्रधानपुरुषव्यक्तकालास् तु प्रविभागशः ।
रूपाणि स्थितिसर्गानव्यक्तिसद्भावहेतवः ॥१७॥
व्यक्तं विष्णुस् तथाव्यक्तं पुरुषः काल एव च ।
क्रीडतो बालकस्येव चेष्टां तस्य निशामय ॥१८॥
अव्यक्तं कारणं यत् तत् प्रधान ऋषिसत्तमैः ।
प्रोच्यते प्रकृतिः सूक्ष्मा नित्यं सदसदात्मकम् ॥१९॥
अक्षय्यं नान्यद् आधारम् अमेयम् अजरं ध्रुवम् ।
शब्दस्पर्शविहीनं तद्रूपादिभिर् असंहितम् ॥२०॥
त्रिगुणं तज्जगद्योनिर् अनादिप्रभवाप्ययम् ।
तेनाग्रे सर्वम् एवासीद् व्याप्तं वै प्रलयाद् अनु ॥२१॥
वेदवादविदो विद्वन् नियता ब्रह्मवादिनः ।
पठन्ति चैतम् एवार्थं प्रधानप्रतिपादकम् ॥२२॥

नाहं न रात्रिर् न नभो न भूमिर्
नासीत् तमोज्योतिर् अभूच् च नान्यत् ।
श्रोत्रादिबुद्ध्यानुपलभ्यम् एकं
प्राधानिकं ब्रह्म पुमांस् तदासीत् ॥२३॥

विष्णोः स्वरूपात् परतो हि तेऽन्ये 
रूपं प्रधानं पुरुषश् च विप्र ।
तस्यैव तेन्ऽन्येन धृते वियुक्ते
रूपान्तरं तद् द्विज कालसञ्ज्ञम् ॥२४॥

प्रकृतौ संस्थितं व्यक्तम् अतीतप्रलये तु यत् ।
तस्मात् प्राकृतसञ्ज्ञोऽयम् उच्यते प्रतिसञ्चरः ॥२५॥
अनादिर् भगवान् कालो नान्तोऽस्य द्विज विद्यते ।
अव्युच्छिन्नास् ततस् त्व् एते सर्गस्थित्यन्तसंयमाः ॥२६॥
गुणसाम्ये ततस् तस्मिन् पृथक् पुंसि व्यवस्थिते ।
कालस्वरूपं तद् विष्णोर् मैत्रेय परिवर्तते ॥२७॥
ततस् तु तत्परं ब्रह्म परमात्मा जगन्मयः ।
सर्वगः सर्वभूतेशः सर्वात्मा परमेश्वरः ॥२८॥
प्रधानपुरुषौ चापि प्रविश्यात्मेच्छया हरिः ।
क्षोभयामास सम्प्राप्ते सर्गकाले व्ययाव्ययौ ॥२९॥
यथा सन्निधिमात्रेण गन्धः क्षोभाय जायते ।
मनसो नोपकर्तृत्वात् तथासौ परमेश्वरः ॥३०॥
स एव क्षोभको ब्रह्मन् क्षोभ्यश् च पुरुषोत्तमः ।
स सङ्कोचविकासाभ्यां प्रधानत्वेऽपि च स्थितः ॥३१॥
विकासाणुस्वरूपैश् च ब्रह्मरूपादिभिस् तथा ।
व्यक्तस्वरूपश् च तथा विष्णुः सर्वेश्वरेश्वरः ॥३२॥
गुणसाम्यात् ततस् तस्मात् क्षेत्रज्ञाधिष्टितान् मुने ।
गुणव्यञ्जनसम्भूतिः सर्गकाले द्विजोत्तम ॥३३॥
प्रधानतत्त्वम् उद्भूतं महान्तं तत् समावृणोत् ।
सात्त्विकी राजसश् चैव तामसश् च त्रिधा महान् ॥३४॥
प्रधानतेनएन समं त्वचा बीजम् इवावृतम् ।
वैकारिकस् तैजसश् च भूतादिश् चैव तामसः ॥३५॥
त्रिविधोऽयम् अहङ्कारो महत्तेनआद् अजायत ।
भूतेन्द्रियाणां हेतुः स त्रिगुणत्वान् महामुने ।
यथा प्रधानेन महान् महता स तथावृतः ॥३६॥
भूतादिस् तु विकुर्वाणः शब्दतन्मात्रकं ततः ।
ससर्ज शब्दतन्मात्राद् आकाशं शब्दलक्षणम् ॥३७॥
शब्दमात्रं तथाकाशं भूतादिः स समावृणोत् ।
आकाशस् तु विकुर्वाणः स्पर्शमात्रं ससर्ज ह ॥३८॥
बलवान् अभवद् वायुस् तस्य स्पर्शो गुणो मतः ।
आकाशं स्पर्शमात्रं तु स्पर्शमात्रं समावृणोत् ॥३९॥
ततो वायुर् विकुर्वाणो रूपमात्रं ससर्ज ह ।
ज्योतिर् उत्पद्यते वायोस् तद्रूपगुणम् उच्यते ॥४०॥
स्पर्शमात्रं तु वै वायू रूपमात्रं समावृणोत् ।
ज्योतिश् चापि विकुर्वाणं रसमात्रं ससर्ज ह ॥४१॥
सम्भवन्ति ततोऽम्भांसि रसाधाराणि तानि च ।
रसमात्राणि चाम्भांसि रूपमात्रं समावृणोत् ॥४२॥
विकुर्वाणानि चाम्भांसि गन्धमात्रं ससर्जिरे ।
सङ्घातो जायते तस्मात् तस्य गन्धो गुणो मतः ॥४३॥
तस्मिंस् तस्मिंस् तु तन्मात्रं तेन तन्मात्रता स्मृता ॥४४॥
तन्मात्राण्यविशेषाणि अविशेषास् ततो हि ते ॥४५॥
न शान्ता नापि घोरास् ते न मूढाश् चाविशेषिणः ।
भूततन्मात्रसर्गोऽयम् अहङ्कारात् तु तामसात् ॥४६॥
तैजसानीन्द्रियाण्य् आहुर् देवा वैकारिका दश ।
एकादशं मनश् चात्र देवा वैकारिकाः स्मृताः ॥४७॥
त्वक् चक्षुर् नासिका जिह्वा श्रोत्रम् अत्र च पञ्चमम् ।
शब्दादीनाम् अवाप्त्यर्थं बुद्धियुक्तानि वै द्विज ॥४८॥
पायूपस्थौ करौ पादौ वाक् च मैत्रेय पञ्चमी ।
विसर्गशिल्पगत्युक्तिः कर्म तेषां च कथ्यते ॥४९॥
आकाशवायुतेजांसि सलिलं पृथिवी तथा ।
शब्दादिभिर् गुणैर् ब्रह्मन् संयुक्तान्य् उत्तरोत्तरैः ॥५०॥
शान्ता घोराश् च मूढाश् च विशेषास् तेन ते स्मृताः ॥५१॥
नानावीर्याः पृथग्भूतास् ततस् ते संहतिं विना ।
नाशक्नुवन् प्रजाः स्रष्टुम् असमागम्य कृत्स्नशः ॥५२॥
समेत्यान्योन्यसंयोगं परस्परसमाश्रयाः ।
एकसङ्घातलक्ष्याश् च सम्प्राप्यैक्यम् अशेषतः ॥५३॥
पुरुषाधिष्ठितत्वाच् च प्रधानानुग्रहेण च ।
महदाद्या विशेषान्ता ह्यण्डम् उत्पादयन्ति ते ॥५४॥
तत्क्रमेण विवृद्धं सज्जलबुद्बुदवत् समम् ।
भूतेभ्योऽण्डं महाबुद्धे महत्तदुदकेशयम् ।
प्राकृतं ब्रह्मरूपस्य विष्णोः स्थानम् अनुत्तमम् ॥५५॥
अत्राव्यक्तस्वरूपोऽसौ व्यक्तरूपो जगत्पतिः ।
विष्णुर् ब्रह्मस्वरूपेण स्वयम् एव व्यवस्थितः ॥५६॥
मेरुर् उल्बमभूतस्य जरायुश् च महीधराः ।
गर्भोदकं समुद्राश् च तस्यासन् सुमात्मनः ॥५७॥
साद्रिद्वीपसमुद्राश् च सज्योतिर् लोकसङ्ग्रहः ।
तस्मिन्न् अण्डेऽभवद् विप्र सद् एवासुरमानुषः ॥५८॥
वारिवह्न्यनिलाकाशैस् ततो भूतादिना बहिः ।
वृतं दशगुणैर् अण्डं भूतादिर् महता तथा ॥५९॥
अव्यक्तेनावृतो ब्रह्मंस् तैः सर्वैः सहितो महान् ।
एभिर् आवरणैर् अण्डं सप्तभिः प्राकृतैर् वृतम् ।
नारिकेलफलस्यान्तर्बीजं बाह्यदलैर् इव ॥६०॥
जुषन् रजो गुणं तत्र स्वयं विश्वेश्वरो हरिः ।
ब्रह्मा भूत्वास्य जगतो विसृष्टौ सम्प्रवर्तते ॥६१॥
सृष्टं च पात्यनुयुगं यावत् कल्पविकल्पना ।
सत्त्वभृद् भगवान् विष्णुर् अप्रमेयपराक्रमः ॥६२॥
तमोद्रेकी च कल्पान्ते रुद्ररूपी जनार्दनः ।
मैत्रेयाखिलभूतानि भक्षयत्यतिदारुणः ॥६३॥
भक्ष्á च भूतानि जगत्य् एकार्णवीकृते ।
नागपर्यङ्कशयने शेते च परमेश्वरः ॥६४॥
प्रबुद्धश् च पुनः सृष्टिं करोइत् ब्रह्मरूपधृक् ॥६५॥
सृष्टिस्थित्यन्तकरणीं ब्रह्मविष्णुशिवात्मिकाम् ।
स सञ्ज्ञां याति भगवान् एक एव जनार्दनः ॥६६॥
स्रष्टा सृजति चात्मानं विष्णुः पाल्यं च पाति च ।
उपसंह्रियते चान्ते संहर्ता च स्वयं प्रभुः ॥६७॥
पृथिव्यापस् तथा तेजो वायुर् आकाश एव च ।
सर्वेन्द्रियान्तःकरणं पुरुषाख्यं हि यज् जगत् ॥६८॥
स एव सर्वभूतात्मा विश्वरूपो यतोऽव्ययः ।
सर्गादिकं तु तस्यैव भूतस्थम् उपकारकम् ॥६९॥

स एव सृज्यः स च सर्गकर्ता 
स एव पात्यत्ति च पाल्यते च ।
ब्रह्माद्यवस्थाभिर् अशेषमूर्तिर्
विष्णुर् वरिष्ठो वरदो वरेण्यः ॥७०॥

इति श्रीविष्णुपुराणे प्रथमेंऽशे द्वितीयोऽध्यायः 
॥२॥

ओ)०(ओ

(१.३)
तृतीयोऽध्यायः ।
ब्रह्मणः सर्गजनिकायाः शक्तेर् विवरणं, तस्यायुर् निरूपणं च

श्रीमैत्रेय उवाच
निर्गुणस्याप्रमेयस्य शुद्धस्याप्यमलात्मनः ।
कथं सर्गादिकर्तादिकर्तृत्वं ब्रह्मणोऽभ्युपगम्यत ॥१॥

श्रीपराशर उवाच
शक्तयः सर्वभावानाम् अचिन्त्यज्ञानगोचराः ।
यतोऽतो ब्रह्मणस् तास् तु सर्गाद्या भावशक्तयः ।
भवन्ति तपसां श्रेष्ठ पावकस्य यथोष्णता ॥२॥
तन् निबोध यथा सर्गे भगवान् सम्प्रवर्तते ।
नारायणाख्यो भगवान् ब्रह्मा लोकपितामहः ॥३॥
उत्पन्नः प्रोच्यते विद्वन् नित्यम् एवोपचारतः ॥४॥
निजेन तस्य मानेन आयुर् वर्षशतं स्मृतम् ।
तत्पराख्यं तदर्धं च परार्धम् अभिधीयते ॥५॥
कालस्वरूपं विष्णोश् च यम् मयोक्तं तवानघ ।
तेन तस्य निबोध त्वं परिमाणोपपादनम् ॥६॥
अन्येषां चैव जन्तूनां चराणाम् अचराश् च ये ।
भूभूभृत्सागरादीनाम् अशेषाणां च सत्तम ॥७॥
काष्ठा पञ्चदशाख्याता निमेषा मुनिसत्तम ।
काष्ठात्रिंशत् कला त्रिंशत् कला मौहूर्तिको विधिः ॥८॥
तावत्सङ्ख्यैर् अहोरात्रं मुहूर्तैर् मानुषं स्मृतम् ।
अहोरात्राणि तावन्ति मासः पक्षद्वयात्मकः ॥९॥
तैः षड्भिर् अयनं वर्षं द्वेऽयने दक्षिणोत्तरे ।
अयनं दक्षिणं रात्रिर् देवानाम् उत्तरं दिनम् ॥१०॥
दिव्यैर् वर्षसहस्रैस् तु कृतत्रेतादिसञ्ज्ञितम् ।
चतुर्युगं द्वादशभिस् तद्विभागं निबोध मे ॥११॥
चत्वारि त्रीणि द्वै चैकं कृतादिषु यथाक्रमम् ।
द्वियाब्दानां सहस्राणि युगेष्व् आहुः पुराविदः ॥१२॥
तत्प्रमाणैः शतैः सन्ध्या पूर्वा तत्राभिधीयते ।
सन्ध्यांशश् चैव तत्तुल्यो युगस्यानन्तरो हि सः ॥१३॥
सन्ध्यासन्ध्यांशयोर् अन्तर् यः कालो मुनिसत्तम ।
युगाख्यः स तु विज्ञेयः कृतत्रेतादिसञ्ज्ञितः ॥१४॥
कृतं त्रेता द्वापरश् च कलिश् चैव चतुर्युगम् ।
प्रोच्यते तत्सहस्रं च ब्रह्मणो दिवसं मुने ॥१५॥
ब्रह्मणो दिवसे ब्रह्मन् मनवस् तु चतुर्दश ।
भवन्ति परिमाणं च तेषां कालकृतं शृणु ॥१६॥
सप्तर्षयः सुराः शक्रो मनुस् तत्सूनवो नृपाः ।
एककाले हि सृज्‎यन्ते च पूर्ववत् ॥१७॥
चतुर्युगाणां सङ्ख्याता साधिका ह्य् एकसप्ततिः ।
मन्वन्तरं मनोः कालः सुरादीनां च सत्तम ॥१८॥
अष्टौ शत सहस्राणि दिव्यया सङ्ख्यया स्मृतम् ।
द्विपञ्चाशत् तथान्यानि सहस्राण्यधिकानि तु ॥१९॥
त्रिंशत्कोट्यस् तु सम्पूर्णाः सङ्ख्याताः सङ्ख्यया द्विज ।
सप्तषष्टिस् तथान्यानि नियुतानि महामुने ॥२०॥
विंशतिस् तु सहस्राणि कालोऽयम् अधिकं विना ।
मन्वन्तरस्य सङ्ख्येयं मानुषैर् वत्सरैर् द्विज ॥२१॥
चतुर्दशगुणो ह्य् एष कालो ब्राह्मम् अहः स्मृतम् ।
ब्राह्मो नैमित्तिको नाम तस्यान्ते प्रतिसञ्चरः ॥२२॥
तदा हि दह्यते सर्वं त्रैलोक्यं भूर्भुवादिकम् ।
जनं प्रयान्ति तापार्ता महर्लोकनिवासिनः ॥२३॥
एकार्णवे तु त्रैलोक्ये ब्रह्मा नारायणात्मकः ।
भोगिशय्यां गतः शेते त्रैलोक्यग्रासबृंहितः ॥२४॥
जनस्थैर्योगिभिर् देवश् चिन्त्यमानोऽब्जसम्भवः ।
तत्प्रमाणां हि तां रात्रिं तदन्ते सृजते पुनः ॥२५॥
एवं तु ब्रह्मणो वर्षम् एवं वर्षशतं च यत् ।
शतं हि तस्य वर्षाणां परमायुर् महात्मनः ॥२६॥
एकम् अस्य व्यतीतं तु परार्धं ब्रह्मणोऽनघ ।
तस्यान्तेऽभून् महाकल्पः पाद्म इत्यभिविश्रुतः ॥२७॥
द्वितीयस्य परार्धस्य वर्तमानस्य वै द्विज ।
वाराह इति कल्पोऽयं प्रथमः परिकीर्तितः ॥२८॥

इति श्रीविष्णुपुराणे प्रथमेंऽशे तृतीयोऽध्यायः 
॥३॥
 
 ओ)०(ओ

(१.४)
चतुर्थोऽध्यायः 
कल्पान्ते सर्गवर्णनं 

श्रीमैत्रेय उवाच
ब्रह्मा नारायणाख्योऽसौ कल्पादौ भगवान् यथा ।
ससर्ज सर्वभूतानि तदाचक्ष्व महामुने ॥१॥

श्रीपराशर उवाच
प्रजाः ससर्ज भगवान् ब्रह्मा नारायणात्मकः ।
प्रजापतिपतिर् देवो यथा तन् मे निशामय ॥२॥
अतीतकल्पावसाने निशासुप्तोत्थितः प्रभुः ।
सत्त्वोद्रिक्तस् तथा ब्रह्मा शून्यं लोकम् अवैक्षत ॥३॥
नारायणः परोऽचिन्त्यः परेषाम् अपि स प्रभुः ।
ब्रह्मस्वरूपी भगवान् अनादिः सर्वसम्भवः ॥४॥
इमं चोदाहरन्त्यत्र श्लोकं नारायणं प्रति ।
ब्रह्मस्वरूपिणं देवं जगतः प्रभवाप्ययम् ॥५॥
आपो नारा इति प्रोक्ता आपो वै नरसूनवः । 
अयनं तस्य ताः पूर्वं तेन नारायणः स्मृतः ॥६॥
तोयान्तःस्थां महीं ज्ञात्वा जगत्य् एकार्णवीकृते ।
अनुमानात् तदुद्धारं कर्तुकामः प्रजापतिः ॥७॥
अकरोत् स्वतनूम् अन्यां कल्पादिषु यथा पुरा ।
मत्स्यकूर्मादिकां तद्वद् वाराहं वपुरास्थितः ॥८॥
वेदयज्ञमयं रूपम् अशेषजगतः स्थितौ ।
स्थितः स्थिरात्मा सर्वात्मा परमात्मा प्रजापतिः ॥९॥
जनलोकगतैः सिद्धैः सनकाद्यैर् अभिष्टुतः ।
प्रविवेश तदा तोयम् आत्माधारो धराधरः ॥१०॥
निरीक्ष्य तं तदा देवी पाटालतलम् आगतम् ।
तुष्टाव प्रणता भूत्वा भक्तिनम्रा वसुन्धरा ॥११॥

पृथिव्य् उवाच
नमस् ते पुण्डरीकाक्ष शङ्खचक्रगदाधर ।
माम् उद्धरास्माद् अद्य त्वं त्वत्तोऽहं पूर्वम् उत्थिता ॥१२॥
त्वयाहम् उद्धृता पूर्वं त्वन् मयाहं जनार्दन ।
तथान्यानि च भूतानि गगनादीन्यशेषतः ॥१३॥
नमस् ते परमात्मात्मन् पुरुषात्मन् नमोऽस्तु ते ।
प्रधानव्यक्तभूताय कालभूताय ते नमः ॥१४॥
त्वं कर्ता सर्वभूतानां त्वं पाता त्वं विनाशकृत् ।
सर्गादिषु प्रभो ब्रह्मविष्णुरुद्रात्मरूपधृक् ॥१५॥
सम्भक्ष्á सकलं जगत्य् एकार्णवीकृते ।
शेषे त्वम् एव गोविन्द चिन्त्यमानो मनीषिभिः ॥१६॥
भवतो यत् परं सत्त्वं तन् न जानन्ति कश्चन ।
अवतारेषु यद् रूपं तद् अर्चन्ति दिवौकसः ॥१७॥
त्वाम् आराध्य परं ब्रह्म याता मुक्तिं मुमुक्षवः ।
वासुदेवम् अनाराध्य को मोक्षं समवाप्स्यति ॥१८॥
यत् किञ्चित् मनसा ग्राह्यं यद् ग्राह्यं चक्षुरादिभिः ।
बुद्ध्या च यत् परिच्छेद्यं तद् रूपम् अखिलं तव ॥१९॥
त्वन्मयाहं त्वदाधारा त्वत्सृष्टा त्वत्समाश्रया ।
माधवीम् इति लोकोऽयम् अभिधत्ते ततो हि माम् ॥२०॥
जयाखिलज्ञानमय जय स्थूलमयाव्यय ।
जयानन्त जयाव्यक्त जय व्यक्तमय प्रभो ॥२१॥
परापरमात्मन् विश्वात्मन् जय यज्ञपतेऽनघ ।
त्वं यज्ञस् त्वं वषट्कारस् त्वम् ओङ्कारस् त्वम् अग्नयः ॥२२॥
त्वं वेदास् त्वं तदङ्गानि त्वं यज्ञपुरुषो हरे ।
सूर्यादयो ग्रहास् तारा नक्षत्राण्यखिलं जगत् ॥२३॥
मूर्तामूर्तम् अदृश्यं च दृश्यं च पुरुषोत्तम ।
यच् चोक्तं यच् च नैवोक्तं मयात्र परमेश्वर ।
तत् सर्वं त्वं नमस् तुभ्यं भूयो भूयो नमो नमः ॥२४॥

श्रीपराशर उवाच
एवं संस्तूयमानस् तु पृथिव्या धरणीधरः ।
सामस्वरध्वनिः श्रीमाञ् जगर्ज परिघर्घरम् ॥२५॥

ततः समुत्क्षिप्य धरां स्वदंष्ट्रया
महावराहः स्फुटपद्मलोचनः ।
रसातलाद् उत्पलपत्रसन्निभः 
समुत्थितो नील इवाचलो महान् ॥२६॥

उत्तिष्ठता तेन मुखानिलाहतं
तत्सम्भवाम्भो जनलोकसंश्रयान् ।
प्रक्षालयामास हि तान् महाद्युतीन् 
सनन्दनादीन् अपकल्मषान् मुनीन् ॥२७॥

प्रयान्ति तोयानि खुराग्रविक्षत
रसातलेऽधः कृतशब्दसन्तति ।
श्वासानिलास् ताः परितः प्रयान्ति
सिद्धा जने ये नियता वसन्ति ॥२८॥

उत्तिष्ठतस् तस्य जलार्द्रकुक्षेर्
महावराहस्य महीं विगृह्य ।
विधुन्वतो वेदमयं शरीरं
रोमान्तरस्था मुनयः स्तुवन्ति ॥२९॥

तं तुष्टुवुस् तोषपरीतचेतसो
लोके जने ये निवसन्ति योगिनः ।
सनन्दनाद्या ह्यतिनम्रकन्धरा 
धराधरं धीरतरोद्धतेक्षणम् ॥३०॥

जयेश्वराणां परमेश केशव
प्रभो गदाशङ्खधरासिचक्रधृक् ।
प्रसूतिनाशस्थितिहेतुर् ईश्वरस् 
त्वम् एव नान्यत् परमं च यत् पदम् ॥३१॥

पादेषु वेदास् तव यूपदंष्ट्र
दन्तेषुयज्ञाश् चितयश् च वक्त्रे ।
हुताशजिह्वोऽसि तनूरुहाणि 
दर्भाः प्रभो यज्ञपुमांस् त्वम् एव ॥३२॥

विलोचने रात्र्यहनी महात्मन्
सर्वाश्रयं ब्रह्म परं शिरस् ते ।
सूक्तान्यशेषाणि सटाकलापो
घ्राणं समस्तानि हवींषि देव ॥३३॥

स्रुक्तुण्ड सामस्वरधीरनाद
प्राग्वंशकायाखिलसत्रसन्धे ।
पूर्तेष्टधर्मचरणारविन्दोऽसि देव
सनातनात्मन् भगवन् प्रसीद ॥३४॥

पदक्रमाक्रान्तभुवं भवन्तम्
आदिस्थितं चाक्षर विश्वमूर्ते ।
विश्वस्य विद्मः परमेश्वरोऽसि
प्रसीद नाथोऽसि परावरस्य ॥३५॥

दंष्ट्राग्रविन्यस्तम् अशेषम् एतद्
भूमण्डलं नाथ विभाव्यते ते ।
विगाहतः पद्मवनं विलग्नं
सरोजिनीपत्रम् इवोढपङ्कम् ॥३६॥

द्यावापृथिव्योर् अतुलप्रभाव 
यदन्तरं तद् वपुषा तवैव ।
व्याप्तं जगद् व्याप्तिसमर्थदीप्ते
हिताय विश्वस्य विभो भव त्वम् ॥३७॥

परमार्थस् त्वम् एवैको नान्योऽस्ति जगतः पते ।
तवैष महिमा येन व्याप्तम् एतच् चराचरम् ॥३८॥
यद् एतद् दृश्यते मूर्तम् एतज्ज्ञानात्मनस् तव । 
भ्रान्तिज्ञानेन पश्यन्ति जगद्रूपम् अयोगिनः ॥३९]।
ज्ञानस्वरूपम् अखिलं जगद् एतद् अबुद्धयः ।
अर्थस्वरूपं पश्यन्तो भ्राम्यन्ते मोहसम्प्लवे ॥४०॥
ये तु ज्ञानविदः शुद्ध चेतसस् तेऽखिलं जगत् ।
ज्ञानात्मकं प्रपश्यन्ति त्वद्रूपं परमेश्वर ॥४१॥
प्रसीद सर्व सर्वात्मन् वासाय जगताम् इमाम् ।
उद्धरोर्वीम् अमेयात्मन् छिन्नो देह्यब्जलोचन ॥४२॥
सत्त्वोद्रिक्तोऽसि भगवन् गोविन्द पृथिवीम् इमाम् ।
समुद्धर भवायेश शं नो देह्यब्जलोचन ॥४३॥
सर्गप्रवृत्तिर् भवतो जगताम् उपकारिणी ।
भवत्व् एषा नमस् तेऽस्तु शं नो देह्यब्जलोचन ॥४४॥

श्रीपराशर उवाच
एवं संस्तूयमानस् तु परमात्मा महीधरः ।
उज्जहार क्षितिं क्षिप्रं न्यस्तवांश् च महाम्भसि ॥४५॥
तस्योपरि जलौघस्य महती नौर् इव स्थिता ।
विततत्वात् तु देहस्य न मही याति सम्प्लवम् ॥४६॥
ततः क्षितिं समां कृत्वा पृथिव्यां सोऽचिनोद् गिरीन् ।
यथाविभागं भगवान् अनादिः परमेश्वरः ॥४७॥
प्राक्सर्गदग्धान् अखिलान् पर्वतान् पृथिवीतले ।
अमोघेन प्रब्रह्मा ससर्जामोघवाञ्छितः ॥४८॥
भूविभागं ततः कृत्वा सप्तद्वीपान् यथातथम् ।
भूराद्यांश् चतुरो लोकान् पूर्ववत् समकल्पयत् ॥४९॥
ब्रह्मरूपधरो देवस् ततोऽसौ रजसा वृतः ।
चकार सृष्टिं भगवांश् चतुर्वक्त्रधरो हरिः ॥५०॥
निमित्तमात्रम् एवासौ सृष्टानां सर्गकर्मणि ।
प्रधानकारणीभूता यतो वै सृज्यशक्तयः ॥५१॥
निमित्तमात्रं मुक्त्वैवं नान्यत् किञ्चिद् अपेक्षते ।
नीयते तपतां श्रेष्ठ स्वशक्त्या वस्तु वस्तुताम् ॥५२॥

इति श्रीविष्णुपुराणे प्रथमेंऽशे चतुर्थोऽध्यायः 
॥४॥

 ओ)०(ओ

(१.५)
अथ पञ्चमोऽध्यायः
देवादीनां सृष्टिकथनं

श्रीमैत्रेय उवाच
यथा ससर्ज देवोऽसौ देवर्षिपितृदानवान् ।
मनुष्यतिर्यग्वृक्षादीन् भूव्योमसलिलौकसः ॥१॥
यद् गुणं यत्स्वभावं च यद्रूपं च जगद् द्विज ।
सर्गादौ सृष्टवान् ब्रह्मा तन् ममाचक्ष्व कृत्स्नशः ॥२॥

श्रीपराशर उवाच
मैत्रेय कथयाम्य् एतच् छृणुष्व सुसमाहितः ।
यथा ससर्ज देवोऽसौ देवादीन् अखिलान् विभुः ॥३॥
सृष्टिं चिन्तयतस् तस्य कल्पादिषु यथा पुरा ।
अबुद्धिपूर्वकः सर्गः प्रादुर्भूतस् तमोमयः ॥४॥
तमो मोहो महामोहस् तामिस्रो ह्यन्धसञ्ज्ञितः ।
अविद्या पञ्चपर्वैषा प्रादुर्भूता महात्मनः ॥५॥
पञ्चधाऽवस्थितः सर्गो ध्यायतोऽप्रतिबोधवान् ।
बहिर् अन्तोऽप्रकाशश् च संवृतात्मा नगात्मकः ॥६॥
मुख्या नगा यतः प्रोक्ता मुख्यसर्गस् ततस् त्व् अयम् ॥७॥
तं दृष्ट्वाऽसाधकं सर्गम् अन्यद् अपरं पुनः ॥८॥
तस्याभिध्यायतः सर्गस् तिर्यक् स्रोताभ्यवर्तत ।
यस्मात् तिर्यक् प्रवृत्तिः स तिर्यक् सोर्तास् ततः स्मृतः ॥९॥
पश्वादयस् ते विख्यातास् तमःप्राया ह्यवेदिनः ।
उत्पथग्राहिणश् चैव तेऽज्ञाने ज्ञानमानिनः ॥१०॥
अहङ्कृता अहम्माना अष्टाविंशद्वधात्मकः ।
अन्तःप्रकाशास् ते सर्वे आवृताश् च परस्परम् ॥११॥
तम् अप्यसाधकं मत्वा ध्यायतोऽन्यस् ततोऽभवत् ।
ऊर्ध्वस्रोतास् तृतीयस् तु सात्त्विकोर्ध्वम् अवर्तत ॥१२॥
ते सुखप्रीतिबहुला बहिर् अन्तस् त्वनावृताः ।
प्रकाशा बहिर् अन्तश् च ऊर्ध्वस्रोतोद्भवाः स्मृताः ॥१३॥
तुष्टात्मनस् तृतीयस् तु देवसर्गस् तु स स्मृतः ।
तस्मिन् सर्गेऽभवत् प्रीतिर् निष्पन्ने ब्रह्मणस् तदा ॥१४॥
ततोऽन्यं स तदा दधौ साधकं सर्गम् उत्तमम् ।
असाधकांस् तु तान् ज्ञात्वा मुख्यसर्गादिसम्भवात् ॥१५॥
तथाभिध्यायतस् तस्य सत्याभिध्यायिनस् ततः ।
प्रादुर्बभूव चाव्यक्ताद् अर्वाक् स्रोतास् तु साधकः ॥१६॥
यस्माद् अर्वाग् व्यवर्तन्त ततोऽर्वाक् स्रोतसस् तु ते ।
ते च प्रकाशबहुलास् तमोद्रिक्ता रजोऽधिकाः ॥१७॥
तस्मात् ते दुःखबहुला भूयो भूयश् च कारिणः ।
प्रकाशा बहिर् अन्तश् च मनुष्याः साधकास् तु ॥१८॥
इत्य् एते कथिताः सर्गाः षड् अत्र मुनिसत्तम ।
प्रथमो महतः सर्गो विज्ञेयो ब्रह्मणस् तु सः ॥१९॥
तन्मात्राणां द्वितीयश् च भूतसर्गो हि स स्मृतः ।
वैकारिकस् तृतीयस् तु सर्ग ऐन्द्रिक्यकः स्मृतः ॥२०॥
इत्य् एष प्राकृतः सर्गः सम्भूतो बुद्धिपूर्वकः ।
मुख्यसर्गश् चतुर्थस् तु मुख्या वै स्थावराः स्मृताः ॥२१॥
तिर्यक्स्रोतास् तु यः प्रोल्तस् तैर्यग्योन्यः स उच्यते ।
तदूर्ध्वस्रोतसां षष्ठो देवसर्गस् तु संस्मृतः ॥२२॥
ततोऽर्वाक् स्रोतसां सर्गः सप्तमः स तु मानुषः ॥२३॥
अष्टमोऽनुग्रहः सर्गः सात्त्विकस् तामसश् च सः ।
पञ्चैते वैकृताः सर्गाः प्राकृतास् तु त्रयः स्मृताः ॥२४॥
प्राकृतो वैकृतश् चैव कौमारो नवमः स्मृतः । 
इत्य् एते वै समाख्याता नव सर्गाः प्रजापतेः ॥२५॥
प्राकृता वैकृताश् चैव जगतो मूलहेतवः ।
सृजतो जगदीशस्य किम् अन्यच् छ्रोतुम् इच्छसि ॥२६॥

श्रीमैत्रेय उवाच
सङ्क्षेपात् कथितः सर्गो देवादीनां मुने त्वया ।
विस्ताराच् छ्रोतुम् इच्छामि त्वत्तो मुनिवरोत्तम ॥२७॥

श्रीपराशर उवाच
कर्मभिर् भाविताः पूर्वैः कुशलाकुशलैस् तु ताः ।
ख्यात्या तया ह्यनिर्मुक्ताः संहारे ह्य् उपसंहृताः ॥२८॥
स्थावरान्ताः सुराद्यास् तु प्रजा ब्रह्मंश् चतुर्विधाः ।
ब्रह्मणः कुर्वतः सृष्टिं जज्ञिरे मानसास् तु ताः ॥२९॥
ततो देवासुरपित्ṝन् मनुष्यांश् च चतुष्टयम् ।
सिसृक्षुर् अम्भोआंस्य् एतानि स्वम् आत्मानम् अयूयुजत् ॥३०॥
युक्तात्मनस् तमोमात्रा ह्य् उद्रिक्ताभूत् प्रजापतेः ।
सिसृक्षोर् जघनात् पूर्वम् असुरा जज्ञिरे ततः ॥३१॥
उत्ससर्ज ततस् तां तु तमोमात्रात्मिकां तनुम् ।
सा तु त्यक्ता तनुस् तेन मैत्रेयाभूद् विभावरी ॥३२॥
सिसृक्षुर् अन्यदेहस्थः प्रीतिम् आप ततः सुराः ।
सत्त्वोद्रिक्ताः समुद्भूता मुखतो ब्रह्मणो द्विज ॥३३॥
त्यक्ता सापि तनुस् तेन सत्त्वप्रायम् अभूद् दिनम् ।
ततो हि बलिनो रात्राव् असुरा देवता दिवा ॥३४॥
सत्त्वमात्रात्मिकाम् एव ततोऽन्यां जगृहे तनुम् ।
पितृवन् मन्यमानस्य पितरस् तस्य जज्ञिरे ॥३५॥
उत्ससर्ज ततस् तां तु पित्ṝन् सृष्ट्वापि स प्रभुः ।
सा चोत्सृष्ट् ;अभवत् सन्ध्या दिननक्तान्तरस्थिता ॥३६॥
रजोमात्रात्मिकाम् अन्यां जगृहे स तनुं ततः ।
रजोमात्रोत्कटा जाता मनुष्या द्विजसत्तम ॥३७॥
ताम् अप्य् आशु स तत्याज तनुं सद्यः प्रजापतिः ।
ज्योत्स्ना समभवत् सापि प्राक् सन्ध्या याभिधीयते ॥३८॥
ज्योत्स्नागमे तु बलिनो मनुष्याः पितरस् तथा ।
मैत्रेय सन्ध्यासमये तस्माद् एते भवन्ति वै ॥३९॥
ज्योत्स्ना रात्र्यहनी सन्ध्या चत्वार्य् एतानि वै प्रभोः ।
ब्रह्मणस् तु शरीराणि त्रिगुणोपाश्रयाणि तु ॥४०॥
रजोमात्रात्मिकाम् एव ततोऽन्यां जगृहे तनुम् ।
ततः क्षुद् ब्रह्मणो जाता जज्ञे कामस् तया ततः ॥४१॥
क्षुत्क्षामानन्धकारेऽथ सोऽसृजद् भगवांस् ततः ।
विरूपाः श्मश्रुला जातास् तेऽभ्यधावंस् ततः प्रभुम् ॥४२॥
मैवं भो रक्ष्यताम् एष यैर् उक्तं राक्षसास् तु ते ।
ऊचुः खादाम इत्यन्ये ये ते यक्षास् तु जक्षणात् ॥४३॥
अप्रियेण तु तान् दृष्ट्वा केशाः शीर्यन्त वेधसः ।
हीनाश् च शिरसो भूयः समारोहन्त तच्छिरः ॥४४॥
सर्पात् तेऽभवन् सर्पा हीनत्वाद् अहयः स्मृताः ।
ततः क्रुद्धो जगत्स्रष्टा क्रोधात्मनो विनिर्ममे ।
वर्णेन कपिशेनोग्रभूतास् ते पिशिताशनाः ॥४५॥
गायतोऽङ्गात् समुत्पन्ना गन्धर्वास् तस्य तत्क्षणात् ।
पिबन्तो जज्ञिरे वाचं गन्धर्वास् तेन ते द्विज ॥४६॥
एतानि सृष्ट्वा भगवान् ब्रह्मा तच्छक्तिचोदितः ।
ततः स्वच्छन्दतोऽन्यानि वयांसि वयसोऽसृजत् ॥४७॥
अवयो वक्षसश् चक्रे मुखतोऽजाः स सृष्टवान् ।
सृष्टवान् उदराद् गाश् च पार्श्वाभ्याम् च प्रजापतिः ॥४८॥
पद्भ्यां चाश्वान् समातङ्गान् रासभान् गवयान् मृगान् ।
उष्ट्रान् अश्वतरांश् चैव न्यङ्कून् अन्याश् च जातयः ॥४९॥
ओषध्यः फलमूलिन्यो रोमभ्यस् तस्य जज्ञिरे ।
त्रेतायुगमुखे कल्पस्यादौ द्विजोत्तम ।
सृष्ट्वा पश्वोषधीः सम्यग् युयोज स तदाध्वरे ॥५०॥
गौरजः पुरुषो मेषश् चाश्वाश्वतरगर्दभाः ।
एतान् ग्राम्यान् पशून् आहुर् आरण्यांश् च निबोध मे ॥५१॥
श्वापदा द्विखुरा हस्ती वानराः पक्षिपञ्चमाः ।
औदकाः पशवः षष्ठाः सप्तमास् तु सरीसृपाः ॥५२॥
गायत्रं च ऋचश् चैव त्रिवृत् सोमं रथन्तरम् ।
अग्निष्टोमं च यज्ञानां निर्ममे प्रथमान् मुखात् ॥५३॥
यजूंषि त्रैष्टुभं छन्दः स्तोमं पञ्चदशं तथा ।
बृहत्साम तथोक्थं च दक्षिणाद् असृजन् मुखात् ॥५४॥
सामानि जगतीच्छन्दः स्तोमं सप्तदशं तथा ।
वैरूपम् अतिरात्रं च पश्चिमाद् असृजन् मुखात् ॥५५॥
एकविञ्चम् अथर्वाणाम् आप्तोर् यामाणम् एव च ।
अनुष्टुभं च वैराजम् उत्तराद् असृजन् मुखात् ॥५६॥
उच्चावचानि भूतानि गात्रेभ्यस् तस्य जज्ञिरे ।
देवासुरपित्ṝन् सृष्ट्वा मनुष्यांश् च प्रजापतिः ॥५७॥
ततः पुनः ससर्जादौ साङ्कल्पस्य पितामहः ।
यक्षान् पिशाचान् गन्धर्वान् तथैवाप्सरसां गणान् ॥५८॥
नरकिन्नररक्षांसि वयःपशुमृगोरगान् ।
 अव्ययं च व्ययं चैव यद् इदं स्थाणुजङ्गमम् ॥५९॥
तत् ससर्ज तदा ब्रह्मा भगवान् आदिकृत् प्रभुः ।
तेषां ये यानि कर्माणि प्राक् सृष्ट्यां प्रतिपेदिरे ॥६०॥
हिंस्राहिंस्रे मृदुक्रूरे धर्माधर्माव् ऋतानृते ।
तद्भाविताः प्रपद्यन्ते तस्मात् तत् तस्य रोचते ॥६१॥
इन्द्रियथार्थएषु भूतेषु शरीरेषु च स प्रभुः ।
नानात्वं विनियोगं च धातैवं व्यसृजत् स्वयम् ॥६२॥
नाम रूपं च भूतानां कृत्यानां च प्रपञ्चनम् ।
वेदशब्देभ्य एवादौ देवादीनां चकार सः ॥६३॥
ऋषीणां नामधेयानि यथा वेदश्रुतानि वै ।
तथा विनियोगयोग्यानि ह्यन्येषाम् अपि सोऽकरोत् ॥६४॥
यथ र्तुष्व् ऋतुलिङ्गानि नानारूपाणि पर्यये ।
दृश्यन्ते तानि तान्य् एव तत्र भावा युगादिषु ॥६५॥
करोत्य् एवंविधां सृष्टिं कल्पादौ स पुनः पुनः ।
सिसृक्षाशक्तियुक्तोऽसौ सृज्यशक्तिप्रचोदितः ॥६६॥

इति श्रीविष्णुपुराणे प्रथमेंऽशे पञ्चमोऽध्यायः 
॥५॥

ओ)०(ओ

(१.६)
अथ षष्ठोऽध्यायः 
चातुर्वर्ण्यसृष्टिः, चातुर्वर्णस्थाननिरूपणं च

श्रीमैत्रेय उवाच
अर्वाक् स्रोतास् तु कथितो भवता यस् तु मानुषः ।
ब्रह्मन् विस्तरतो ब्रूहि ब्रह्मा तम् असृजद् यथा ॥१॥
यथा च वर्णान् असृजद् यद् गुणांश् च प्रजापतिः ।
यच् च तेषां स्मृतं कर्म विप्रादीनां तद् उच्यताम् ॥२॥

श्रीपराशर उवाच
सत्याभिध्यायिनः पूर्वं सिसृक्षोर् ब्रह्मणो जगत् ।
अजायन्त द्विजश्रेष्ठ सत्त्वोद्रिक्ता मुखात् प्रजाः ॥३॥
वक्षसो रजसोद्रिक्तास् तथा वै ब्रह्मणोऽभवन् ।
रजसा तमसा चैव समुद्रिक्तास् तथोरुतः ॥४॥
पद्भ्याम् अन्याः प्रजा ब्रह्मा ससर्ज द्विजसत्तम ।
पादोरुवक्षःस्थलतो मुखतश् च समुद्गताः ॥५॥
ब्राह्मणाः क्षत्रिया वैश्याः शुद्राश् च द्विजसत्तम ।
पादोरुवक्षःस्थलतो मुखतश् च समुद्गताः ॥६॥
यज्ञनिष्पत्तये सर्वम् एतद् ब्रह्मा चकार वै ।
चातुर्वर्ण्यं महाभाग यज्ञसाधनम् उत्तमम् ॥७॥
यज्ञैर् आप्यायिता देवा वृष्ट्युत्सर्गेण वै प्रजाः ।
आप्याययन्ते धर्मज्ञ यज्ञाः कल्याणहेतवः ॥८॥
निष्पाद्यन्ते नरैस् तैस् तु स्वधर्माभिरतैः सदा ।
विशुद्धाचरणोपेतैः सद्भिः सन्मार्गगामिभिः ॥९॥
स्वर्गापवर्गौ मानुष्यात् प्राप्नुवन्ति नरा मुने ।
यच् चाभिरुचितं स्थानं तद्यान्ति मनुजा द्विज ॥१०॥
प्रजास् ता ब्रह्मणा सृष्टाश् चातुर्वर्ण्यव्यवस्थिताः ।
सम्यक्श्रद्धासमाचारप्रवणा मुनिसत्तम ॥११॥
यथेच्छावासनिरता सर्वबाधाविवर्जिताः ।
शुद्धान्तःकरणाः शुद्धाः कर्मानुष्ठाननिर्मलाः ॥१२॥
शुद्धे च तासां मनसि शुद्धेऽन्तःसंस्थिते हरौ ।
शुद्धज्ञानं प्रपश्यन्ति विष्ण्वाख्यं येन तत्पदम् ॥१३॥
ततः कालात्मको योऽसौ स चांशः कथितो हरेः ।
स पातयत्यघं घोरम् अल्पम् अल्पाल्पसारवत् ॥१४॥
अधर्मबीजम् उद्भूतं तमोलोभसमुद्भवम् ।
प्रजासु तासु मैत्रेय रागादिकम् असाधकम् ॥१५॥
ततः सा सहजा सिद्धिस् तासां नातीव जायते ।
रसोल्लासादयश् चान्या सिद्धयोऽष्टौ भवन्ति याः ॥१६॥
तासु क्षीणास्व् अशेषासु वर्धमाने च पातके ।
द्वन्द्वाभिभवदुःखार्तास् ता भवन्ति ततः प्रजाः ॥१७॥
ततो दुर्गाणि ताश् चक्रुर् धान्वं पार्वतम् औदकम् ।
कृत्रिमं च तथा दुर्गं पुरखर्वटकादिकम् ॥१८॥
गृहाणि च यथान्यायं तेषु चक्रुः पुरादिषु ।
शीतातपादिबाधानां प्रशमाय महामते ॥१९॥
प्रतीकारम् इमं कृत्वा शीतादेस् ताः प्रजाः पुनः ।
वार्तोपायं ततश् चक्रुर् हस्तसिद्धिं च कर्मजाम् ॥२०॥
व्रीहयश् च यवाश् चैव गोधूमाश् चाणवस् तिलाः ।
प्रियङ्गवो ह्य् उदाराश् च कोरदूषाः सतीनकाः ॥२१॥
माषा मुद्गा मसूराश् च निष्पावाः सकुलत्थकाः ।
आढक्य च् चणकाश् चैव शणाः सप्तदश स्मृताः ॥२२॥
इत्य् एता ओषधीनां तु ग्राम्यानां जातयो मुने ।
ओषध्यो यज्ञियाश् चैव ग्राम्यारण्याश् चतुर्दश ॥२३॥
व्रीहयः सयवा माषा गोधूमाश् चाणवस् तिलाः ।
प्रियङ्गुसप्तमा ह्य् एते अष्टमास् तु कुलत्थकाः ॥२४॥
श्यामाकास् त्व् अथ नीवारा जर्तिला सगवेधुकाः ।
तथा वेणुयवाः प्रोक्तास् तथा मर्कटका मुने ॥२५॥
ग्राम्यारण्याः स्मृता ह्य् एता ओषध्यस् तु चतुर्दश ।
यज्ञनिष्पत्तये यज्ञस् तथासां हेतुर् उत्तमः ॥२६॥
एताश् च सह यज्ञेन प्रजानां कारणं परम् ।
परावरविदः प्राज्ञास् ततो यज्ञान् वितन्वते ॥२७॥
अहन्यहन्यनुष्ठानं यज्ञानां मुनिसत्तम ।
उपकारकरं पुंसां क्रियमाणाघशान्तिदम् ॥२८॥
येषां तु कालसृष्टोऽसौ पापबिन्दुर् महामुने ।
चेतःसु ववृधे चक्रुस् ते न यज्ञेषु मानसम् ॥२९॥
वेदवादांस् तथा वेदान् यज्ञकर्मादिकं च यत् ।
तत् सर्वं निन्दयामासुर् यज्ञव्यासेधकारिणः ॥३०॥
प्रवृत्तिमार्गव्युच्छित्तिकारिणो वेदनिन्दकाः ।
दुरात्मानो दुराचारा बभूवुः कुटिलाशयाः ॥३१॥
संसिद्धायां तु वार्तायां प्रजाः सृष्ट्वा प्रजापतिः ।
मर्यादां स्थापयामास यथास्थानं यथागुणम् ॥३२॥
वर्णानाम् आश्रमाणां च धर्मान् धर्मभृतां वर ।
लोकांश् च सर्ववर्णानां सम्यग् धर्मानुपालिनाम् ॥३३॥
प्राजापत्यं ब्राह्मणानां स्मृतं स्थानं क्रियावताम् ।
स्थानम् ऐन्द्रं क्षत्रियाणां सङ्ग्रामेष्व् अनिवर्तिनाम् ॥३४॥
वैश्यानां मारुतं स्थानं स्वधर्मम् अनुवर्तिनाम् ।
गान्धर्वं शूद्रजातीनां परिचर्यानुवर्तिनाम् ॥३५॥
अष्टाशीतिसहस्राणि मुनीनाम् ऊर्ध्वरेतसाम् ।
स्मृतं तेषां तु यत् स्थानं तद् एव गुरुवासिनाम् ॥३६॥
सप्तर्षीणां तु यत् स्थानं स्मृतं तद् वै वनौकसाम् ।
प्राजापत्यं गृहस्थानां न्यासिनां ब्रह्मसञ्ज्ञितम् ॥३७॥
योगिनाम् अमृतं स्थानं स्वात्मसन्तोषकारिणाम् ॥३८॥
एकान्तिनः सदा ब्रह्मध्यायिनो योगिनश् च ये ।
तेषां तु परमं स्थानं यत् तत् पश्यन्ति सूरयः ॥३९॥
गत्वा गत्वा निवर्तन्ते चन्द्रसूर्यादयो ग्रहाः ।
अद्यापि न निवर्तन्ते द्वादशाक्षरचिन्तकाः ॥४०॥
तामिस्रम् अन्धतामिस्रं महारौरवरौरवौ ।
असिपत्रवनं घोरं कालसूत्रम् अवीचिकम् ॥४१॥
विनिन्दकानां वेदस्य यज्ञव्याघातकारिणाम् ।
स्थानम् एतत् समाख्यातं स्वधर्मत्यागिनश् च ये ॥४२॥

इति श्रीविष्णुपुराणे प्रथमेंऽशे षष्ठोऽध्यायः 
॥६॥

ओ)०(ओ

(१.७)
अथ सप्तमोऽध्यायः 
मानसप्रजासृष्टिः, रुद्रादीनां सृष्टिः, चतुर्विधप्रलयवर्णनं च 

श्रीपराशर उवाच
ततोऽभिध्यायतस् तस्य जज्ञिरे मानसाः प्रजाः ।
तच्छरीरसमुत्पन्नैः कार्यैस् तैः करणैः सह ।
क्षेत्रज्ञाः समवर्तन्त गात्रेभ्यस् तस्य धीमतः ॥१॥
ते सर्वे समवर्तन्त ये मया प्राग् उदाहृताः ।
देवाद्याः स्थावरान्ताश् च त्रैगुण्यविषये स्थिताः ॥२॥
एति भावःभावानि सृष्टानि चराणि स्थावराणि च ॥३॥
यदास्य ताः प्रजाः सर्वा न व्यवर्धन्त धीमतः ।
अथान्यान् मानसान् पुत्रान् सदृशान् आत्मनोऽसृजत् ॥४॥
भृगुं पुलस्त्यं पुलहं क्रतुम् अङ्गिरसं तथा ।
मरीचिं दक्षम् अत्रिं च वसिष्ठं चैव मानसान् ॥५॥
नव ब्रह्माण इत्य् एते पुराणे निश्चयं गताः ॥६॥
ख्यातिं भूतिं च सम्भूतिं क्षमां प्रीतिं तथैव च ।
सन्नतिं च तथैवोर्जाम् अनसूयां तथैव च ॥७॥
प्रसूतिं च ततः सृष्ट्वा ददौ तेषां महात्मनाम् ।
पत्न्यो भवध्वम् इत्य् उक्त्वा तेषाम् एव तु दत्तवान् ॥८॥
सनन्दनादयो ये च पूर्वसृष्टासु वेधसा ।
न ते लोकेष्व् असज्जन्त निरपेक्षाः प्रजासु ते ॥९॥
सर्वे तेऽभ्यागतज्ञाना वीतरागा विमत्सराः ।
तेष्व् एवं निरपेक्षेषु लोकसृष्टौ महात्मनः ॥१०॥
ब्रह्मणोऽभून् महान् क्रोधस् त्रैलोक्यदहनक्षमः ।
तस्य कोर्धात् समुद्भूतज्वालामालातिदीपितम् ।
ब्रह्मणोऽभूत् तदा सर्वं त्रैलोक्यम् अखिलं मुने ॥११॥
भ्रकुटीकुटिलात् तस्य ललाटात् क्रोधदीपितात् ।
समुत्पन्नस् तदा रुद्रो मध्याह्नार्कसमप्रभः ॥१२॥
अर्धनारीनरवपुः प्रचण्डोऽतिशरीरवान् ।
विभजात्मानम् इत्य् उक्त्वा तं ब्रह्मान्तर्दधे ततः ॥१३॥
तथोक्तोऽसौ द्विधा स्त्रीत्वं पुरुषत्वं तथाकरोत् ।
विभेदपुरुषत्वं च दशधा चैकधा पुनः ॥१४॥
सौम्यासौम्यैस् तदा शान्ताशान्तैः स्त्रीत्वं च स प्रभुः ।
विभेद बहुधा देवः स्वरूपैर् असितैः सितैः ॥१५॥
ततो ब्रह्मात्मसम्भूतं पूर्वं स्वायम्भुवं प्रभुः ।
आत्मानम् एव कृतवान् प्रजापाल्ये मनुं द्विज ॥१६॥
शतरूपां च तां नारीं तपोनिर्धूतकल्मषाम् ।
स्वायम्भुवो मनुर् देवः पत्नीत्वे जगृहे प्रभुः ॥१७॥
तस्मात् तु पुरुषाद् देवी शतरूपा व्यजायत ।
प्रियवर्तोत्तानपादौ प्रसूत्याकूतिसञ्ज्ञितम् ॥१८॥
कन्याद्वयं च धर्मज्ञ रूपौदार्यगुणान्वितम् ।
ददौ प्रसूतिं दक्षाय आकूतिं रुचये पुरा ॥१९॥
प्रजापतिः स जग्राह तयोर् जज्ञे सदक्षिणः ।
पुत्रो यज्ञो महाभाग दम्पत्योर् मिथुनं ततः ॥२०॥
यज्ञस्य दक्षिणायां तु पुत्रा द्वादश जज्ञिरे ।
यामा इति समाख्याता देवाः स्वायम्भुवे मनौ ॥२१॥
प्रसूत्यां च तथा दक्षश् चतस्रो विंशतिस् तथा ।
ससर्ज कन्यास् तासां च सम्यङ् नामानि मे शृणु ॥२२॥
श्रद्धा लक्ष्मीर् धृतिस् तुष्टिर् मेधा पुष्टिस् तथा क्रिया ।
बुद्धिर् लज्जा वपुः शान्तिः सिद्धिः कीर्तिस् त्रयोदशी ॥२३॥
पत्न्यर्थं प्रतिजग्राह धर्मो दाक्षायिणीः प्रभुः ।
ताभ्यः शिष्टा यवीयस्य एकादश सुलोचनाः ॥२४॥
ख्यातिः सत्यथ सम्भूतिः स्मृतिः प्रीतिः क्षमा तथा ।
सन्ततिश् चानसूया च ऊर्जा स्वाहा स्वधा तथा ॥२५॥
भृगुर् भवो मरीचिश् च तथा चैवाङ्गिरा मुनिः ।
पुलस्त्यः पुलहश् चैव क्रतुश् च र्षिवरस् तथा ॥२६॥
अत्रिर् वसिष्ठो वह्निश् च पितरश् च यथाक्रमम् ।
ख्यात्याद्या जगृहुः कन्या मुनयो मुनिसत्तम ॥२७॥
श्रद्धा कामं चला दर्पं नियमं धृतिर् आत्मजम् ।
सन्तोषं च तथा तुष्टिर् लोभं पुष्टिर् असूयत ॥२८॥
मेधा श्रुतं क्रिया दण्डं नयं विनयम् एव च ॥२९॥
बोधं बुद्धिस् तथा लज्जा विनयं वपुर् आत्मजम् ।
व्यवसायं प्रजज्ञे वै क्षेमं शान्तिर् असूयत ॥३०॥
सुखं सिद्धिर् यशः कीर्तिर् इत्य् एते धर्मसूनवः ।
कामाद् रतिः सुतं हर्षं धर्मपौत्रम् असूयत ॥३१॥
हिंसा भार्या त्व् अधर्मस्य ततो जज्ञे तथानृतम् ।
कन्या च निकृतिस् ताभ्याम् भयं नरकम् एव च ॥३२॥
माया च वेदना चैव मिथुनं त्व् इदम् एतयोः ।
तयोर् जज्ञेऽथ वै माया मृत्युं भूतापहारिणम् ॥३३॥
वेदना स्वसुतं चापि दुःखं जज्ञेऽथ रौरवात् ।
मृत्योर् व्याधिजराशोकतृष्णाक्रोधाश् च जज्ञिरे ॥३४॥
दुःखोत्तराः स्मृता ह्य् एते सर्वे चाधर्मलक्षणाः ।
नैषां पुत्रोऽस्ति वै भार्या ते सर्वे ह्य् ऊर्ध्वरेतसः ॥३५॥
रौद्राण्य् एतानि रूपाणि विष्णोर् मुनिवरात्मज ।
नित्यप्रलयहेतुत्वं जगतोऽस्य प्रयान्ति वै ॥३६॥
दक्षो मरीचिर् अत्रिश् च भृग्वाद्याश् च प्रजेश्वराः ।
जगत्यत्र महाभाग नित्यसर्गस्य हेतवः ॥३७॥
मनवो मनुपुत्राश् च भूपा वीर्यधराश् च ये ।
सन्मार्गनिरताः शूरास् ते सर्वे स्थितिकारिणः ॥३८॥

श्रीमैत्रेय उवाच
येन नित्या स्थितिर् ब्रह्मन् नित्यसर्गस् तथेरितः ।
नित्याभावश् च तेषां वै स्वरूपं मम कथ्यताम् ॥३९॥

श्रीपराशर उवाच
सर्गस्थितिविनाशांश् चैव भगवान् मधुसूदनः ।
तैस् तै रूपैर् अचिन्त्यात्मा करोत्यव्याहतो विभुः ॥४०॥
नैमित्तिकः प्राकृतिकस् तथैवात्यन्तिको द्विज ।
नित्यश् च सर्वभूतानां प्रलयोऽयं चतुर्विधः ॥४१॥
ब्राह्मो नैमित्तिकस् तत्र शेतेऽयं जगतीपतिः ।
प्रयाति प्राकृते चैव ब्रह्माण्डं प्रकृतौ लयम् ॥४२॥
ज्ञानाद् आत्यन्तिकः प्रोक्तो योगिनः परमात्मनि ।
नित्यः सदैव भूतानां यो विनाशो दिवानिशम् ॥४३॥
प्रसूतिः प्रकृतेर् या तु सा सृष्टिः प्राकृता स्मृता ।
दैनन्दिनी तथा प्रोक्ता यान्तरप्रलयाद् अनु ॥४४॥
भूतान्यनुदिनं यत्र जायन्ते मुनिसत्तम ।
नित्यसर्गो हि स प्रोक्तः पुराणार्थविचक्षणैः ॥४५॥
एवं सर्वशरीरेषु भगवान् भूतभावनः ।
संस्थितः कुरुते विष्णुर् उत्पत्तिस्थितिसंयमान् ॥४६॥
सृष्टिस्थितिविनाशानां शक्तयः सर्वदेहिषु ।
वैष्णव्यः परिवर्तन्ते मैत्रेयाहर्निशं समाः ॥४७॥
गुणत्रयमयं ह्य् एतद् ब्रह्मन् शक्तित्रयं महत् ।
योऽतियाति स यात्य् एव परं नावर्तते पुनः ॥४८॥

इति श्रीविष्णुपुराणे प्रथमेंऽशे सप्तमोऽध्यायः 
॥७॥

ओ)०(ओ

(१.८)
अथाष्टमोऽध्यायः 
लक्ष्म्युत्पत्तिकथनं

पराशर उवाच
कथितस् तामसः सर्गो ब्रह्मणस् ते महामुने ।
रुद्रसर्गं प्रवक्ष्यामि तन् मे निगदतः शृणु ॥१॥

दक्षजामातुर् धर्मस्य वंशोक्तौ तत्प्रतियोगितया बुद्धिस्थस्याधर्मस्य नित्यप्रलयहेतुं तामसं वंशम् उक्त्वा, इदानीं तदनुवादपूर्वकं प्रस्तुतं दक्षकन्याद्वयम् अनुवर्तयितुम् तत्कन्यापरिणेतुर् नीललोहितरुद्रस्य सर्गम् आहकथित इति । यद्यप् ख्यातिः सत्यथ सम्भूतिः इत्य् उपदेशक्रमेण ख्यातेर् अन्वयः । प्रथमं वक्तुं युक्तः, तथापि तत्कथा अतिविततत्वाद् अनन्तरं वक्ष्यते । यद् वा, पूर्वोक्तात् तामसाद् रुद्रसर्गाद् अन्योऽयं कुमारसर्गान्तर्भूतः सात्त्विको रुद्रसर्गः । तम् इमं शृणुष्व इति सम्बन्धः ॥१॥

कल्पादाव् आत्मनस् तुल्यं सुतं प्रध्यायतस् ततः ।
प्रादुरासीत् प्रभोर् अङ्के कुमारो नीललोहितः ॥२॥

रुदन् द्रवंश् च प्रादुरासीद् इति रुद्रनामनिरुक्तिः । 

एवम् उक्तास् तु रुरुदुर् द्रुद्रुवुश् च समन्ततः ।
रोदनाद् द्रवणाच् चैव रुद्रा नाम्नेति विश्रुताः ॥ इति वायूक्तेः ॥२॥

रुदन् वै सुस्वरं सोऽथ द्रवंश् च द्विजसत्तम ।
किं रोदिषीत तं ब्रह्मा रुदन्तं प्रत्युवाच ह ॥३॥
नाम देहीति तं सोऽथ प्रत्युवाच प्रजापतिम् ।
रुद्रस् त्वं देव नाम्नासि मा रोदीर् धैर्यम् आवह ॥४॥

हे देव ! त्वं रुद्रोऽसि रोदनाद् द्रवणाच् चेत्यर्थः ॥४॥

एवम् उक्तः पुनः सोऽथ सप्तकृत्वो रुरोद वै ।
ततोऽन्यानि ददौ तस्मै सप्त नामानि वै प्रभुः ।
स्थानानि चैषाम् अष्टानां पत्नीः पुत्रांस् च वै प्रभुः ॥५॥

परमेश्वरस्यापि सतो रोदनादि शिशुत्वनाट्यं लोकसङ्ग्रहाय पितृपारतन्त्र्यद्योतनार्थम् । अत एव आश्चर्यत्वाद् रोदनादेर् नामनिरुक्तहेतुत्वाद् रोदनादिनामोपाधिभेदाद् अष्टानाम् इत्य् उच्यते ॥५॥ 

भवं सर्वं महेशानं तथा पशुपतिं द्विज ।
भीमम् उग्रं महादेवम् उवाच स पितामहः ॥६॥

अन्यानि सप्त नामानि ददाव् इत्य् उक्तम् । तान्य् एवाहभवम् इति । तं भवादिनामानम् उवाचतस्य भवादिनामानि कृतवान् इत्यर्थः ॥६॥

चक्रे नामान्यथैतानि स्थानान्य् एषां चकार सः ।
सूर्यो जलं मही वह्निर् वायुर् आकाशम् एव च ।
दीक्षितो ब्राह्मणः सोम इत्य् एतास् तनवः क्रमात् ॥७॥
सुवर्चला तथवोमा सुकेशी चापरा शिवा ।
स्वाहा दिशस् तथा दीक्षा रोहिणी च यथाक्रमम् ॥८॥

तद् एवाहचक्रे नामानि । रुद्रभवादीनां सूर्यादीनि अष्ट स्थानानि । तान्य् एव अभिव्यक्तिस्थानत्वात् तनवो मूर्तय उच्यन्ते । दीक्षितो ब्राह्मण इति सधर्मानुष्ठातरि क्षेत्रज्ञे परमात्माभिव्यकेस् तन्मूर्तित्वम् । 

आत्मा तस्याष्टमी मूर्तिः शिवस्य परमात्मः ।
व्याईकेतरमूर्तीनां विश्वं तस्माच् छिवात्मकम् ॥
स्थाएष्व् एतेषु ये रुद्रं ध्यायन्ति प्रणमन्ति च ।
तेषाम् अष्टतनुर् देवो ददाति परमं पदम् ॥ इति वायूक्तेः ।

सूर्यो जलं मही वायुर् वह्निर् इति क्रमो द्रष्टव्यः । तथा सति सुवर्चलादीनां पत्नीनां यथाक्रमम् सम्बन्धः । वायोः शिवा पत्नी । वह्नेः स्वाहेति सिध्यति । वक्ष्यमाणेऽपि पुत्रक्रमे वह्नेः स्कन्दः पुत्र इति उपपत्स्यते, अतो वह्निर् वायुर् इति पाठक्रमो न विवक्षितः ॥७८॥

सूर्यादीनां नरश्रेष्ठ रुद्राद्यैर् नामभिः सह ।
पत्न्यः स्मृता महाभाग तदपत्यानि मे शृणु ।
येषां सूतिप्रसूतैर् वा इदम् आपूरितं जगत् ॥९॥

सूतिप्रसूतैर्ः पुत्रैः पौत्रादिभिश् च ॥९॥

शनैश्चरस् तथा शुक्रो लोहिताङ्गो मनोजवः ।
स्कन्दः खर्गोऽथ सन्तानो बुधश् चानुक्रमात् सुताः ॥१०॥
एवम्प्रकारो रुद्रोऽसौ सतीं भार्याम् अविन्दत ।
दक्षकोपाच् च तत्याज सा सती स्वं कलेवरम् ॥११॥

उक्तस्य रुद्रसर्गस्य प्रस्तुतोपयोगम् आहएवम्प्रकार इति । सतीं नाम दक्षस्य कन्याम्, दक्षकोपात् पित्रा दक्षेण स्वयज्ञे रुद्रवर्जनोद्भूतात् । अतस् तस्याः सन्ततिर् नाभूद् इति भावः ॥११॥

हिमवद् दुहिता साभून् मेनायां द्विजसत्तम ।
उपयेमे पुनश् चोमाम् अनन्यां भगवान् भवः ॥१२॥

अनन्यां भवैकनिष्ठाम् ॥१२॥

देवौ धातृविधातारौ भृगोः ख्यातिर् असूयत ।
श्रियं च देवदेवस्य पत्नी नारायणस्य या ॥१३॥

श्रीः नारायणस्य पत्नी या तां श्रियं चासूयत ॥१३॥

मैत्रेय उवाच
क्षीराब्धौ श्रीः समुत्पन्ना श्रूयतेऽमृतमन्थने ।
भृगोः ख्यात्यां समुत्पन्नेत्य् एतद् आह कथं भवान् ॥१४॥

प्रश्नः स्पष्टार्थः ॥१४॥

पराशर उवाच
नित्यैव सा जगन्माता विष्णोः श्रीर् अनपायिनी ।
यथा सर्वगतो विष्णुस् तथैवेयं द्विजोत्तम ॥१५॥

उत्तरस्यायं भावःतस्या उत्पत्तिमत्त्वे भवेद् अयं विरोधः । नित्याया एव सर्वगतायाः सर्वात्मिकायाश् च विष्णुशक्तेस् तस्याः कार्यवशेन विष्णोर् इवाविर्भावमात्रम् । अतः पूर्वं भृगुसुतारूपेण आविर्भूताया दुर्वासःशापेन च तिरोभूतायाः पुनः क्षिराब्धाव् आविर्भावो न विरुध्यत इति । यद् एतद् आहनित्यैव इत्यादिना यावद् उत्तराध्यायसमाप्तिः ॥१५॥

अर्थो विष्णुर् इयं वाणी नीतिर् एषा नयो हरिः ।
बोधो विष्णुर् इयं बुद्धिर् धर्मोऽसौ तत्क्रिया त्व् इयम् ॥१६॥

लक्ष्मीनारायणयोः सर्वात्मकत्वं तथा तथोपासनार्थं प्रपञ्चयतिअर्थो विष्णुर् इत्यादिना यावद् अध्यायसमाप्तिः । वाणी अर्थाभिधायिका वाक् इयं श्रीः । नीतिर् दण्डनीतिर् एषा श्रीः, नयः समाद्युपायः । बोधः आत्मप्रकाशः, बुद्धिस् तदभिव्यञ्जिका धीवृत्तिः । धर्मोऽपूर्वं, सत्क्रिया यागादिः ॥१६॥

स्रष्टा विष्णुर् इयं सृष्टिः श्रीर् भूमिर् भूधरो हरिः ।
सन्तोषो भगवान् लक्षण्शरीरीस् तुष्टिर् मैत्रेय शाश्वती ॥१७॥

भूधरो गिरिर् भूपतिर् वा । यदृच्छालाभैर् अलं प्रत्ययः सन्तोषः । तथा निर्वृतिस् तुष्टिः ॥१७॥

इच्छा श्रीर् भगवान् कामो यज्ञोऽसौ दक्षिणा तु सा ।
आज्याहुतिर् असौ देवी पुरोडाशो जनार्दनः ॥१८॥

इच्छा धनादिस्पृहा । कामस् तद्भोगाभिलाषः ॥१८॥

पत्नीशाला मुने लक्ष्मीः प्राग्वंशो मधुसूदनः ।
चितिर् लक्ष्मीर् हरिर् यूप इध्मा श्रीर् भगवान् कुशः ॥१९॥

चितिर् इष्टिकाचयनाम् ॥१९॥

सामस्वरूपी भगवान् उद्गीतिः कमलालया ।
स्वाहा लक्ष्मीर् जगन्नाथो वासुदेवो हुताशनः ॥२०॥

सामस्वरूपी रथन्तरादिगानरूपः । उद्गीतिस् तद्गानव्यापारः । हुताशनो वासुदेवः । स्वाहा तु लक्ष्मीः ॥२०॥

शङ्करो भगवान् शौरिर् भूतिर् गौरी द्विजोत्तम ।
मैत्रेय केशवः सूर्यस् तत्प्रभा कमलालया ॥२१॥
विष्णुः पितृगणः पद्मा स्वधा शाश्वततुष्टिदा ।
द्यौः श्रीः सर्वात्मको विष्णुर् अवकाशोऽतिविस्तरः ॥२२॥

द्यौः श्रीः । अवकाशो विष्णुः ॥२२॥

शशाङ्कः श्रीधरः कान्तिः श्रीस् तस्थैवानपायिनी ।
धृतिर् लक्ष्मीर् जगच्चेष्टा वायुः सर्वत्रगो हरिः ॥२३॥

धृतिर् मेधादिधारणम्, जगच्चेष्टा च लक्ष्मीः । तत्कर्ता वायुर् हरिः ॥२३॥

जलधिर् द्विज गोविन्दस् तद्वेला श्रीर् महामते ।
लक्ष्मीस्वरूपम् इन्द्राणी देवेन्द्रो मधुसूदनः ॥२४॥
यमश् चक्रधरः साक्षाद् धूमोर्णा कमलालया ।
ऋद्धिः श्रीः श्रीधरो देवः स्वयम् एव धनेश्वरः ॥२५॥

धूमोर्णा यमस्य भार्या । धनेश्वरः कुवेरः । ऋद्धिस् तस्य पत्नी ॥२५॥

गौरी लक्ष्मीर् महाभागा केशवो वरुणः स्वयम् । 
श्रीर् देवसेना विप्रेन्द्र देवसेनापतिर् हरिः ॥२६॥

वरुणस्य भार्यापि गौरीसञ्ज्ञा ॥२६॥

अवष्टम्भो गदापाणिः शक्तिर् लक्ष्मीर् द्विजोत्तम ।
काष्ठा लक्ष्मीर् निमेषोऽसौ मुहूर्तोऽसौ कला तु सा ॥२७॥

अवष्टम्भः पुरुषकारः । शक्तिस् तत्सामर्थ्यम् ॥२७॥

ज्योत्स्ना लक्ष्मीः प्रदीपोऽसौ सर्वः सर्वेश्वरो हरिः ।
लताभूता जगन्माता श्रीर् विष्णुर् द्रुमसंस्थितः ॥२८॥

ज्योत्स्ना प्रभा, दीपो हरिः । हरेर् विशेषणं सर्वः सर्वेश्वरश् चेति । द्रुमरूपः संस्थितो लताया आश्रयः ॥२८॥

विभावरी श्रीर् दिवसो देवश् चक्रगदाधरः ।
वरप्रदो वरो विष्णुर् वधूः पद्मवनालया ॥२९॥
 
वधूर् जाया । वरः पतिः ॥२९॥

नवस्वरूपी भगवान् श्रीर् नदीरूपसंस्थितिः ।
ध्वजश् च पुण्डरीकाक्षः पताका कमलालया ॥३०॥
तृष्णा लक्ष्मीर् जगत्स्वामी लोभो नारायणः परः ।
रतिरागौ च धर्मज्ञ लक्ष्मीगोविन्द एव च ॥३१॥

इतस् ततः पुनर् उपादित्सा तृष्णा, तत्प्राप्यथार्थपर्याप्तिर् लोभः । रागः कामः । रतिस् तत्पत्नी ॥३१॥

किं चातिबहुनोक्तेन सङ्क्षेपेणेदम् उच्यते ।
देवतिर्यङ्मनुष्यादौ पुन्नाम्नि भगवान् हरिः ।
स्त्रीनाम्नि लक्ष्मीर् मैत्रेय नानयोर् विद्यते परम् ॥३२॥

अनयोर् आभ्याम् परम् अन्यन् न विद्यते ॥३२॥

इति श्रीविष्णुपुराणे प्रथमेंऽशे अष्टमोऽध्यायः 
॥८॥

ओ)०(ओ

(१.९)
अथ नवमोऽध्यायः 
इन्द्रं प्रति दुर्वाससः शापः, ब्रह्मणः समीपे देवानां गमनं, समुद्रमन्थनं, इन्द्रस्य लक्ष्मीस्तुतिश् च 

पराशर उवाच
इदं च शृणु मैत्रेय यत् पृष्टोऽहम् इह त्वया ।
श्रीसम्बद्धं मया ह्य् एतच् छ्रुतम् आसीन् मरीचितः ॥१॥


दुर्वासाः शङ्करस्यांशश् चचार पृथिवीम् इमाम् ।
स ददर्श स्रजं द्वियाम् ऋषिर् विद्याधरीकरे ॥२॥
सन्तानकानाम् अखिलं यस्या गन्धेन वासितम् ।
अतिसेव्यम् अभूद् ब्रह्मन् तद्वनं वनचारिणाम् ॥३॥
उन्मत्तव्रतधृग् विप्रस् तां दृष्ट्वा शोभनां स्रजम् ।
तां ययाचे वरारोहां विद्याधरवधूं ततः ॥४॥
याचिता तेन तन्वङ्गी मालां विद्याधराङ्गना ।
ददौ तस्मै विशालाक्षी सादरं प्रणिपत्य च ॥५॥

ताम् आदायात्मनो मूर्ध्नि स्रजम् उन्मत्तरूपधृक् ।
कृत्वा स विप्रो मैत्रेय परिबभ्राम मेदिनीम् ॥६॥
स ददर्श समायान्तम् उन्मत्तैरावतास्थितम् ।
त्रैलोक्याधिपतिं देवं सह देवैः शचीपतिम् ॥७॥
ताम् आत्मनः स शिरसः स्रजम् उन्मत्तषट्पदाम् ।
आदायामरराजाय चिक्षेपोन्मत्तवन् मुनिः ॥८॥
गृहीत्वामरराजेन स्रग् ऐरावतमूर्धनि ।
न्यस्ता रराज कैलासशिखरे जाह्नवी यथा ॥९॥
मदान्धकारिताक्षोऽसौ गन्धाकृष्टेन वारणः ।
करेणाघ्राय चिक्षेप तां स्रजं धरणीतले ॥१०॥
ततश् चुक्रोध भगवान् दुर्वासा मुनिसत्तमः ।
मैत्रेय देवराजं तं क्रुद्धश् चैतद् उवाच ह ॥११॥
ऐश्वर्यमत्त दुष्तात्मन्न् अतिस्तब्धोऽसि वासव ।
श्रियो धाम स्रजं यस् त्वं मद्दत्तां नाभिनन्दसि ॥१२॥
प्रसाद इति नोक्तं ते प्रणिपादपुरःसरम् ।
हर्षोत्फुल्लकपोलेन न चापि शिरसा धृता ॥१३॥
मया दत्ताम् इमां मालां यस्मान् न बहु मन्यसे ।
त्रैलोक्यश्रीर् अतो मूढ विनाशम् उपयास्यति ॥१४॥
मां मन्यतेऽन्यैः सदृशं न्यूनं शक्र भवान् द्विजैः ।
अतोऽवमानम् अस्माकं मानिना भवता कृतम् ॥१५॥
मद्दत्ता भवता यस्मात् क्षिप्ता माला महीतले ।
तस्मात् प्रणष्टलक्ष्मीकं त्रैलोक्यं ते भविष्यति ॥१६॥
यस्य सञ्जातकोपस्य भयम् एति चराचरम् ।
तं त्वं माम् अतिगर्वेण देवराजावमन्यसे ॥१७॥

पराशर उवाच
महेन्द्रो वारणस्कान्धाद् अवतीर्य त्वरान्वितः ।
प्रसादयामास तदा दुर्वाससम् अकल्मषम् ॥१८॥
प्रसाद्यमानः स तदा प्रणिपातपुरःसरम् ।
प्रत्युवाच सहस्राक्षं दुर्वासा मुनिसत्तम ॥१९॥

दुर्वासा उवाच
नाहं कृपालुहृदयो न च मां भजते क्षमा ।
अन्ये ते मुनयः शक्र दुर्वाससम् अवेहि माम् ॥२०॥

अन्ये ते मुनयः ये दयालवः । अहं तु न तथा ॥२०॥

गौतमादिभिर् अन्यैस् त्वं गर्वम् आपादितो मुधा । 
अक्षान्तिसारसर्वस्वं दुर्वाससम् अवेहि माम् ॥२१॥
वसिष्ठाद्यैर् दयासारैः स्तोत्रं कुर्वद्भिर् उच्चकैः ।
गर्वं गतोऽसि उयेनैवं माम् अप्यद्यावमन्यसे ॥२२॥

उच्चैर् उच्चकैः स्तुवद्भिः । यद् वा, उच्चकैर् उन्नमितैः शिरोभिर् उच्चासनोपविष्टस्य एवं स्तोत्रं कुर्वद्भिर् इत्यर्थः ॥२२॥

ज्वलज्जटाकलापस्य भृकुटीकुटिलं मुखम् ।
निरीक्ष्य कस् त्रिभुवने मम यो न गतो भयम् ॥२३॥

एवं सति । ज्वलज्जटेति । मम मुखं निरीक्ष्य यो भयं न गतः, स कः ? न कोऽपीत्यर्थः ॥२३॥

नाहं क्षमिष्ये भुना किम् उक्तेन शतक्रतो ।
विडम्बनाम् इयां भूयः करोष्यनुनयात्मिकाम् ॥२४॥

विडम्बनाम् अवहासम् ॥२४॥

पराशर उवाच
इत्य् उक्त्वा प्रययौ विप्रो देवराजोऽपि तं पुनः ।
आरुह्यैरावतं ब्रह्मन् प्रयआव् अमरावतीम् ॥२५॥
ततः प्रभृति निःशक्तं सशक्रं भुवनत्रयम् ।
मैत्रेयासीद् अपध्वस्तं सङ्क्षीणौषधिवीरुधम् ॥२६॥
न यज्ञाः सम्प्रवर्तन्ते न तपस्यन्ति तापसाः ।
न च दानादिधर्मेषु मनश् चक्रे तदा जनः ॥२७॥
निःसत्त्वा सकला लोका लोभाद्युपहतेन्द्रियाः ।
स्वल्पेऽपि हि बभूवुस् ते साभिलाषा द्विजोत्तम ॥२८॥
यतः सत्त्वं ततो लक्ष्मीः सत्त्वं भूत्यनुसारि च ।
निःशक्ताणां कुतः सत्त्वं विना तेन गुणाः कुतः ॥२९॥
बलशौर्याद्यभावश् च पुरुषाणां गुणैर् विना ।
लङ्घनीयः समस्तस्य बलशौर्यविवर्जितः ॥३०॥
भवत्यपध्वस्तमतिर् लङ्घितः प्रथितः पुमान् ॥३१॥
एवम् अत्यन्तनिःशक्ते त्रैलोक्ये सत्त्ववर्जिते ।
देवान् प्रति बलोद्योगं चक्रुर् दैतेयदानवाः ॥३२॥
लोभाभिभूता निःशक्ता दैत्याः सत्त्वविवर्जिताः ।
श्रिया विहीनैर् निःसत्त्वैर् देवैश् चक्रुस् ततो रणम् ॥३३॥
विजितास् त्रिदशा दैत्यैर् इन्द्राद्याः शरणं ययुः ।
पितामहं महाभागं हुताशनपुरोगमाः ॥३४॥
यथावत् कथितो देवैर् ब्रह्मा प्राह ततः सुरान् ।
परावरेशं शरणं व्रजध्वम् असुरार्दनम् ॥३५॥
उत्पत्तिस्थितिनाशानाम् अहेतुं हेतुम् ईश्वरम् ।
प्रजापतिपतिं विष्णुम् अनन्तम् अपराजितम् ॥३६॥
प्रधानपुंसोर् अजयोः कारणकार्यभूतयोः ।
प्रणतार्तिहरं विष्णुं स वः श्रेयो विधास्यति ॥३७॥

श्रीपराशर उवाच
एवम् उक्त्वा सुरान् सर्वान् ब्रह्मा लोकपितामहः ।
क्षीरोदस्योत्तरं तीरं तैर् एव सहितो ययौ ॥३८॥
स गत्वा त्रिदशैः सर्वैः समवेतः पितामहः ।
तुष्टाव वाग्भिर् इष्टाभिः परावरपतिं हरिम् ॥३९॥

ब्रह्मोवाच
नमाम सर्वं सर्वेशम् अनन्तम् अजम् अव्ययम् ।
लोकधामधराधारम् अप्रकाशम् अभेदिनम् ॥३९॥

नमाम इत्य् उत्तरश्लोकेऽपि सम्बन्धः । सर्वं सर्वस्वरूपं सर्वस्येश्वरं च । लोके ये धामधराः प्रभाववन्तस् तेषाम् आधारम् । इन्द्रादीनां प्रभावो यदाश्रय इत्यर्थः । अभेदिनं निर्भेदं, अप्रकाशं स्वव्यतिरिक्तप्रकाशशून्यम् इत्यर्थः ॥३९॥

नारायणमणीयांसम् अशेषाणाम् अणीयसाम् ।
समस्तानां गरिष्ठं यद् भूरादीनां गरीयसाम् ॥४०॥
यत्र सर्वं यतः सर्वम् उत्पन्नं सत्पुरःसरम् ।
सर्वभूतश् च यो देवः पराणाम् अपि यः परः ॥४१॥

यत्र सर्वम् इत्यादि यत् शब्दानां स आद्यः पुमान् प्रसीदतु इति तृतीयेन अन्वयः । पराणाम् अर्थादीनाम् अपि यः परः पुरुषः, तथा च श्रुतिः

इन्द्रियेभ्यः परा ह्यर्था अर्थेभ्यश् च परं मनः ।
मनसस् तु परा बुद्धिर् बुद्धेर् आत्मा महान् परः ।
महतः परम् अव्यक्तम् अव्यक्तात् पुरुषः परः ॥ इति ॥४१॥

परः परस्मात् पुरुषात् परमात्मस्वरूपधृक् ।
योगिभिश् चिन्त्यते योऽसौ मुक्तिहेतुर् मुमुक्षुभिः ॥४२॥

तस्मात् परस्मात् अव्यक्तप्रेरकात् कारणात्मनः पुरुषाद् अपि यः परमात्मैव स्वरूपधृक् मूर्तिधारी, अत एव योगिभिश् चिन्त्यते योऽसौ ॥४२॥

सत्त्वादयो न सन्तीशे यत्र च प्राकृता गुणाः ।
स शुद्धः सर्वशुद्धेभ्यः पुमान् आद्यः प्रसीदतु ॥४३॥

कलाकाष्ठानिमेषादिकालसूत्रस्य गोचरे ।
यस्य शक्तिर् न शुद्धस्य प्रसीदतु स मे हरिः ॥४४॥

कलाकाष्ठानिमेषादिकाल एव सूत्रवत् सूत्रं जगच्चेष्टा नियामकत्वात् तस्य गोचरे विषये यस्य शक्तिर् लक्ष्मीर् न वर्तते । स्वरूपाभिन्नत्वान् नित्यैव सा कालाधीना न भवतीत्यर्थः । अत एव तस्याः स्वरूपाभेदाच् छुद्धस्येत्य् उक्तम् ॥४४॥

प्रोच्यते परमेशो यो यः शुद्धोऽप्य् उपचारतः ।
प्रसीदतु स नो विष्णुर् आत्मा यः सर्वदेहिनाम् ॥४५॥

ननु यदि लक्ष्मीस् तत्स्वरूपाभिन्ना कथं तर्हि लक्ष्म्याः पतिर् उच्यते ? तत्राहप्रोच्यते इति । परा चासौ मा च लक्ष्मीः, तस्या ईशः परमेशो यः शुद्धः केवलोऽपि उपचारतो भेदविवक्षया प्रोच्यते । द्वितीयो यच्छब्दः प्रसिद्धौ ॥४५॥

यः कारणं च कार्यं च कारणस्यापि कारणम् ।
कार्यस्यापि च यः कार्यं प्रसीदतु स नो हरिः ॥४६॥
कार्यकार्यस्य यत् कार्यं यत् कार्यस्यापि यः स्वयम् ।
तत्कार्यकार्यभूतो यस् ततश् च प्रणताः स्म तम् ॥४८॥
कारणं कारणस्यापि तस्य कारणकारणम् ।
तत्कारणानां हेतुं तं प्रणताः स्म परेश्वरम् ॥४९॥
भोक्तारं भोग्यभूतं च स्रष्टारं सृज्यम् एव च ।
कार्यकर्तृस्वरूपं तं प्रणताः स्म परं पदम् ॥५०॥
विशुद्धबोधवन् नित्यम् अजम् अक्षयम् अव्ययम् ।
अव्यक्तम् अविकारं यत् तद् विष्णोः परमं पदम् ॥५१॥
न स्थूलं न च सूक्ष्मं यन् न विशेषणागोचरम् ।
तत् पदं परमं विष्णोः प्रणमामः सदामलम् ॥५२॥
यस्यायुतायुतांशांशे विश्वशक्तिर् इयं स्थिता ।
परब्रह्मस्वरूपं यत् प्रणमामस् तम् अव्ययम् ॥५३॥
यद् योगिनः सदोद्युक्ताः पुण्यपापक्षयेऽक्षयम् ।
पश्यन्ति प्रणवे चिन्त्यं तद् विष्णोः परमं पदम् ॥५४॥
यन् न देवा न मुनयो न चाहं न च शङ्करः ।
जानन्ति परम्मेशस्य तद् विष्णोः परमं पदम् ॥५५॥
शक्तयो यस्य देवस्य ब्रह्मविष्णुशिवात्मिकाः ।
भवन्त्यभूतपूर्वस्य तद् विष्णोः परमं पदम् ॥५६॥
सर्वेश सर्वभूतात्मन् सर्व सर्वाश्रयाच्युत ।
प्रसीद विष्णो भक्तानां व्रज नो दृष्टिगोचरम् ॥५७॥

श्रीपराशर उवाच
इत्य् उदीरितम् आकर्ण्य ब्रह्मणस् त्रिदशास् ततः ।
प्रणम्योचुः प्रसीदेति व्रज नो दृष्टिगोचरम् ॥५८॥
यन् नायं भगवान् ब्रह्मा जानाति परमं पदम् ।
तन्नताः स्म जगद्धाम तव सर्वगताच्युत ॥५९॥
इत्यन्ते वचसस् तेषां देवानां ब्रह्मणस् तथा ।
ऊचुर् देवर्षयः सर्वे बृहस्पतिपुरोगमाः ॥६०॥
आद्यो यज्ञपुमान् ईड्यः पूर्वेषां यश् च पूर्वजः ।
तन्नताः स्म जगत्स्रष्टुः स्रष्टारम् अविशेषणम् ॥६१॥
भगवन् भूतभव्येश यज्ञमूर्तिधराव्यय ।
प्रसीद प्रणतानां त्वं सर्वेषां देहि दर्शनम् ॥६२॥
एष ब्रह्मा सहास्माभिः सहरुद्रैस् त्रिलोचनः ।
सर्वादित्यैः समं पूषा पावकोऽयं सहाग्निभिः ॥६३॥
अश्विनौ वसवश् चेमे सर्वे चैते मरुद्गणाः ।
साध्या विश्वे तथा देवा देवेन्द्रश् चायम् ईश्वरः ॥६४॥
प्रणामप्रवणा नाथ दैत्यसैन्यैः पराजिताः ।
शरणं त्वाम् अनुप्राप्ताः समस्ता देवतागणाः ॥६५॥

श्रीपराशर उवाच
एवं संस्तूयमानस् तु भगवान् शङ्खचक्रधृक् ।
जगाम दर्शनं तेषां मैत्रेय परमेश्वरः ॥६६॥
तं दृष्ट्वा ते तदा देवाः शङ्खचक्रगदाधरम् ।
अपूर्वरूपसंस्थानं तेजसां राशिमूर्तिजम् ॥६७॥
प्रणम्य प्रणताः सर्वे सङ्क्षोभस्तिमितेक्षणाः ।
तुष्टुवुः पुण्डरीकाक्षं पितामहपुरोगमाः ॥६८॥

देवा ऊचुः
नमो नमोऽविशेषस् त्वं त्वं ब्रह्मा त्वं पिनाकधृक् ।
इन्द्रस् त्वम् अग्निः पवनो वरुणः सविता यमः ॥६९॥
वसवो मरुतः साध्या विश्वेदेवगणाः भवान् ।
योऽयं तवाग्रतो देव समीपं देवतागणः ।
स त्वम् एव जगत्स्रष्टा यतः सर्वगतो भवान् ॥७०॥
त्वं यज्ञस् त्वं वषाट्कारस् त्वम् ओङ्कारः प्रजापतिः ।
विद्या वेद्यं च सर्वात्मंस् त्वन्मयं चाखिलं जगत् ॥७१॥
त्वाम् आर्ताः शरणं विष्णो प्रयाता दैत्यनिर्जिताः ।
वयं प्रसीद सर्वात्मंस् तेजसाप्याययस्व नः ॥७२॥
तावद् आर्तिस् तथा वाञ्छा तावन् मोहस् तथासुखम् ।
यावन् न याति शरणं त्वाम् अशेषाधनाशनम् ॥७३॥
त्वं प्रसादं प्रसन्नात्मन् प्रपन्नानां कुरुष्व नः ।
तेजसां नाथ सर्वेषां स्वशक्त्याप्यायनं कुरु ॥७४॥

श्रीपराशर उवाच
एवं संस्तूयमानस् तु प्रणतैर् अमरैर् हरिः ।
प्रसन्नदृष्टिर् भगवान् इदम् आह स विश्वकृत् ॥७५॥
तेजसो भवतां देवाः करिष्याम्य् उपबृंहणम् ।
वदाम्यहं यत् क्रियतां भवद्भिस् तद् इदं सुराः ॥७६॥
आनीय सहिता दैत्यैः क्षिराब्धौ सकलौषधीः ।
प्रक्षिप्यात्रामृतार्थं ताः सकला दैत्यदानवैः ।
मन्थानं मन्दरं कृत्वा नेत्रं कृत्वा च वासुकिम् ॥७७॥
मथ्यताम् अमृतं देवाः सहाये मय्यवस्थिते ॥७८॥
सामपूर्वं च दैतेयास् तत्र साहाय्यकर्मणि ।
सामान्यफलभोक्तारो यूयं वाच्या भविष्यथ ॥७९॥
मथ्यमाने च तत्राब्धौ यत् समुत्पत्स्यतेऽमृतम् ।
तत्पानाद् बलिनो यूयम् अमराश् च भविष्यथ ॥८०॥
तथा चाहं करिष्यामि ते यथा त्रिदशद्विषः ।
न प्राप्स्यन्त्यमृतं देवाः केवलं क्लेशभागिनः ॥८१॥

पराशर उवाच
इत्य् उक्त्वा देवदेवेन सर्व एव ततः सुराः ।
सन्धानम् असुरैः कृत्वा यत्नवन्तोऽमृतेऽभवन् ॥८२॥
नानौषधीः समानीय देवदैतेयदानवाः ।
क्षिप्त्वा क्षीराब्धिपयसि शरदभ्रामलत्विषि ॥८३॥
मन्थानं मन्दरं कृत्वा नेत्रं कृत्वा च वासुकिम् ।
ततो मथितुम् आरब्धा मैत्रेय तरसामृतम् ॥८४॥
विबुधाः सहिताः सर्वे यतः पुच्छं ततः कृताः ।
कृष्णेन वासुकेर् दैत्याः पूर्वकाये निवेशिताः ॥८५॥
ते तस्य मुखनिश्वासवह्नितापहतत्विषः ।
निस्तेजसोऽसुराः सर्वे बभूवुर् अमितौजसः ॥८६॥
तेनैव मुखनिश्वासवायुनास्तबलाहकैः ।
पुच्छप्रदेशे वर्षद्भिस् तदा चाप्यायिताः सुराः ॥८७॥
क्षीरोदमध्ये भगवान् कूर्मरूपी स्वयं हरिः ।
मन्थनाद्रेर् अधिष्ठानं भ्रमतोऽभून् महामुने ॥८८॥
रूपेणान्येन देवानां मध्ये चक्रगदाधरः ।
चकर्ष नागराजानं दैत्यमध्येऽपरेण च ॥८९॥
उपर्याक्रान्तवाञ् छैलं बृहद्रूपेण केशवः ।
तथापरेण मैत्रेय यन् न दृष्टं सुरासुरैः ॥९०॥
तेजसा नागराजानं तथाप्यायितवान् हरिः ।
अन्येन तेजसा देवानुपबृंहितवान् प्रभुः ॥९१॥
मथ्यमाने ततस् तस्मिन् क्षीराब्धौ देवदानवैः ।
हविर् धामाभवत् पूर्वं सुरभिः सुरपूजिता ॥९२॥
जग्मुर् मुदं ततो देवा दानवाश् च महामुने ।
व्याक्षिप्तचेतसश् चैव बभूवुः स्तिमितेक्षणाः ॥९३॥
किम् एतद् इति सिद्धानां दिवि चिन्तयतां ततः ।
बभूव वारुणी देवी मदाघूर्णितलोचना ॥९४॥
कृतावर्तात् ततस् तस्मात् क्षीरोदाद् वासयञ् जगत् ।
गन्धेन पारिजातोऽभूद् देवस्त्रीनन्दनस् तरुः ॥९५॥
रूपौदार्यगुणोपेतस् तथा चाप्सरसां गणः ।
क्षीरोदधेः समुत्पन्नो मैत्रेय परमाद्भुतः ॥९६॥
ततः शीतांशुर् अभवज् जगृहे तं महेश्वरः ।
जगृहुश् च विषं नागाः क्षीरोदाब्धिसमुत्थितम् ॥९७॥
ततो धन्वन्तरिर् देवः श्वेताम्बरधरः स्वयम् ।
बिभ्रत्कमण्डलुं पूर्णम् अमृतस्य समुत्थितः ॥९८॥
ततः स्वस्थमनस्कास् ते सर्वे दैतेयदानवाः ।
बभूवुर् मुदिताः सर्वे मैत्रेय मुनिभिः सह ॥९९॥
ततः स्फुरत्कान्तिमती विकासिकमले स्थिता ।
श्रीर् देवी पयसस् तस्माद् उद्भूता धृतपङ्कजा ॥१००॥
तां तुष्टुवुर् मुदा युक्ताः श्रीसूक्तेन महर्षयः ॥१०१॥
विश्वावसुमुखास् तस्या गन्धर्वाः पुरतो जगुः ।
घृताचीप्रमुखास् तत्र ननृतुश् चापसरोगणाः ॥१०२॥
गङ्गाद्याः सरितस् तोयैः स्नानार्थम् उपतस्थिरे ।
दिग्गजा हेमपात्रस्थम् आदाय विमलं जलम् ।
स्नापयाञ्चक्रिरे देवीं सर्वलोकमहेश्वरीम् ॥१०३॥
क्षीरोदो रूपधृक् तस्यै मालाम् अम्लानपङ्कजाम् ।
ददौ विभूषणान्यङ्गे विश्वकर्मा चकार ह ॥१०४॥
दिव्यमाल्याम्बरधरा स्नाता भूषणभूषिता ।
पश्यतां सर्वदेवानां ययौ वक्षःस्थलं हरेः ॥१०५॥
तया विलोकिता देवा हरिवक्षःस्थलस्थया ।
लक्ष्म्या मैत्रेय सहसा परां निर्वृतिम् आगता ॥१०६॥
उद्वेगं परमं जग्मुर् दैत्या विष्णुपराङ्मुखाः ।
त्यक्ता लक्ष्म्या महाभाग विप्रत्चित्तिपुरोगमाः ॥१०७॥
ततस् ते जगृहुर् दैत्या धन्वन्तरिकरस्थितम् ।
कमण्डलुं महावीर्या यत्रास्तेऽमृतम् उत्तमम् ॥१०८॥
मायया मोह्á तान् विष्णुः स्त्रीरूपसंस्थितः ।
दानवेभ्यस् तद् आदाय देवेभ्यः प्रददौ प्रभुः ॥१०९॥
ततः पपुः सुरगणाः शराद्यास् तदामृतम् ।
उद्यतायुधनिस्त्रिंशा दैत्यास् तांश् च समभ्ययुः ॥११०॥
पीतेऽमृते च बलिभिर् देवैर् दैत्यचमूस् तदा ।
बध्यमाना दिशो भेजे पाटलं च विवेश वै ॥१११॥
ततो देवा मुदा युक्ताः शङ्खचक्रगदाभृतम् ।
प्रणिपत्य यथापूर्वम् आशासत् तत् त्रिविष्टपम् ॥११२॥
ततः प्रसन्नभाः सूर्यः प्रययौ स्वेन वर्त्मना ।
ज्योतींषि च यथामार्गं प्रययुर् मुनिसत्तम ॥११३॥
जज्वाल भगवांश् चोच्चैश् चारुदीप्तिर् विभावसुः ।
धर्मे च सर्वभूतानां तदा मतिर् अजायत ॥११४॥
त्रैलोक्यं च श्रिया जुष्टं बभूव द्विजसत्तम ।
शक्रश् च त्रिदशश्रेष्ठः पुनः श्रीमान् अजायत ॥११५॥
सिंहासनगतः शक्रः सम्प्राप्य त्रिदिवं पुनः ।
देवराज्ये स्थितो देवीं तुष्टावाब्जकरां ततः ॥११६॥**

इन्द्र उवाच
नमस्ये सर्वभूतानां जननीम् अब्जसम्भवाम् ।
श्रियम् उन्निद्रपद्माक्षीं विष्णुवक्षःस्थलस्थिताम् ॥११६॥

नमस्ये नमामि सर्वभूतानां जननीं त्वाम् ॥११६॥

त्वं सिद्धिस् त्वं स्वधा स्वाहा सुधा त्वं लोकपावनी ।
सन्ध्या रात्रिः प्रभा भूतिर् मेधा श्रद्धा सरस्वती ॥११७॥

त्वं सिद्धिर् अणिमादिः । प्रभा दिवसः ॥११७॥

यज्ञविद्या महाविद्या गुह्यविद्या च शोभते ।
आत्मविद्या च देवि त्वं विमुक्तिफलदायिनी ॥११८॥

यज्ञविद्या कर्मविद्या । महाविद्या विश्वरूपोपासना । गुह्यविद्या तद्वाचकद्वादशाक्षरादिरहस्यमन्त्रविद्या । आत्मविद्या ब्रह्मविद्या । एवं कर्मविद्यादिरूपेण विमुक्तिफलदायिनी त्वम् एव ॥११८॥

आन्वीक्षिकी त्रयी वार्ता दण्डनीतिस् त्वम् एव च ।
सौम्यासौम्यैर् जगद्रूपैस् त्वयैतद् देवि पूरितम् ॥११९॥

किं च, आन्विक्षिकी तर्कविद्या त्वम् एव । त्रयी वेदत्रयं वार्ता शिल्पशास्त्रायुर्वेदादिः । दण्डनीतिः सामाद्युपायप्रतिपादकराजनीतिः । एवम् अन्यैर् अपि सौम्यासौम्यै रूपैस् त्वदीयैः एतज् जगत् पूरितम् ॥११९॥

का त्व् अन्या त्वाम् ऋते देवि सर्वयज्ञमयं वपुः ।
अध्यास्ते देवदेवस्य योगिचिन्त्यं गदाभृतः ॥१२०॥

अतस् तव सौभाग्यम् अत्याश्चर्यम् इत्य् आहका त्व् इति । का पुनस् त्वदन्या यदाभृतो वपुर् अध्यास्ते तद् वक्षसि वसतीत्यर्थः ॥१२०॥

त्वया देवि परित्यक्तं सकलं भुवनत्रयम् ।
विनष्टप्रायम् अभवत् त्वयेदानीं समेधितम् ॥१२१॥

अतस् तदुपेक्षानुकम्पयोर् ईदृशं फलं दृष्टम् इत्य् आहत्वयेति । समेधितं संवर्धितम् ॥१२१॥

दाराः पुत्रास् तथागारं सुहृद्धान्यधनादिकम् ।
भवत्य् एतन् महाभागे नित्यं त्वद्वीक्षणान् नृणाम् ॥१२२॥

तच् चैतत् चित्रम् इत्य् आहदारा इति त्रिभिः ॥१२२॥

शरीरारोग्यम् ऐश्वर्यम् अरिपक्षक्षयः सुखम् ।
देवि त्वद्दृष्टिदृष्टानां पुरुषाणां च दुर्लभम् ॥१२३॥
त्वं माता सर्वलोकानां देवदेवो हरिः पिता ।
त्वयैतद् विष्णुना चाम्ब जगद् व्याप्तं चराचरम् ॥१२४॥
मा नः कोशं तथा गोष्ठं मा गृहं मा परिच्छदम् ।
मा शरीरं कलत्रं च त्यजेथाः सर्वपापनि ॥१२५॥
मा पुत्रान् मा सुहृद्वर्गं मा पशून् मा विभूषणम् ।
त्यजेथा मम देवस्य विष्णोर् वक्षःस्थलालये ॥१२६॥
सत्त्वेन सत्यशौचाभ्यां तथा शीलादिभिर् गुणैः ।
त्यज्यन्ते ते नराः सद्यः सन्त्यक्ता ये त्वयामले ॥१२७॥
त्वयावलोकिताः सद्यः शीलाद्यैर् अखिलैर् गुणैः ।
कुलैश्वर्यैश् च युज्यन्ते पुरुषा निर्गुणा अपि ॥१२८॥
स श्लाघ्यः सगुणी धन्य सकुलीनः स बुद्धिमान् ।
स शूरः स च विक्रान्तो यस् त्वया देवि वीक्षितः ॥१२९॥
सद्यो वैगुण्यम् आयान्ति शीलाद्याः सकला गुणाः ।
पराङ्मुखी जगद्धात्री यस्य त्वं विष्णुवल्लभे ॥१३०॥
न ते वर्णयितुं शक्ता गुणान् जिह्वापि वेधसः ।
प्रसीद देवि पद्माक्षि मास्मांस् त्याक्षीः कदाचन ॥१३१॥

पराशर उवाच
एवं श्रीः संस्तुता सम्यक् प्राह देवी शतक्रतुम् ।
शृण्वतां सर्वदेवानां सर्वभूतस्थिता द्विज ॥१३२॥

श्रीर् उवाच
परितुष्टास्मि देवेश स्तोत्रेणानेन ते हरे ।
वरं वृणीष्व यस् त्व् इष्टो वरदाहं तवागता ॥१३३॥

इन्द्र उवाच
वरदा यदि मे देवि वरार्हो यदि वाप्यहम् ।
त्रैलोक्यं न त्वया त्याज्यम् एष मेऽस्तु वरः परः ॥१३४॥
स्तोत्रेण यस् तथैतेन त्वां स्तोष्यत्यब्धिसम्भवे ।
स त्वया न परित्याज्यो द्वितीयोऽस्तु वरो मम ॥१३५॥

श्रीर् उवाच
त्रैलोक्यं त्रिदशश्रेष्ठ न सन्त्यक्ष्यामि वासव ।
दत्तो वरो मया यस् ते स्तोत्राराधनतुष्टया ॥१३६॥
यश् च सायं तथा प्रातः स्तोत्रेणानेन मानवः ।
मां स्तोष्यति स तस्याहं भविष्यामि पराङ्मुखी ॥१३७॥

पराशर उवाच
एवं वरं ददौ देवी देवराजाय वै पुरा ।
मैत्रेय श्रीर् महाभागा स्तोत्राराधनतोषिता ॥१३८॥
भृगोः ख्यात्यां समुत्पन्ना श्रीः पूर्वम् उदधेः पुनः ।
देवदानवयत्नेन प्रसूतामृतमन्थने ॥१३९॥
एवं यथा जगत्स्वामी देवदेवो जनार्दनः ।
अवतारं करोत्य् एष तथा श्रीस् तत्सहायिनी ॥१४०॥
पुनश् च पद्माद् उद्भूता आदित्योऽभूद् यदा हरिः ।
यदा तु भार्गवो रामस् तदाभूद् धरणी त्व् इयम् ॥१४१॥
राघवत्वेऽभवत् सीता रुक्मिणी कृष्णजन्मनि ।
अन्येषु चावतारेषु विष्णोर् एषा सहायिनी ॥१४२॥
देवत्वे देवदेहेयं मानुषत्वे च मानुषी ।
विष्णोर् देहानुरूपां वै करोत्य् एषात्मनस् तनुम् ॥१४३॥
यश् चैउतच् छृण्याज् जन्म लक्ष्म्या यश् च पठेन् नरः ।
श्रियो न विच्युतिस् तस्य गृहे यावत् कुलत्रयम् ॥१४४॥
पाथ्यते येषु चैवैष गृहेषु श्रीस्तवो मुने ।
अलक्ष्मीः कलहाधारा न तेष्व् आस्ते कदाचन ॥१४५॥
एतत् ते कथितं ब्रह्मन् यन् मां त्वं परिपृच्छसि ।
क्षीराब्धौ श्रीर् यथा जाता पूर्वं भृगुसुता सती ॥१४६॥

इति सकलविभूत्यवाप्तिहेतुः
स्तुतिर् इयम् इन्द्रमुखोद्गता हि लक्ष्म्याः ।
अनुदिनम् इह पठ्यते नृभिर् यैर्
वसति न तेषु कदाचिद् अप्यलक्ष्मीः ॥१४७॥

इति श्रीविष्णुपुराणे प्रथमेंऽशे नवमोऽध्यायः 
॥९॥

ओ)०(ओ

(१.१०)
अथ दशमोऽध्यायः 
भृगुसर्गादीनां पुनः कथनम्

श्रीमैत्रेय उवाच
कथितं मे त्वया सर्वं यत् पृष्ठोऽसि मया मुने ।
भृगुसर्गात् प्रभृत्य् एष सर्गो मे कथ्यतां पुनः ॥१॥

श्रीपराशर उवाच
भृगोः ख्यात्यां समुत्पन्ना लक्ष्मीर् विष्णुपरिग्रहः ।
तथा धातृविधातारौ ख्यात्यां जातौ सुतौ भृगोः ॥२॥
आयतिर् नियतिश् चैव मेरोः कन्ये महात्मनः ।
भार्ये धातृविधात्रोस् ते तयोर् जातौ सुताव् उभौ ॥३॥
प्राणश् चैव मृकण्डुश् च मार्कण्डेयो मृकण्डुतः ।
ततो वेदशिरा जज्ञे प्राणस्यापि सुतं शृणु ॥४॥
प्राणस्य द्युत्मान् पुत्रो राजवांश् च ततोऽभवत् ।
ततो वंशो महाभाग विस्तरं भार्गवो गतः ॥५॥
पत्नी मरीचेः सम्भूतिः पौर्णमासम् असूयत ।
विरजाः पर्वतश् चैव तस्य पुत्रौ महात्मनः ॥६॥
वंशसङ्कीर्तने पुत्रान् वदिष्येऽहं ततो द्विज ।
स्मृतिश् चाङ्गिरसः पत्नी प्रसूता कन्यकास् तथा ।
सिनीवाली कुहूश् चैव राका चानुमतिस् तथा ॥७॥
अनसूया तथैवात्रेर् जज्ञे निष्कल्मषान् सुतान् ।
सोमं दुर्वाससं चैव दत्तात्रेयं च योगिनम् ॥८॥
प्रीत्यां पुलस्त्यभार्यायां दत्तोलिस् तत्सुतोऽभवत् ।
पूर्वजन्मनि योऽगस्त्यः स्मृतः स्वायम्भुवेऽन्तरे ॥९॥
कर्दमश् चोर्वरीयांश् च सहिष्णुश् च सुतास् त्रयः ।
क्षमा तु सुषुवे भार्या पुलहस्य प्रजापतेः ॥१०॥
क्रेताश् च सन्ततिर् भार्या वालखिल्यान् असूयत ।
षष्टिपुत्रसहस्राणि मुनीनाम् ऊर्ध्वरेतसाम् ।
अङ्गुष्ठपर्वमात्राणां ज्वलद्भास्करतेजसाम् ॥११॥
ऊर्जायां तु वसिष्ठस्य सप्ताजायन्त वै सुताः ॥१२॥
रजो गोत्रोर्ध्वबाहुश् च सवनश् चानघस् तथा ।
सुतपाः शुक्र इत्य् एते सर्वे सप्तर्षयोऽमलाः ॥१३॥
योऽसाव् अग्न्यभिमानी स्यात् ब्रह्मणस् तनयोऽग्रजः ।
तस्मात् स्वाहा सुतान् लेभे त्रीन् उदारौजसो द्विज ॥१४॥
पावकं पवमानं तु शुचिं चापि जलाशिनम् ॥१५॥
तेषां तु सन्तताव् अन्ये चत्वारिंशच् च पञ्च च ।
कथ्यन्ते वह्नयश् चैते पितापुत्रत्रयं च यत् ॥१६॥
एवम् एकोनपञ्चाशद् वह्नयः परिकीर्तिताः ॥१७॥
पितरो ब्रह्मणा सृष्टा व्याख्याता ये मया द्विज ।
अग्निष्व् आत्ता बर्हिषदोऽनग्नयः साग्नयश् च ये ॥१८॥
तेभ्यः स्वधा सुते जज्ञे मेनां वै धारिणीं तथा ।
ते उभे ब्रह्मवादिन्यौ योगिन्याव् अप्य् उभे द्विज ॥१९॥
उत्तमज्ञानसम्पन्ने सर्वैः समुदितैर् गुणैः ॥२०॥
इत्य् एषा दक्षकन्यानां कथितापत्यसन्ततिः ।
श्रद्धावान् संस्मरन्न् एताम् अनपत्न्यो न जायते ॥२१॥

इति श्रीविष्णुपुराणे प्रथमेंऽशे दशमोऽध्यायः 
॥१०॥

ओ)०(ओ

(१.११)
अथैकादशोऽध्यायः
ध्रुवोपाख्यानम्

श्रीपराशर उवाच
प्रियव्रतोत्तानपादौ मनोः स्वायम्भुवस्य तु ।
द्वौ पुत्रौ तु महावीर्यौ धर्मज्ञौ कथितौ तव ॥१॥
तयोर् उत्तानपादस्य सुरुच्याम् उत्तमः सुतः ।
अभीष्टायाम् अभूद् ब्रह्मन् पितुर् अत्यन्तवल्लभः ॥२॥
सुनीतिर् नाम या राज्ञस् तस्यासीन् महिषी द्विज ।
स नातिप्रीतिमांस् तस्याम् अभूद् यस्या ध्रुवः सुतः ॥३॥
राजासनस्थितस्याङ्कं पितुर् भ्रातरम् आश्रितम् ।
दृष्टोत्तमं ध्रुवश् चक्रे तम् आरोढुं मनोरथम् ॥४॥
प्रत्यक्षं भूपतिस् तस्याः सुरुच्या नाभ्यनन्दत ।
प्रणयेनागतं पुत्रम् उत्सङ्गारोहणोत्सुकम् ॥५॥
सपत्नीतनयं दृष्ट्वा तम् अङ्कारोहणोत्सुकम् ।
स्वपुत्रं च तथारूढं सुरुचिर् वाक्यम् अब्रवीत् ॥६॥
क्रियते किं वृथा वत्स महान् एष मनोरथः ।
अन्यस्त्रीगर्भजातेन ह्यसम्भूत ममोदरे ॥७॥
उत्तमोत्तमम् अप्राप्यम् अविवेको हि वाञ्छसि ।
सत्यं सुतस् त्वम् अप्यस्य किन्तु न त्वं मया धृथः ॥८॥
एतद् राजासनं सर्वभूभृत्संश्रयकेतनम् ।
योग्यं ममैव पुत्रस्य किम् आत्मा क्लिश्यते त्वया ॥९॥
उच्चैर् मनोरथस् तेऽयं मत्पुत्रस्येव किं वृथा ।
सुनीत्याम् आत्मनो जन्म किं त्वया नावगम्यते ॥१०॥

श्रीपराशर उवाच
उत्सृज्य पितरं बालस् तच् छ्रुत्वा मातृभाषितम् ।
जगाम कुपितो मातुर् निजाया द्विज मन्दिरम् ॥११॥
तं दृष्ट्वा कुपितं पुत्रम् ईषत् प्रस्फुरिताधरम् ।
सुनीतिर् अङ्कम् आरोप्य मैत्रेयेदम् अभाषत ॥१२॥
वत्स कः कोपहेतुस् ते कश् च त्वां नाभिनन्दति ।
कोऽवजानाति पितरं वत्स यस् तेऽपराध्यति ॥१३॥

श्रीपराशर उवाच
इत्य् उक्तः सकलं मात्रे कथयामास तद् यथा ।
सुरुचिः प्राह भूपालप्रत्यक्षम् अतिगर्विता ॥१४॥
विनिःश्वस्येति कथिते तस्मिन् पुत्रेण दुर्मनाः ।
श्वासक्षामेक्षणा दीना सुनीतिर् वाक्यम् अब्रवीत् ॥१५॥
सुनीतिर् उवाच
सुरुचिः सत्यम् आहेदं मन्दभाग्योऽसि पुत्रक ।
न हि पुण्यवतां वत्स सपत्नैर् एवम् उच्यते ॥१६॥
नोद्वेगस् तात कर्तव्यः कृतं यद् भवता पुरा ।
तत् कोऽपहर्तुं शक्नोति दातुं कश् चाकृतं त्वया ॥१७॥
तत् त्वया नात्र कर्तव्यं दुःखं तद्वाक्यसम्भवम् ॥१८॥
राजासनं राजच्छत्रं वराश्ववरवारणाः ।
यस्य पुण्यानि तस्यैते मत्वैतच् छाम्य पुत्रक ॥१९॥
अन्यजन्मकृतैः पुण्यैः सुरुच्यां सुरुचिर् नृपः ।
भार्येति प्रोच्यते चान्या मद्विधा पुण्यवर्जिता ॥२०॥
पुण्योपचयसम्पन्नस् तस्याः पुत्रस् तथोत्तमः ।
मम पुत्रस् तथा जातः स्वल्पपुण्यो ध्रुवो भवान् ॥२१॥
तथापि दुःखं न भवान् कर्तुम् अर्हति पुत्रक ।
यस्य यावत् स तेनैव स्वेन तुष्यति मानवः ॥२२॥
यदि ते दुःखम् अत्यर्थं सुरुच्या वचसाभवत् ।
तत्पुण्योपचये यत्नं कुरु सर्वफलप्रदे ॥२३॥
सुशीलो भव धर्मात्मा मैत्रः प्राणिहिते रतः ।
निम्नं यथापः प्रवणाः पात्रम् आयान्ति सम्पदः ॥२४॥

ध्रुव उवाच
अम्ब यत् त्वम् इदं प्रात्थ प्रशमाय वचो मम ।
नैतद् दुर्वचसा भिन्ने हृदये मम तिष्ठति ॥२५॥
सोऽहं तथा यतिष्यामि यथा सर्वोत्तमोत्तमम् ।
स्थानं प्राप्स्याम्यशेषाणां जगताम् अभिपूजितम् ॥२६॥
सुरुचिर् दयिता राज्ञस् तस्या जातोऽस्मि नोदरात् ।
प्रभावं पश्य मेऽम्ब त्वं वृद्धस्यापि तवोदरे ॥२७॥
उत्तमः स मम भ्राता यो गर्भेण धृतस् तया ।
स राजासनम् आप्नोतु पित्रा दत्तं तथास्तु तत् ॥२८॥
नान्यदत्तम् अभीप्सामि स्थानम् अम्ब स्वकर्मणा ।
इच्छामि तद् अहं स्थानं यन् न प्राप पिता मम ॥२९॥

श्रीपराशर उवाच
निर्जगाम गृहान् मातुर् इत्य् उक्त्वा मातरं ध्रुवः ।
पुराच् च निर्गम्य ततस् तद् बाह्योपवनं ययौ ॥३०॥
स ददर्श मुनींस् तत्र सप्त पूर्वागतान् ध्रुवः ।
कृष्णाजिनोत्तरीयेषु विष्टरेषु समास्थितान् ॥३१॥
स राजपुत्रस् तान् सर्वान् प्राणिपत्याभ्यभाषत ।
प्रश्रयावनतः सम्यग् अभिवाचनपूर्वकम् ॥३२॥

ध्रुव उवाच
उत्तानपादतनयं मां निबोधत सत्तमाः ।
जातं सुनीत्यां निर्वेदाद् युष्माकं प्राप्तम् अन्तिकम् ॥३३॥

ऋषय ऊचुः
चतुःपञ्चाब्दसम्भूतो बालस् त्वं नृपनन्दन ।
निर्वेदकारणं किञ्चित् तव नाद्यापि वर्तते ॥३४॥
न चिन्त्यं भवतः किञ्चिद् ध्रियते भूपतिः पिता 
न चैवेष्टवियोगादि तव पश्याम बालक ॥३५॥
शरीरे न च ते व्याधिर् अस्माभिर् उपलक्ष्यते ।
निर्वेदः किन्निमित्तस् ते कथ्यतां यदि विद्यते ॥३६॥

श्रीपराशर उवाच
ततः स कथयामास सुरुच्या यद् उदाहृतम् ।
तन् निशम्य ततः प्रोचुर् मुनयस् ते परस्परम् ॥३७॥
अहो क्षात्रं परं तेजो बालस्यापि यद् अक्षमा ।
सपत्न्या मातुर् उक्तं यद् धृदयान् नापसर्पति ॥३८॥
भो भो क्षत्रियदायाद निर्वेदाद् यत् त्वयाधुना ।
कर्तुं व्यवसितं तन् नः कथ्यतां यदि रोचते ॥३९॥
यच् च कार्यं तवास्माभिः साहाय्यम् अमितद्युते ।
तद् उच्यतां विवक्षुस् त्वम् अस्माभिर् उपलक्ष्यसे ॥४०॥

ध्रुव उवाच
नाहम् अर्थम् अभीप्सामि न राज्यं द्विजसत्तमाः ।
तत् स्थानम् एकम् इच्छामि भुक्तं नान्येन यत् पुरा ॥४१॥
एतन् मे क्रियतां सम्यक् कथ्यतां प्राप्यते यथा ।
स्थानम् अग्र्यं समस्तेभ्यः स्थानेभ्यो मुनिसत्तमाः ॥४२॥

मरीचिर् उवाच
अनाराधितगोविन्दैर् नरैः स्थानं नृपात्मज ।
न हि सम्प्राप्यते श्रेष्ठं तस्माद् आराधयाच्युतम् ॥४३॥

अत्रिर् उवाच
परः पराणां पुरुषो यस्य तुष्टो जनार्दनः ।
स प्राप्नोत्यक्षयं स्थानम् एतत् सत्यं मयोदितम् ॥४४॥

अङ्गिरा उवाच
यस्यान्तः सर्वम् एवेदम् अच्युतस्याव्ययात्मनः ।
तम् आराधय गोविन्दं स्थानम् अग्र्यं यदीच्छसि ॥४५॥

पुलस्त्य उवाच
परं ब्रह्म परं धाम योऽसौ ब्रह्म तथा परम् ।
तम् आराध्य हरिं याति मुक्तिम् अप्यतिदुर्लभाम् ॥४६॥

पुलह उवाच
ऐन्द्रम् इन्द्रः परं स्थानं यम् आराध्य जगत्पतिम् ।
प्राप यज्ञपतिं विष्णुं तम् आराधय सुव्रत ॥४७॥

क्रतुर् उवाच
यो यज्ञपुरुषो यज्ञे योगे च परमः पुमान् ।
तस्मिंस् तुष्टे यद् अप्राप्यं किं तद् अस्ति जनार्दने ॥४८॥

वसिष्ठ उवाच
प्राप्नोष्य् आराधिते विष्णौ मनसा यद् यद् इच्छसि ।
त्रैलोक्यान्तर्गतं स्थानं किम् उ वस्तोत्तमोत्तमम् ॥४९॥

ध्रुव उवाच
आराध्यः कथितो देवो भवद्भिर् प्रणतस्य मे ।
मया तत्परितोषाय यज् जप्तव्यं तद् उच्यताम् ॥५०॥
यथा चाराधनं तस्य मया कार्यं महात्मनः ।
प्रसादसुमुखास् तन् मे कथयन्तु महर्षयः ॥५१॥

ऋषय ऊचुः
राजपुत्र यथा विष्णोत्तम्र् आराधनपरैर् नरैः ।
कार्यम् आराधनं तन् नो यथावच् छ्रोतुम् अर्हसि ॥५२॥
बाह्यथार्थआद् अखिलाच् चित्तं त्याजयेत् प्रथमं नरः ।
तस्मिन्न् एव जगद्धाम्नि ततः कुर्वीत निश्चलम् ॥५३॥
एवम् एकाग्रचित्तेन तन्मयेन धृतात्मना ।
जप्तव्यं यन् निबोधैतत् तन् नः पार्थिवनन्दन ॥५४॥
हिरण्यगर्भपुरुषप्रधानाव्यक्तरूपिणे ।
ओं नमो वासुदेवाय शुद्धज्ञानस्वरूपिणे ॥५५॥
एतज् जजाप भगवान् जप्यं स्वायम्भुवो मनुः ।
पितामहस् तव पुरा तस्य तुष्टो जनार्दनः ॥५६॥
ददौ यथाभिलषितां सिद्धिं त्रैलोक्यदुर्लभाम् ।
तथा त्वम् अपि गोविन्दं तोषयैतत् सदा जपन् ॥५७॥

इति श्रीविष्णुपुराणे प्रथमेंऽशे एकादशोऽध्यायः 
॥११॥

 ओ)०(ओ

(१.१२)
अथ द्वादशोऽध्यायः 
ध्रुवस्य वरलाभः

पराशर उवाच
निशम्य तदशेषेण मैत्रेय नृपतेः सुतः ।
निर्जगाम वनात् तस्मात् प्रणिपत्य स तान् ऋषीन् ॥१॥
कृतकृत्यम् इवात्मानं मन्यमानस् ततो द्विज ।
मधुसञ्ज्ञं महापुण्यं जगाम यमुनातटम् ॥२॥

तस्मात् पुरोपवनाद् निर्जगाम ॥२॥

पुनश् च मधुसञ्ज्ञेन दैत्येनाधिष्ठितं यतः ।
ततो मधुवनं नाम्ना ख्यातम् अत्र महीतले ॥३॥
हत्वा च लवणं रक्षोमधुपुत्रं महाबलम् ।
शत्रुघ्नो मथुरां नाम पुरीं तत्र चकार वै ॥४॥
यत्र वै देवदेवस्य सान्निध्यं हरिमेधसः ।
सर्वपापहरे तस्मिंस् तपस् तीर्थे चकार सः ॥५॥

हरतीति हरिः । सर्वदुःखहारिणी यद्विषया मेधा स हरिमेधाः । नित्यम् असि च प्रजामेधयोर् इति सान्तत्वम् ॥५॥

मरीचिमुख्यैर् मुनिभिर् यथोद्दिष्टम् अभूत् तथा ।
आत्मन्यशेषदेवेशं स्थितं विष्णुम् अमन्यत ॥६॥
अनन्यचेतसस् तस्य ध्यायतो भगवान् हरिः ।
सर्वभूतगतो विप्र सर्वभावगतोऽभवत् ॥७॥

सर्वभावगतः सर्वभावेन विश्वरूपेण तच्चित्तत्वं गतः प्राप्तोऽभवत् ॥७॥

मनस्यवस्थिते तस्य विष्णौ मैत्रेय योगिनः ।
न शशाक धरा भारम् उद्वोढुं भूतधारिणी ॥८॥

ततश् च तस्य भारम् उद्वोढुं भूर्नाशक्नोद् इत्य् आहमनस्यवस्थित इति त्रिभिः ॥८॥

वामपादस्थिते तस्मिन् ननामार्धेन मेदिनी ।
द्वितीयं च ननामार्धं क्षितेर् दक्षिणसंस्थिते ॥९॥

वामेन पादेन स्थिते तस्मिन् अर्धेन अर्धं वामभागतो मेदिनी ननाम अवनताभूत् । दक्षिणेन पादेन स्थिते तस्मिन् क्षितेर् द्वितीयं दक्षिणम् अर्धं ननाम ॥९॥

पादाङ्गुष्ठेन सम्पीड्य यदा स वसुधां स्थितः ।
तदा सा वसुधा विप्र चचाल सह पर्वतैः ॥१०॥

यदा च पादाङ्गुष्ठेन वसुधां मध्यतः सम्पीड्य आक्रम्य स्थितः, तदा समस्ता वसुधा चचाल ॥१०॥

नद्यो नदाः समुद्राश् च सङ्क्षोभं परमं ययुः ।
तत् क्षोभाद् अमराः क्षोभं परं जग्मुर् महामुने ॥११॥

नद्यादयश् च क्षोभं प्राप्ताः ॥११॥

यामा नाम तदा देवा मैत्रेय परमाकुलाः ।
इन्द्रेण सह सम्मन्त्र्य ध्यानभङ्गं प्रचक्रमुः ॥१२॥

ततो देवैर् अनेकधा विघ्ने क्रियमाणेऽपि तत्संहितेर् अव्युत्थानलक्षणं मतिदार्ढ्यम् आहयामा नामेत्यादिना । एवं सर्वासु मायास्व् इत्यतः प्राक्तनेन ग्रन्थेन ॥१२॥

कुष्माण्डा विविधै रूपैः सहस्रेण महामुने ।
संहितिभङ्गम् अत्यन्तम् आरब्धाः कर्तुम् आतुराः ॥१३॥

कुष्माण्डाः केचिद् उपदेवाः ॥१३॥

सुनीतिर् नाम तन्माता सास्रा तत्पुरतः स्थिता ।
पुत्रेति करुणां वाचम् आह मायामयी तदा ॥१४॥

सास्ना आश्रुमुखी सती ॥१४॥

पुत्रकास्मान् निवर्तस्व शरीरव्ययदारुणात् ।
निर्बन्धन्तो मया लब्धो बहुभिस् त्वं मनोरथैः ॥१५॥

शरीरस्य व्ययेन दारुणात् तीव्राद् अस्मात् तपोनिर्बन्धात् निवर्तस्व ॥१५॥

दीनाम् एकां परित्यक्तुम् अनाथां न त्वम् अर्हसि ।
सपत्नीवचनाद् वत्स अगतेस् तं गतिर् मम ॥१६॥

सपत्नीवचनात् क्रुद्धः सन् मां त्यक्तुं नार्हसीत्यर्थः ॥१६॥

क्व च त्वं पञ्चवर्षीयः क्व चैतद् दारुणं तपः ।
निवर्त्यतां मनः कष्टान् निर्बन्धात् फलवर्जितात् ॥१७॥
कालः क्रीडनकानां ते तदन्तेऽध्ययनस्य च ।
ततः समस्तभोगानां तदन्ते चेष्यते तपः ॥१८॥
मत्प्रीतिः परमो धर्मो वयोऽवस्थाक्रियाक्रमम् ।
अनुवर्तस्व सा मोहं निवर्तास्माद् अधर्मतः ॥१९॥
परित्यजति वत्साद्य यद्य् एतन् न भवांस् तपः ।
त्यक्ष्याम्यहम् अपि प्राणांस् ततो वै पश्यतस् तव ॥२०॥

यतो मत्प्रीतिर् मत्तोषणं तव परो धर्मः, अतः कालः क्रीडनकानां ते इत्यादि यद् उक्तं वयोऽवस्थानुरूपं क्रियमाणां क्रमम् अनुवर्तस्व, मोहं दुराग्रहं मा अनुवर्तस्व । भाविमहद्दुःखहेतुत्वाद् अस्माद् अकालतपोनिर्बन्धलक्षणाद् अधर्माद् निवर्तस्व । मत्प्रीतिपरमम् इति पाठे मत्प्रीत्या परम उत्कृष्टो यो भवेत् तं वयोऽवस्थाक्रियाक्रमयुक्तं धर्मम् अनुवर्तस्वेत्यर्थः ॥२०॥

परित्यजति वत्साद्य यद्य् एतन् न भवांस् तपः ।
त्यक्ष्याम्यहम् अपि प्राणांस् ततो वै पश्यतस् तव ॥२१॥

पराशर उवाच
तां विलापवतीम् एव बाष्पाबिलविलोचनाम् ।
समाहितमना विष्णौ पश्यन्न् अपि न दृष्टवान् ॥२२॥

बाष्पैर् अश्रुभिर् आबिले क्लिन्ने विलोचने यस्यास् तां पश्यन्न् अपि उन्मीलितनेत्रोऽपि ॥२२॥

वत्स वत्स सुधोराणि रक्षांस्य् एतानि भीषणे ।
वनेऽभ्युद्यतशस्त्राणि समायान्त्यपगम्यताम् ॥२३॥
इत्य् उक्त्वा प्रययौ साथ रक्षांस्य् आविर्बभुस् ततः ।
अभ्युद्यतोग्रशस्त्राणि ज्वालामालाकुलैर् मुखैः ॥२४॥
ततो नादान् अतीवोग्रान् राजपुत्रस्य ते पुरः ।
मुमुचुर् दीप्तशस्त्राणि भ्रामयन्तो निशाचराः ॥२५॥
शीवाश् च शतशो नेदुः सज्वालाकवलैर् मुखैः ।
त्रासाय तस्य बालस्य योगयुक्तस्य सर्वशः ॥२६॥

शिवाः, ज्वाला एव कवलं ग्रासस् तत्सहितैर् मुखैर् नादं चक्रुः ॥२६॥

हन्यतां हन्यताम् एष छिद्यतां छिद्यताम् अयम् ।
भक्ष्यतां भक्ष्यतां चायम् इत्य् ऊचुस् ते निशाचराः ॥२७॥
ततो नानाविधान् नादान् सिंहोष्ट्रमकराननाः ।
त्रासाय राजपुत्रस्य नेदुस् ते रजनीचराः ॥२८॥
रक्षांसि तानि ते नादाः शिवास् तान्य् आयुधानि च ।
गोविन्दासक्तचित्तस्य ययुर् नेन्द्रियगोचरम् ॥२९॥
एकाग्रचेताः सततं विष्णुम् एवात्मसंश्रयम् ।
दृष्टवान् पृथिवीनाथपुत्रो नान्यं कथञ्चन ॥३०॥
ततः सर्वासु मायासु विलीनासु पुनः सुराः ।
सङ्क्षोभं परमं जग्मुस् तत्पराभवशङ्किता ॥३१॥
ते समेत्य जगद्योनिम् अनादिनिधनं हरिम् ।
शरण्यं शरणं यातास् तपसा तस्य तापिताः ॥३२॥

देवा ऊचुः
देवदेव जगन्नाथ परेश पुरुषोत्तम ।
ध्रुवस्य तपसा तप्तास् त्वां वयं शरणं गताः ॥३३॥
दिने दिने कलालेशैः शशाङ्कः पूर्यते यथा ।
तथायं तपसा देव प्रयात्य् ऋद्धिम् अहर्निशम् ॥३४॥
औत्तानपादितपसा वयम् इत्थं जनार्दन ।
भीतास् त्वां शरणं यातास् तपसस् तं निवर्तय ॥३५॥
न विद्मः किं स शक्रस् त्वं सूर्यत्वं किम् अभीप्सति ।
वित्तपाम्बुसोमानां साभिलाषः पदेषु किम् ॥३६॥
तद् अस्माकं प्रसीदेश हृदयाच् छल्यम् उद्धर ।
उत्तानपादतनयं तपसः सन्निवर्तय ॥३७॥

श्रीभगवान् उवाच
नेन्द्रत्वं न च सूर्यत्वं नैवाम्बुपधनेशताम् ।
प्रार्थयत्य् एष यं कामं तं करोम्यखिलं सुराः ॥३८॥
यात देवा यथाकामं स्वस्थानं विगतज्वराः ।
निवर्तयाम्यहं बालं तपस्यासक्तमानसम् ॥३९॥

पराशर उवाच
इत्य् उक्ता देवदेवेन प्रणम्य त्रिदशास् ततः ।
प्रययुः स्वानि धिष्ण्यानि शतक्रतुपुरोगमाः ॥४०॥
भगवान् अपि सर्वात्मा तन्मयत्वेन तोषितः ।
गत्वा ध्रुवम् उवाचेदं चतुर्भुजवपुर् हरिः ॥४१॥

श्रीभगवान् उवाच
औत्तानपादे भद्रं ते तपसा परितोषितः ।
वरदोऽहम् अनुप्राप्तो वरं वरय सुव्रत ॥४२॥
बाह्यथार्थनिरपेक्षं ते मयि चित्तं यदाहितम् ।
तुष्टोऽहं भवतस् तेन तद् वृणीष्व वरं परम् ॥४३॥

पराशर उवाच
श्रुत्वेत्थं गदितं तस्य देवदेवस्य बालकः ।
उन्मीलिताक्षो ददृशे ध्यानदृष्टं हरिं पुरः ॥४४॥
शङ्खचक्रगदाशार्ङ्गवरासिधरम् अच्युतम् ।
किरीटिनं समालोक्य जगाम शिरसा महीम् ॥४५॥
रोमाञ्चिताङ्गः सहसा साध्वसं परमं गतः ।
स्तवाय देवदेवस्य स चक्रे मानसं ध्रुवः ॥४६॥
किं वदामि स्तुताव् अस्य केनोक्तेनास्य संस्तुतिः ।
इत्य् आकुलमतिर् देवं तम् एव शरणं ययौ ॥४७॥

ध्रुव उवाच
भगवन् यदि मे तोषं तपसा परमं गतः ।
स्तोतुं तद् अहम् इच्छामि वरम् एनं प्रयच्छ मे ॥४८॥
[ब्रह्माद्यैर् यस्य वेदज्ञैर् ज्ञायते यस्य नो गतिः ।
तं त्वां कथम् अहं देव स्तोतुं शक्नोमि बालकः ॥
त्वद्भक्तिप्रवणं ह्य् एतत् परमेश्वर मे मनः ।
स्तोतुं प्रवृत्तं त्वत्पादौ तत्र प्रज्ञां प्रयच्छ मे ॥]

पराशर उवाच
शङ्खप्रान्तेन गोविन्दस् तं पस्पर्श कृताञ्जलिम् ।
उत्तानपादतनयं द्विजवर्य जगत्पतिः ॥४९॥
अथ प्रसन्नवदनः स क्षणान् नृपनन्दनः ।
तुष्टाव प्रणतो भूत्वा भूतधातारम् अच्युतम् ॥५०॥

ध्रुव उवाच
भूमिर् आपोऽनलो वायुः खं मनो बुद्धिर् एव च ।
भूतादिर् आदिप्रकृतिर् यस्य रूपं नतोऽस्मि तम् ॥५१॥
शुद्धः सूक्ष्मोऽखिलव्यापी प्रधानात् परतः पुमान् ।
यस्य रूपं नमस् तस्मै पुरुषाय गुणाशिने ॥५२॥
भूरादीनां समस्तानां गन्धादीनां च शाश्वतः ।
बुद्ध्यादीनां प्रधानस्य पुरुषस्य च यः परः ॥५३॥
तं ब्रह्मभूतम् आत्मानम् अशेषजगतः पतिम् ।
प्रपद्ये शरणं शुद्धं त्वद्रूपं परमेश्वर ॥५४॥
बृहत्वाद् बृंहणत्वाच् च यद् ब्रह्म परमं विदुः ।
तस्मै नमस् ते सर्वात्मन् योगि चिन्त्याविकारिणे ॥५५॥
सहस्रशीर्षा पुरुषः सहस्राक्षः सहस्रपात् ।
सर्वव्यापी भुवः स्पर्शाद् अत्यतिष्ठद् दशाङ्गुलम् ॥५६॥
यद् भूतं यच् च वै भव्यं पुरुषोत्तम तद् भवान् ।
त्वत्तो विराट् स्वराट् सम्राट् त्वत्तश् चाप्यधिपूरुषः ॥५७॥
अत्यरिच्यत सोऽधश् च तिर्यग् ऊर्ध्वं च वै भुवः ।
त्वत्तो विश्वम् इदं जातं त्वत्तो भूतभविष्यती ॥५८॥
त्वद्रूपधारिणश् चान्तर्भूतं सर्वम् इदं जगत् ।
त्वत्तो यज्ञः सर्वहुतः पृषद् आज्यं पशुर् द्विधा ॥५९॥
त्वत्तः ऋचोऽथ सामानि त्वत्तश् छन्दांसि जज्ञिरे ।
त्वत्तो यजूंष्यजायन्त त्वत्तोऽश्वाश् चैकतो दतः ॥६०॥
गावस् त्वत्तः समुद्भूतास् त्वत्तोऽजा अवयो मृगाः ।
त्वन्मुखाद् ब्राह्मणास् त्वत्तो बाहोः क्षत्रम् अजायत ॥६१॥
वैश्यास् तवोरुजाः शूद्रास् तव पद्भ्यां समुद्गताः ।
अक्ष्णोः सूर्योऽनिलः प्राणाच् चन्द्रमा मनसस् तव ॥६२॥
प्राणोऽन्तःसुषिराज् जातो मुखाद् अग्निर् अजायत ।
नाभितो गगनं द्यौश् च शिरसः समवर्तत ॥६३॥
दिशः श्रोत्रात् क्षितिः पद्भ्यां त्वत्तः सर्वम् अभूद् इदम् ॥६४॥
न्यग्रोधः सुमहान् अल्पे यथा बीजे व्यवस्थितः ।
संयमे विश्वम् अखिलं बीजभूते तथा त्वयि ॥६५॥
बीजाद् अङ्कुरसम्भूतो न्यग्रोधस् तु समुत्थितः ।
विस्तारं च यथा याति त्वत्तः सृष्टौ तथा जगत् ॥६६॥
यथा हि कदली नान्या त्वक्पत्राद् वाथ दृश्यते ।
एवं विश्वस्य नान्यत्वं तत्स्थायीश्वर दृश्यते ॥६७॥

त्वत्तो जातं विश्वं त्वत्तो भिन्नं न भवतीति दृष्टान्तेनाहयथा त्वचः पत्राद् वा अन्या पृथग्भूता कदली न दृश्यते, एवं त्वक्पत्रस्थानीयात् त्वत्तो विश्वस्य नान्यत्वम् ॥६८॥

ह्लादिनी सन्धिनी संवित् त्वय्य् एका सर्वसंश्रये ।
ह्लादतापकरी मिश्रा त्वयि नो गुणवर्जिते ॥६८॥

यतस् त्वत्स्थायि त्वय्य् एव स्थातुं शीलम् अस्येति त्वत्स्थायि यथा भूतम् एव सन् घटः सन् पट इत्य् एवं दृश्यते, न तु पृथक् । भो ईश्वर सर्वजीवनियामक ! पाठान्तरेष्व् अपि अयम् एवार्थः । ईश्वरत्वम् एव जीवेश्वरवैलक्षण्येन दर्शयन् आहह्लादिनीति । ह्लादिनी आह्लादकरी, सन्धिनी सन्तता, संविद् विद्याशक्तिः । एका मुख्या अव्यभिचारिणी स्वरूपभूतेति यावत् । सा सर्वसंस्थितौ सर्वस्य सम्यक् स्थितिर् यस्मिन् तस्मिन् सर्वाधिष्ठानभूते त्वय्य् एव न तु जीवेषु । या गुणमयी त्रिविधा संवित् सा त्वयि नास्ति ॥६९॥

तान् एवाहह्लादतापकरी मिश्रा इति । ह्लादकरी मनसः प्रसादात् सात्त्विकी । तापकरी विषयवियोगादिषु दुःखकरी तामसी । तदुभयमिश्रा च विषयजन्या राजसी । तत्र हेतुः सत्त्वादिगुणैर् वर्जिते । तद् उक्तं सर्वज्ञसूक्तौ

ह्लादिन्या संविदाश्लिष्टः सच्चिदानन्द ईश्वरः ।
स्वाविद्यासंवृतो जीवः सङ्क्लेशनिकराकरः ॥ इति ।

ऐश्वर्यम् एव विभूतिभिः प्रपञ्चयति । पृथग्भूतैकभूताय, कार्यात्मना पृथग्रूपाय । कारणात्मना चैकरूपाय । भूतभूताय भूतसूक्ष्मरूपाय ॥७०॥

पृथग्भूतैकभूताय भूतभूताय ते नमः ।
प्रभूतभूतभूताय तुभ्यं भूतात्मने नमः ॥६९॥
व्यक्तं प्रधानपुरुषौ विराट् सम्राट् स्वराट् तथा ।
विभाव्यतेऽन्तःकरणे पुरुषेष्व् अक्षयो भवान् ॥७०॥
सर्वस्मिन् सर्वभूतस् त्वं सर्वः सर्वस्वरूपधृक् ।
सर्वं त्वत्तस् ततश् च त्वं नमः सर्वात्मनेऽस्तु ते ॥७१॥
सर्वात्मकोऽसि सर्वेश सर्वभूतस्थितो यतः ।
कथयामि ततः किं ते सर्वं वेत्सि हृदि स्थितम् ॥७२॥
सर्वात्मन् सर्वभूतेश सर्वसत्त्वसमुद्भव ।
सर्वभूतो भवान् वेत्ति सर्वसत्त्वमनोरथम् ॥७३॥
यो मे मनोरथो नाथ सफलः स त्वया कृतः ।
तपश् च तप्तं सफलं यद् दृष्टोऽसि जगत्पते ॥७४॥

श्रीभगवान् उवाच
तपसस् तत्फलं प्राप्तं यद् दृष्टोऽहं त्वया ध्रुव ।
मद्दर्शनं हि विफलं राजपुत्र न जायते ॥७५॥
वरं वरय तस्मात् त्वं यथाभिमतम् आत्मनः ।
सर्वं सम्पद्यते पुंसां मयि दृष्टिपथं गते ॥७६॥

ध्रुव उवाच
भगवन् भूतभव्येश सर्वस्यास् ते भवान् हृदि ।
किम् अज्ञातं तव ब्रह्मन् मनसा यन् मयेक्षितम् ॥७७॥
तथापि तुभ्यं देवेश कथयिष्यामि यन् मया ।
प्रार्थयते दुर्विनीतेन हृदयेनातिदुर्लभम् ॥७८॥
किं वा सर्वजगत्स्रष्टः प्रसन्ने त्वयि दुर्लभम् ।
त्वत्प्रसादफलं भुङ्क्ते त्रैलोक्यं मघवान् अपि ॥७९॥
नैतद् राजासनं योग्यम् अजातस्य ममोदरात् ।
इति गर्वाद् अवोचन् मां सपत्नी मातुर् उच्चकैः ॥८०॥
आधारभूतं जगतः सर्वेषाम् उत्तमोत्तमम् ।
प्रार्थयामि प्रभो स्थानं त्वत्प्रसादाद् अतोऽव्ययम् ॥८१॥

श्रीभगवान् उवाच
यत् त्वया प्रार्थयते स्थानम् एतत् प्राप्स्यति वै भवान् ।
त्वयाहं तोषितः पूर्वम् अन्यजन्मनि बालक ॥८२॥
त्वम् आसीर् ब्राह्मणः पूर्वं मय्य् एकाग्रमतिः सदा ।
मातापित्रोश् च शुश्रूषुर् निजधर्मानुपालकः ॥८३॥
कालेन गच्छता मित्रं राजपुत्रस् तवाभवत् ।
यौवनेऽखिलभोगाढ्यो दर्शनीयोज्ज्वलाकृतिः ॥८४॥
तत्सङ्गात् तस्य ताम् ऋद्धिम् अवलोक्यातिदुर्लभाम् ।
भवेयं राजपुत्रोऽहम् इति वाञ्छा त्वया कृता ॥८५॥
ततो यथाभिलषिता प्राप्ता ते राजपुत्रता ।
उत्तानपादस्य गृहे जातोऽसि ध्रुव दुर्लभे ॥८६॥
अन्येषां दुर्लभं स्थानं कुले स्वायम्भुवस्य यत् ॥८७॥
तस्यैतद् अपरं बाल येनाहं परितोषितः ।
माम् आराध्य नरो मुक्तिम् अवाप्नोत्यविलम्बिताम् ॥८८॥
मय्यर्पितमना बाल किम् उ स्वर्गादिकं पदम् ॥८९॥
त्रैलोक्याद् अधिके स्थाने सर्वताराग्रहाश्रयः ।
भविष्यति न सन्देहो मत्प्रसादाद् भवान् ध्रुव ॥९०॥
सूर्यात् सोमात् तथा भौमात् सोमपुत्राद् बृहस्पतेः ।
सितार्कतनयादीनां सर्वर्क्षाणां तथा ध्रुव ॥९१॥
सप्तर्षीणाम् अशेषाणां ये च वैमानिकाः सुराः ।
सर्वेषाम् उपरि स्थानं तव दत्तं मया ध्रुव ॥९२॥
केचिच् चतुर्युगं यावत् केचिन् मन्वन्तरं सुराः ।
तिष्ठन्ति भवतो दत्ता मया वै कल्पसंस्थितिः ॥९३॥
सुनीतिर् अपि ते माता त्वदासन्नातिनिर्मला ।
विमाने तारका भूत्वा तावत्कालं निवत्स्यति ॥९४॥
ये च त्वां मानवाः प्रातः सायं च सुसमाहिताः ।
कीर्तयिष्यन्ति तेषां च महत्पुण्यं भविष्यति ॥९५॥

श्रीपराशर उवाच
एवं पूर्वं जगन्नाथाद् देवदेवाज् जनार्दनात् ।
वरं प्राप्य ध्रुवः स्थानम् अध्यास्ते स महामते ॥९६॥
स्वयं शुश्रूषणाद् धर्म्यान् मातापित्रोश् च वै तथा ।
द्वादशाक्षरमाहात्म्यात् तपसश् च प्रभावतः ॥९७॥
तस्याभिमानम् ऋद्धिं च महिमानं निरीक्ष्य हि ।
देवासुराणाम् आचार्यः श्लोकम् अत्रोशना जगौ ॥९८॥
अहोऽस्य तपसो वीर्यम् अहोऽस्य तपसः फलम् ।
यद् एनं पुरतः कृत्वा ध्रुवं सप्तर्षयः स्थिता ॥९९॥
ध्रुवस्य जननी चेयं सुनीतिर् नाम सूनृता ।
अस्याश् च महिमानं कः शक्तो वर्णयितुम् भुवि ॥१००॥
त्रैलोक्याश्रयतां प्राप्तं परं स्थानं स्थिरायति ।
स्थानं प्राप्ता परं धृत्वा या कुक्षिविवरे ध्रुवम् ॥१०१॥
यश् चैतत् कीर्तयेन् नित्यं धुर्वयारोहणं दिवि ।
सर्वपापविनिर्मुक्तः स्वर्गलोके महीयते ॥१०२॥
स्थानभ्रंशं न चाप्नोति दिवि वा यदि वा भुवि ।
सर्वकल्याणसंयुक्तो दीर्घकालं स जीवति ॥१०३॥

इति श्रीविष्णुपुराणे प्रथमेंऽशे द्वादशोऽध्यायः 
॥१२॥


ओ)०(ओ
 
(१.१३)
अथ त्रयोदशोऽध्यायः
वेननृपपृथुनृपोपाख्यानम्

श्रीपराशर उवाच
ध्रुवा च्छिष्टिं च भव्यं च भव्याच् छम्भुर् व्यजायत ।
शिष्टेर् आधत्त सुच्छाया पञ्चपुत्रान् अकल्मषान् ॥१॥
रिपुं रिपुञ्जयं विप्रं वृकलं वृकतेजसम् ।
रिपोर् आधत्त बृहती चाक्षुषं सर्वतेजसम् ॥२॥
अजीजनत् पुष्करिण्यां वारुण्यां चाक्षुषो मनुम् ।
प्रजापतेर् आत्मजायां वीरणस्य महात्मनः ॥३॥
मनोर् अजायन्त दश नड्वलायां महौजसः ।
कन्यायां तपतां श्रेष्ठ वैराजस्य प्रजापतेः ॥४॥
कुरुः पुरुः शतद्युम्नस् तपस्वी सत्यवाञ् छुचिः ।
अग्निष्टोमोऽतिरात्रश् च सुधुम्नश् चेति ते नव ।
अभिमन्युश् च दशमो नड्वलायां महौजसः ॥५॥
कुरोर् अजनयत् पुत्रान् षड् आग्नेयी महाप्रभान् ।
अङ्गं सुमनसं ख्यातिं क्रतुम् अङ्गिरसं शिबिम् ॥६॥
अङ्गात् सुनीथापत्यं वै वेनम् एकम् अजायत ।
प्रजार्थम् ऋषयस् तस्य ममन्थुर् दक्षिणं करम् ॥७॥
वेनस्य पाणौ मथिते सम्बभूव महामुने ।
वैन्यो नाम महीपालो यः पृथुः परिकीर्तितः ॥८॥
येन दुग्धा मही पूर्वं प्रजानां हितकारणात् ॥९॥

श्रीमैत्रेय उवाच
किमर्थं मथितः पाणिर् वेनस्य परमर्षिभिः ।
यत्र जज्ञे महावीर्यः स पृथुर् मुनिसत्तम ॥१०॥

श्रीपराशर उवाच
सुनीथा नाम या कन्या मृत्योः प्रथमतोऽभवत् ।
अङ्गस्य भार्या सा दत्ता तस्यां वेनो व्यजायत ॥११॥
स मातामहदोषेण तेन मृत्योः सुतात्मजः ।
निसर्गाद् एष मैत्रेय दुष्ट एव व्यजायत ॥१२॥
अभिषिक्तो यदा राज्ये स वेनः परमर्षिभिः ।
घोषयामास स तदा पृथिव्यां पृथिवीपतिः ॥१३॥
न यष्टव्यं न दातव्यं न होतव्यं कथञ्चन ।
भोक्ता यज्ञस्य कस् त्व् अन्यो ह्यहं यज्ञपतिः प्रभुः ॥१४॥
ततस् तम् ऋषयः पूर्वं सम्पूज्य पृथिवीपतिम् ।
ऊचुः सामफलं वाक्यं मैत्रेय समुपस्थिताः ॥१५॥

ऋषय ऊचुः
भो भो राजन् शृणुष्व त्वं यद् वदाम महीपते ।
राज्यदेहोपकाराय प्रजानां च हितं परम् ॥१६॥
दीर्घसत्रेण देवेशं सर्वयज्ञेश्वरं हरिम् ।
पूजयिष्याम भद्रं ते तस्यांशस् ते भविष्यति ॥१७॥
यज्ञेन यज्ञपुरुषो विष्णुः सम्प्रीणितो नृप ।
अस्माभिर् भवतः कामान् सर्वान् एव प्रदास्यति ॥१८॥
यज्ञैर् यज्ञेश्वरो येषां राष्ट्रे सम्पूजःय् हरिः ।
तेषां सर्वेप्सितावाप्तिं ददाति नृप भूभृताम् ॥१९॥

वेन उवाच
मत्तः कोऽभ्यधिकोऽन्योऽस्ति कश् चाराध्यो ममापरः ।
कोऽयं हरिर् इति ख्यातो यो वो यज्ञेश्वरो मतः ॥२०॥
ब्रह्मा जनार्द्नः शम्भुर् इन्द्रो वायुर् यमो रविः ।
हुतभुग् वरुणो धाता पूषा भूमिर् निशाकरः ॥२१॥
एते चान्ये च ये देवाः शापानुग्रहकारिणः ।
नृपस्यैते शरीरस्थाः सर्वदेवमयो नृपः ॥२२॥
एवं ज्ञात्वा मयाज्ञप्तं यद् यथा क्रियतां तथा ।
न दातव्यं न यष्टव्यं न होतव्यं च भो द्विजाः ॥२३॥
भर्तृशुश्रूषणं धर्मो यथा स्त्रीणां परो मतः ।
ममाज्ञापालनं धर्मो भवतां च तथा द्विजाः ॥२४॥

ऋषय ऊचुः
देह्यनुज्ञां महाराज मा धर्मो यातु सङ्क्षयम् ।
हविषां परिणामोऽयं यद् एतद् अखिलं जगत् ॥२५॥

श्रीपराशर उवाच
इति विज्ञाप्यमानोऽपि स वेनः परमर्षिभिः ।
यदा ददाति नानुज्ञां प्रोक्तः प्रोक्तः पुनः पुनः ॥२६॥
ततस् ते मुनयः सर्वे कोपामर्षसमन्विताः ।
हन्यतां हन्यतां पाप इत्य् ऊचुस् ते परस्परम् ॥२७॥
यो यज्ञपुरुषं विष्णुम् अनादिनिधनं प्रभुम् ।
विनिन्दत्यधमाचारो न स योग्यो भुवः पतिः ॥२८॥
इत्य् उक्त्वा मन्त्रपूतैस् तैः कुशैर् मुनिगणा नृपम् ।
निजघ्नुर् निहतं पूर्वं भगवन्निन्दनादिना ॥२९॥
ततश् च मुनयो रेणुं ददृशुः सर्वतो द्विज ।
किम् एतद् इति चासन्नान् पप्रच्छुस् ते जनांस् तदा ॥३०॥
आख्यातं च जनैस् तेषां चोरीभूतैर् अराजके ।
राष्ट्रे तु लोकैर् आरब्धं परस्वादानम् आतुरैः ॥३१॥
तेषाम् उदीर्णवेगानां चोराणां मुनिसत्तमाः ।
सुमहान् दृश्यते रेणुः परवित्तापहारिणाम् ॥३२॥
ततः सम्मन्त्र्य ते सर्वे मुनयस् तस्य भूभृतः ।
ममन्थुर् ऊरुं पुत्रार्थम् अनपत्यस्य यत्नतः ॥३३॥
मथ्यमानात् समुत्तस्थौ तस्योरोः पुरुषः किल ।
दग्धस्थूणाप्रतीकाशः खर्वाटास्योऽतिह्रस्वकः ॥३४॥
किं करोमीति तान् सर्वान् स विप्रान् आह चातुरः ।
निषीदेति तम् ऊचुस् ते निषादस् तेन सोऽभवत् ॥३५॥
ततस् तत्सम्भवा जाता विन्ध्यशैलनिवासिनः ।
निषादा मुनिशार्दूल पापकर्मोपलक्षणाः ॥३६॥
तेन द्वारेण तत्पापं निष्क्रान्तं तस्य भूपतेः ।
निषादास् ते ततो जाता वेनकल्मषनाशनाः ॥३७॥
तस्यैव दक्षिणं हस्तं ममन्थुस् ते ततो द्विजाः ॥३८॥
मथ्यमाने च तत्राभूत् पृथुर् वैन्यः प्रतापवान् ।
दीप्यमानः स्ववपुषा साक्षाद् अग्निर् इव ज्वलन् ॥३९॥
आद्यम् आजगवं नाम खात् पपात ततो धनुः ।
शराश् च दिव्या नभसः कवचं च पपात ह ॥४०॥
तस्मिन् जाते तु भूतानि सप्रहृष्टानि सर्वशः ॥४१॥
सत्पुत्रेणैव जातेन वेनोऽपि त्रिदिवं ययौ ।
पुन्नाम्नो नरकात् त्रातः सुतेन सुमहात्मना ॥४२॥
तं समुद्राश् च नद्यश् च रत्नान्य् आदाय सर्वशः ।
तोयानि चाभिषेकार्थं सर्वाण्य् एवोपतस्थिरे ॥४३॥
पितामहश् च भगवान् देवैर् आङ्गिरसैः सह ।
स्थावराणि च भूतानि जङ्गमानि च सर्वशः ।
समागम्य तदा वैन्यम् अभ्यसिञ्चन् नराधिपम् ॥४४॥
हस्ते तु दक्षिणे चक्रं दृष्ट्वा तस्य पितामहः ।
विष्णोर् अंशं पृथुं मत्वा परितोषं परं ययौ ॥४५॥
विष्णुचक्रं करे चिह्नं सर्वेषां चक्रवर्तिनाम् ।
भवत्यव्याहतो यस्य प्रभावस् त्रिदशैर् अपि ॥४६॥
महता राजराज्येन पृथुर् वैन्यः प्रतापवान् ।
सोऽभिषिक्तो महातेजा विधिवद् धर्मकोविदैः ॥४७॥
पित्रापरञ्जितास् तस्य प्रजास् तेनानुरञ्जिताः ।
अनुरागात् ततस् तस्य नाम राजेत्यजायत ॥४८॥
आपस् तस्तम्भिरे चास्य समुद्रम् अभियास्यतः ।
पर्वताश् च ददुर् मार्गं ध्वजभङ्गश् च नाभवत् ॥४९॥
अकृष्टपच्या पृथिवी सिद्ध्यन्त्यन्नानि चिन्तया ।
सर्वकामदुघा गावः पुटके पुटके मधु ॥५०॥
तस्य वै जातमात्रस्य यज्ञे पैतामहे शुभे ।
सूतः सूत्यां समुत्पन्नः सौत्येऽहनि महामतिः ॥५१॥
तस्मिन्न् एव महायज्ञे जज्ञे प्राज्ञोऽथ मागधः ।
प्रोक्तौ तदा मुनिवरैस् ताव् उभौ सूतमागधौ ॥५२॥
स्तूयताम् एष नृपतिः पृथुर् वैन्यः प्रतापवान् ।
कर्मैतद् अनुरूपं वां पात्रं स्तोत्रस्य चापरम् ॥५३॥
ततस् ताव् ऊचतुर् विप्रान् सर्वान् एव कृताञ्जली ।
अद्य जातस्य नो कर्म ज्ञाःय्ऽस्य महीपतेः ॥५४॥
गुणा न चास्य ज्ञायन्ते न चास्य प्रथितं यशः ।
स्तोत्रं किम् आश्रयं त्व् अस्य कार्यम् अस्माभिर् उच्यतम् ॥५५॥

ऋषय ऊचुः
करिष्यत्य् एव यत् कर्म चक्रवर्ती महाबलः ।
गुणा भविष्या ये चास्य तैर् अयं स्तूयतां नृपः ॥५६॥

श्रीपराशर उवाच
ततः स नृपतिस् तोषं तच् छ्रुत्वा परमं ययौ ।
सद्गुणैः श्लाघ्यताम् एति तस्माल् लभ्या गुणा मम ॥५७॥
तस्माद् यद् अद्य स्तोत्रेण गुणनिर्वर्णनं त्व् इमौ ।
करिष्येते करिष्यामि तद् एवाहं समाहितः ॥५८॥
यद् इमौ वर्जनीयं च किञ्चिद् अत्र वदिष्यतः ।
तद् अहं वर्जयिष्यामीत्य् एवं चक्रे मतिं नृपः ॥५९॥
अथ तौ चक्रतुः स्तोत्रं पृथोर् वैन्यस्य धीमतः ।
भविष्यैः कर्मभिः सम्यक्त् सुस्वरौ सूतमागधौ ॥६०॥
सत्यवाग्दानशीलोऽयं सत्यसन्धो नरेश्वरः ।
ह्रीमान् मैत्रः क्षमाशीलो विक्रान्तो दुष्टशासनः ॥६१॥
धर्मज्ञश् च कृतज्ञश् च दयावान् प्रियभाषकः ।
मान्यान् मानयिता यज्वा ब्रह्मण्यः साधुसम्मतः ॥६२॥
समः शत्रौ च मित्रे च व्यवहारस्थितौ नृपः ॥६३॥
सूतेनोक्तान् गुणान् इत्थं स तदा मागधेन च ।
चकार हृदि तादृक् च कर्मणा कृतवान् असौ ॥६४॥
ततस् तु पृथिवीपालः पालयन् पृथिवीम् इमाम् ।
इयाज विविधैर् यज्ञैर् महद्भिर् भूरिदक्षिणैः ॥६५॥
तं प्रजाः पृथिवीनाथम् उपतस्थुः क्षुधार्दिताः ।
ओषधीषु प्रणष्टासु तस्मिन् काले ह्यराजके ।
तम् ऊचुस् ते नताः पृष्टास् तत्रागमनकारणम् ॥६६॥

प्रजा ऊचुः
अराजके नृपश्रेष्ठ धरित्र्या सकलौषधीः ।
ग्रस्तास् ततः क्षयं यान्ति प्रजाः सर्वाः प्रजेश्वर ॥६७॥
त्वं नो वृत्तिप्रदो धात्रा प्रजापालो निरूपितः ।
देहि नः क्षुत्परीतानां प्रजानां जीवनौषधीः ॥६८॥

श्रीपराशर उवाच
ततस् तु नृपतिर् दिव्यम् आदायाजगवं धनुः ।
शरांश् च दिव्यान् कुपितः सोऽन्वधावद् वसुन्धराम् ॥६९॥
ततो ननाश त्वरिता गौर् भूत्वा च वसुन्धरा ।
सा लोकान् ब्रह्मलोकादीन् सन्त्रासाद् अगमन् मही ॥७०॥
यत्र यत्र ययौ देवी सा तदा भूतधारिनी ।
तत्र तत्र तु सा वैन्यं ददृशेऽभ्युद्यतायुधम् ॥७१॥
ततस् तं प्राह बसुधा पृथुं पृथुपराक्रमम् ।
प्रवेपमाना तद्बाणपरित्राणपरायणा ॥७२॥

पृथिव्य् उवाच
स्त्रीवधे त्वं महापापं किं नरेन्द्र न पश्यसि ।
येन मां हन्तुम् अत्यर्थं प्रकरोषि नृपोद्यमम् ॥७३॥

पृथुर् उवाच
एकस्मिन् यत्र निधनं प्रापिते दुष्टकारिणि ।
बहूनां भवति क्षेमं तस्य पुण्यप्रदो वधः ॥७४॥

पृथिव्य् उवाच
प्रजानाम् उपकाराय यदि मां त्वं हनिष्यसि ।
आधारः कः प्रजानां ते नृपश्रेष्ठ भविष्यति ॥७५॥

पृथुर् उवाच
त्वां हत्वा वसुधे बाणैर् मच्छासनपराङ्मुखीम् ।
आत्मयोगबलेनेमा धार्यैष्याम्यहं प्रजाः ॥७६॥

श्रीपराशर उवाच
ततः प्रणम्य वसुधा तं भूयः प्राह पार्थिवम् ।
प्रवेपिताङ्गी परमं साध्वसं समुपागता ॥७७॥

पृथिव्य् उवाच
उपायतः समारब्धाः सर्वे सिद्ध्यन्त्य् उपक्रमाः ।
तस्माद् वदाम्य् उपायं ते तं कुरुष्व यदीच्छसि ॥७८॥
समस्ता या मया जीर्णा नरनाथ महौषधीः ।
यदीच्छसि प्रदास्यामि ताः क्षीरपरिणामिनीः ॥७९॥
तस्मात् प्रजाहितार्थाय मम धर्मभृतां वर ।
तं तु वत्सं कुरुष्व त्वं क्षरेयं येन वत्सला ॥८०॥
समां च कुरु सर्वत्र येन क्षीरं समन्ततः ।
वरौषधीबीजभूतं बीजं सर्वत्र भावये ॥८१॥

श्रीपराशर उवाच
तत उत्सारयामास शैलान् शतसहस्रशः ।
धनुष्कोट्या तदा वैन्यस् तेन शैला विवर्धिताः ॥८२॥
न हि पूर्वविसर्गे वै विषमे पृथिवीतले ।
प्रविभागः पुराणां वा ग्रामाणां वा पुराभवत् ॥८३॥
न सस्यानि न गोरक्ष्यं न कृषिर् न वणिक्पथः ।
वैन्यात् प्रभृति मैत्रेय सर्वस्यैतस्य सम्भवः ॥८४॥
यत्र यत्र समं त्व् अस्या भूमेर् आसीद् द्विजोत्तम ।
तत्र तत्र प्रजाः सर्वा निवासं समरोचयन् ॥८५॥
आहारः फलमूलानि प्रजानाम् अभवत् तदा ।
कृच्छ्रेण महता सोऽपि प्रणष्टास्व् ओषधीषु वै ॥८६॥
स कल्प्á वत्सं तु मनुं स्वायम्भुवं प्रभुम् ।
स्वपाणौ पृथिवीनाथो दुदोह पृथिवीं पृथुः ।
सस्यजातानि सर्वाणि प्रजानां हितकाम्यया ॥८७॥
तेनान्नेन प्रजास् तात वर्तन्तेऽद्यापि नित्यशः ॥८८॥
प्राणप्रदाता स पृथुर् यस्माद् भूमेर् अभूत् पिता ।
ततस् तु पृथिवीसञ्ज्ञाम् अवापाखिलधारिणी ॥८९॥
ततश् च देवैर् मुनिभिर् दैत्यैः रक्षोभिर् अद्रिभिः ।
गन्धर्वैर् उरगैर् यक्षैः पितृभिस् तरुभिस् तथा ॥९०॥
तत् तत् पात्रम् उपादाय तत् तद् दुग्धं मुने पयः ।
वत्सदोग्धृविशेषाश् च तेषां तद्योनयोऽभवन् ॥९१॥
सैषा धात्री विधात्री च धारिणी पोषणी तथा ।
सर्वस्य तु ततः पृथ्वी विष्णुपादतलोद्भवा ॥९२॥
एवम्प्रभावः स पृथुः पुत्रो वेनस्य वीर्यवान् ।
जज्ञे महीपतिः पूर्वो राजाभूत् जनरञ्जनात् ॥९३॥
य इदं जन्म वैन्यस्य पृथोः सङ्कीर्तयेन् नरः ।
न तस्य दुष्कृतं किञ्चित् फलदायि प्रजायते ॥९४॥
दुःस्वप्नोपशमं न्ṝणां शृण्वताम् एतद् उत्तमम् ।
पृथोर् जन्म प्रभावश् च करोति सततं न्ṝणाम् ॥९५॥

इति श्रीविष्णुपुराणे प्रथमेंऽशे त्रयोदशोऽध्यायः 
॥१३॥


 ओ)०(ओ

(१.१४)
अथ चतुर्दशोऽध्यायः 
प्रचेतसां तपस्या

श्रीपराशर उवाच
पृथोः पुत्रौ तु धर्मज्ञौ जज्ञातेऽन्तर्द्धिवादिनौ ।
शिखण्डिनी हविर्धानम् अन्तर्धानाद् व्यजायत ॥१॥
हविर्धानाद् षड् आग्नेयी धिषणाजनयत् सुतान् ।
प्राचीनबर्हिषं शुक्रं गयं कृष्णं वृजाजिनौ ॥२॥
प्राचीनबर्हिर् भगवान् महान् आसीत् प्रजापतिः ।
हविर्धानान् महाभाग येन संवर्धिताः प्रजाः ॥३॥
प्राचीनाग्राः कुशास् तस्य पृथिव्यां विश्रुता मुने ।
प्राचीनबर्हिर् अभवत् ख्यातो भुवि महाबलः ॥४॥
समुद्रतनयायां तु कृतदारो महीपतिः ।
महतस् तपसः पारे सवर्णायां महामते ॥५॥
सवर्णाधत्त सामुद्री दश प्राचीनबर्हिषः ।
सर्वे प्रचेतसो नाम धनुर्वेदस्य पारगाः ॥६॥
अपृथग् धर्मचरणास् तेऽतप्यन्त महत् तपः ।
दशवर्षसहस्राणि समुद्रसलिलेशयाः ॥७॥

श्रीमैत्रेय उवाच
यदर्थं ते महात्मानस् तपस् तेपुर् महामुने ।
प्रचेतसः समुद्राम्भस्य् एतद् आख्यातुम् अर्हसि ॥८॥

श्रीपराशर उवाच
पित्रा प्रचेतसः प्रोक्ताः प्रजार्थम् अमितात्मना ।
प्रजापतिनियुक्तेन बहुमानपुरःसरम् ॥९॥

प्राचीनबर्हिर् उवाच
ब्रह्मणा देवदेवेन समादिष्टोऽस्म्यहं सुताः ।
प्रजाः संवर्धनीयास् ते मया चोक्तं तथेति तम् ॥१०॥
तन् मम प्रीतये पुत्राः प्रजावृद्धिम् अतन्द्रिताः ।
कुरुध्वं माननीया वः सम्यग् आज्ञा प्रजापतेः ॥११॥

श्रीपराशर उवाच
ततस् ते तत् पितुः श्रुत्वा वचनं नृपनन्दनाः ।
तथेत्य् उक्त्वा च तं भूयः पप्रच्छुः पितरं मुने ॥१२॥

प्रचेतस ऊचुः
येन तात प्रजावृद्धौ समर्थाः कर्मणा वयम् ।
भवेम तत् समस्तं नः कर्म व्याख्यातुम् अर्हसि ॥१३॥

पितोवाच
आराध्य वरदं विष्णुम् इष्टप्राप्तिम् असंशयम् ।
समेति नान्यथा मर्त्यः किम् अन्यत् कथयामि वः ॥१४॥
तस्मात् प्रजाविवृद्ध्यर्थं सर्वभूतप्रभुं हरिम् ।
आराधयत गोविन्दं यदि सिद्धिम् अभीप्स्यथ ॥१५॥
धर्मम् अर्थं च कामं च मोक्षं चान्विच्छतां सदा ।
आराधनीयो भगवान् अनादिपुरुषोत्तमः ॥१६॥
यस्मिन्न् आराधिते सर्गं चकारादौ प्रजापतिः ।
तम् आराध्याच्युतं वृद्धिः प्रजानां वो भविष्यति ॥१७॥

श्रीपराशर उवाच
इत्य् एवम् उक्तास् ते पित्रा पुत्राः प्रचेतसो दश ।
मग्नाः पयोधिसलिले तपस् तेपुः समाहिताः ॥१८॥
दशवर्षसहस्राणि न्यस्तचित्ता जगत्पतौ ।
नारायणे मुनिश्रेष्ठ सर्वलोकपरायणे ॥१९॥
तत्रैवावस्थिता देवम् एकाग्रमनसो हरिम् ।
तुष्टुवुर् यः स्तुतः कामान् स्तोतुर् इष्टान् प्रयच्छति ॥२०॥

श्रीमैत्रेय उवाच
स्तवं प्रचेतसो विष्णोः समुद्राम्भसि संस्थिताः ।
चक्रुस् तन् मे मुनिश्रेष्ठ सुपुण्यं वक्तुम् अर्हसि ॥२१॥

श्रीपराशर उवाच
शृणु मैत्रेय गोविन्दं यथापूर्वं प्रचेतसः ।
तुष्टुवुस् तन्मयीभूताः समुद्रसलिलेशयाः ॥२२॥

प्रचेतस ऊचुः
नताः स्म सर्ववचसां प्रतिष्ठा यत्र शाश्वती ।
तम् आद्यन्तम् अशेषस्य जगतः परमं प्रभुम् ॥२३॥
ज्योतिर् आद्यम् अनौपम्यम् अण्व् अनन्तम् अपारवत् ।
योनिभूतम् अशेषस्य स्थावरस्य चरस्य च ॥२४॥
यस्याहः प्रथमं रूपम् अरूपस्य तथा निशा ।
सन्ध्या च परमेशस्य तस्मै कालात्मना नमः ॥२५॥
भुजःय्ऽनुदिनं देवैः पितृभिश् च सुधात्मकः ।
जीवभूतः समस्तस्य तस्मै सोमात्मना नमः ॥२६॥
यस् तमांस्यत्ति तीव्रात्मा प्रभाभिर् भासयन् नभः ।
घर्मशीताम्भसां योनिस् तस्मै सूर्यात्मना नमः ॥२७॥
काठिन्यवान् यो बिभर्ति जगद् एतद् अशेषतः ।
शब्दादिसंश्रयो व्यापी तस्मै भूम्यात्मना नमः ॥२८॥
यद् योनिभूतं जगतो बीजं यत् सर्वदेहिनाम् ।
तत् तोयरूपम् ईशस्य नमामो हरिमेधसः ॥२९॥
यो मुकिहं सर्वदेवानां हव्यभुक्कव्यभुक् तथा ।
पित्ṝणां च नमस् तस्मै विष्णवे पावकात्मना ॥३०॥
पञ्चधावस्थितो देहे यश् चेष्टां कुरुतेऽनिशम् ।
आकाशयोनिर् भगवांस् तस्मै वाय्वात्मना नमः ॥३१॥
अवकाशम् अशेषाणां भूतानां यः प्रयच्छति ।
अनन्तमूर्तिमाञ् च्छुद्धस् तस्मै व्योमात्मना नमः ॥३२॥
समस्तेन्द्रियसर्गस्य यः सदा स्थानम् उत्तमम् ।
तस्मै शब्दादिरूपाय नमः कृष्णाय वेधसे ॥३३॥
गृह्णाति विषयान् नित्यम् इन्द्रियात्मा क्षराक्षरः ।
यस् तस्मै ज्ञानमूलाय नताः स्म हरिमेधसे ॥३४॥
गृहीतान् इन्द्रियैर् अर्थान् आत्मना यः प्रयच्छति ।
अन्तःकरणरूपाय तस्मै विश्वात्मना नमः ॥३५॥
यस्मिन्न् अनन्ते सकलं विश्वं यस्मात् तथोद्गतम् ।
लयस्थानं च यस् तस्मै नमः प्रकृतिधर्मिणे ॥३६॥
शुद्धं संलक्ष्यते भ्रान्त्या गुणवान् इव योऽगुणः ।
तम् आत्मरूपिणं देवं नताः स्म पुरुषोत्तमम् ॥३७॥
अविकारम् अजं शुद्धं निर्गुणं यन् निरञ्जनम् ।
नताः स्म तत्परं ब्रह्म विष्णोर् यत् परमं पदम् ॥३८॥
अदीर्घह्रस्वस्थूलम् अनण्व् अश्यामलोहितम् ।
अस्नेहच्छायम् अतनुम् असक्तम् अशरीरिणम् ॥३९॥
अनाकाशम् असंस्पर्शम् अगन्धम् अरसं च यत् ।
अचक्षुश्रोत्रम् अचलम् अवाक्पाणिम् अमानसम् ॥४०॥
अनामगोत्रम् असुखम् अतेजस्कम् अहेतुकम् ।
अभयं भ्रान्तिरहितम् अनिद्रम् अजरामरम् ॥४१॥
अरजोऽशब्दम् अमृतम् अप्लुतं यद् असंवृतम् ।
पूर्वापरे न वै यस्मिंस् तद् विष्णोः परमं पदम् ॥४२॥
परमेशत्वगुणवत् सर्वभूतम् असंश्रयम् ।
नताः स्म तत्पदं विष्णोर् जिह्वादृग्गोचरं न यत् ॥४३॥

श्रीपराशर उवाच
एवं प्रचेतसो विष्णुं स्तुवन्तस् तत्समाधयः ।
दशवर्षसहस्राणि तपश् चेरुर् महार्णवे ॥४४॥
ततः प्रसन्नो भगवांस् तेषाम् अन्तर्जले हरिः ।
ददौ दर्शनम् उन्निद्रनीलोत्पलदलच्छविः ॥४५॥
पतत्रिराजम् आरूढम् अवलोक्य प्रचेतसः ।
प्रणिपेतुः शिरोभिस् तं भक्तिभारावनामितैः ॥४६॥
ततस् तान् आह भगवान् विर्यताम् इप्सतो वरः ।
प्रसदसुमुखोऽहं वो वरदः समुपस्थितः ॥४७॥
ततस् तम् ऊचुर् वरदं प्रणिपत्य प्रचेतसः ।
यथा पित्रा समादिष्टं प्रजानां वृद्धिकारणम् ॥४८॥
स चापि देवस् तं दत्त्वा यथाभिलषितं वरम् ।
अन्तर्धानं जगामाशु ते च निश्चक्रमुर् जलात् ॥४९॥

इति श्रीविष्णुपुराणे प्रथमेंऽशे चतुर्दशोऽध्यायः 
॥१४॥

ओ)०(ओ

(१.१५)
अथ पञ्चदशोऽध्यायः 
कुण्डमुनिचरितं, मैथुनधर्मेण दक्षस्य प्रजासृष्टिश् च

पराशर उवाच
तपश् चरत्सु पृथिवीं प्रचेतःसु महीरुहाः ।
अरक्ष्यमाणाम् आबब्रुर् बभूवाथ प्रजाक्षयः ॥१॥

प्रचेतःसु तपश् चरत्सु तत्पितरि च नादात् तत्त्वज्ञानं प्राप्य राज्यं त्यक्त्वा वनं गते सति इति द्रष्टव्यम् । तद् उक्तम्

प्राचीनबर्हिषं क्षत्तकर्मस्व् आसक्तचेतसम् ।
नारदोऽध्यात्मतत्त्वज्ञः कृपालुः प्रत्यबोधयत् ॥ [भा.पु. ४.२५.३]

इत्यादिना पुरञ्जनाख्यानेन । अतोऽरक्ष्यमाणां पृथिवीं कर्षणाद्यभावाद् महीरुहा आवृतवन्तः ॥१३॥

नाशकन् मारुतो वातु वृतं खम् अभवद् द्रुमैः ।
दशवर्षसहस्राणि न शेकुश् चेष्टितं प्रजाः ॥२॥
तद् दृष्ट्वा जलनिष्क्रान्ताः सर्वे क्रुद्धाः प्रचेतसः ।
मुखेभ्यो वायुम् अग्निं च तेऽसृजन् जातमन्यवः ॥३॥
उन्मूलान् अथ तान् वृक्षान् कृत्वा वायुर् अशोषयत् ।
तान् अग्निर् अदहद् घोरस् तत्राभूद् द्रुमसङ्क्षयः ॥४॥

वायोर् अग्नेः सृष्टेः प्रयोजनम् आहउन्मूलान् इति ॥४॥

द्रुमक्षयम् अथो दृष्ट्वा किञ्चिच् छिष्टेषु शाखिषु ।
उपागम्याब्रवीद् एतान् राजा सोमः प्रजापतीन् ॥५॥

सोमो वृक्षाणां राजा । प्रजापतीन् इत्यनेन कन्दमूलफलादिभिः प्रजावृद्धिकारिणां वृक्षाणां दाहः प्रजापालकानां युष्माकम् अनुचित इति सामोपायः .सूचितः ॥५॥

कोपं यच्छत राजानः शृणुध्वं च वचो मम ।
सन्धानं वः करिष्यामि सह क्षितिरुहैर् अहम् ॥६॥

कोपं यच्छत नियमयत ॥६॥

रत्नभूता च कन्येयं वाक्षेयी वरवर्णिनी ।
भविष्यं जानता पूर्वं मया गोभिर् विवर्धिता ॥७॥

तपःप्रदानेन सन्धानं करोति, रत्नभूतेति । वार्क्षेयी वृक्षजा । भविष्यत इयं युष्माकं पत्नी भविष्यति, अस्यां दक्षो जनिष्‎यते, तद्वंशेन च त्रिलोकी पूरयिष्यत इत्य् आदिर् अजानता मया गोभिः सुधामयै रश्मिभिः संवर्धिता ॥७॥

मारिषा नाम नाम्नैषा वृक्षाणाम् इति निर्मिता ।
भार्या वोऽस्तु महाभागा ध्रुवं वंशविवर्धिनी ॥८॥
युष्माकं तेजसोऽर्धेन मम चार्धेन तेजसः ।
अस्याम् उत्पत्स्यते विद्वान् दक्षो नाम प्रजापतिः ॥९॥
मम चांशेन संयुक्तो युष्मत्तेजोमयेन वै ।
तेजसाग्रिसमो भूयः प्रजाः संवर्धयिष्यति ॥१०॥
कण्डुर् नाम मुनिः पूर्वम् आसीद् वेदविदां वरः ।
सुरम्ये गोमतीतीरे स तेपे परमं तपः ॥११॥
तत्क्षोभाय सुरेन्द्रेण प्रम्लोचाख्या वराप्सराः ।
प्रयुक्ता क्षोभयामास तम् ऋषिं सा शुचिस्मिता ॥१२॥
क्षोभितः स तया सार्धं वर्षाणाम् अधिकं शतम् ।
अतिष्ठन् मन्दरद्रोण्यां विषयासक्तमानसः ॥१३॥
तं सा प्राह महाभाग गन्तुम् इच्छाम्यहं दिवम् ।
प्रसादसुमुखो ब्रह्मन्न् अनुज्ञां दातुम् अर्हसि ॥१४॥
तयैवम् उक्तः स मुनिस् तस्याम् आसक्तमानसः ।
दिनानि कतिचिद् भद्रे स्थीयताम् इत्यभाषत ॥१५॥
एवम् उक्ता ततस् तेन साग्रं वर्षशतं पुनः ।
बुभुजे विषयांस् तन्वी तेन साकं महात्मना ॥१६॥
अनुज्ञां देहि भगवन् व्रजामि त्रिदशालयम् ।
उक्तस् तथेति स पुनः स्थीयताम् इत्यभाषत ॥१७॥
पुनर् गते वर्षशते साधिके सा शुभानना ।
यामीत्य् आह दिवं ब्रह्मन् प्रणयस्मितशोभनम् ॥१८॥
उक्तस् तयैवं स मुनिर् उपगुह्यायतेक्षणाम् ।
इहास्यतां क्षणं सुभ्रु चिरकालं गमिष्यसि ॥१९॥
सा क्रीडमाना सुश्रोणी सह तेनार्षिणा पुनः ।
शतद्वयं किञ्चिद् ऊनं वर्षाणाम् अन्वतिष्टत ॥२०॥
गमनाय महाभाग देवराजनिवेशनम् ।
प्रोक्तः प्रोक्तस् तया तन्व्या स्थीयताम् इत्यभाषत ॥२१॥
तस्य शापभयाद् भीता दाक्षिण्येन च दक्षिणा ।
प्रोक्ता प्रणयभङ्गार्तिवेदिनी नजहौ मुनिम् ॥२२॥
तया च रमतस् तस्य परमर्षेर् अहर्निशम् ।
नवं नवम् अभूत् प्रेम मन्मथाविष्टचेतसः ॥२३॥
एकदा तु त्वरायुक्तो निश्चक्रामोटजान् मुनिः ।
निष्क्रामन्तं च कुत्रेति गम्यते प्राह सा शुभा ॥२४॥
इत्य् उक्तः स तया प्राह परिवृत्तम् अहः शुभे ।
सन्ध्योपास्तिं करिष्यामि क्रियालोपोऽन्यथा भवेत् ॥२५॥
ततः प्रहस्य सुदती तं सा प्राह महामुनिम् ।
किम् अद्य सर्वधर्मज्ञ परिवृत्तम् अहस् तव ॥२६॥
बहूनां विप्र वर्षाणां परिवृत्तम् अहस् तव ।
गतम् एतन् न कुरुते विस्मयं कस्य कथ्यताम् ॥२७॥

मुनिर् उवाच
प्रातस् त्वम् आगता भद्रे नदीतीरम् इदं शुभम् ।
मया दृष्टासि तन्वङ्गि प्रविष्टासि ममाश्रयम् ॥२८॥
इयं च वर्तते सन्ध्या परिणामम् अहर् गतम् ।
उपहासः किमर्थोऽयं सद्भावः कथ्यतां मम ॥२९॥

प्रम्लोचोवाच
प्रत्यूषस्यागता ब्रह्मन् सत्यम् एतन् न तन् मृषा ।
नन्व् अस्य तस्य कालस्य गतान्यब्दशतानि ते ॥३०॥

सोम उवाच
ततः साध्वसो विप्रस् तां पप्रच्छायतेक्षणाम् ।
कथ्यतां भीरु कः कालस् त्वया मे रमतः सह ॥३१॥

प्रम्लोचोवाच
सप्तोत्तरान्यतीतानि नववर्षशतानि ते ।
भासाश् च षट् तथैवान्यत् समतीतं दिनत्रयम् ॥३२॥

ऋषिर् उवाच
सत्यं भीरु वदस्य् एतत् परिहासोऽथ वा शुभे ।
दिनम् एकम् अहं मन्ये त्वया सार्धम् इहासितम् ॥३३॥

प्रम्लोचोवाच
वदिष्याम्यनृतं ब्रह्मन् कथम् अत्र तवान्तिके ।
विशेषेणाद्य भवता पृष्टा मार्गानुवर्तिना ॥३४॥

सोम उवाच
निशम्य तद्वचः सत्यं स मुनिर् नृपनन्दनाः ।
धिग् धिङ् माम् इत्यतीवेत्थं निनिन्दात्मानम् आत्मना ॥३५॥

मुनिर् उवाच
तपांसि मम नष्टानि हतं ब्रह्मविदां धनम् ।
हतो विवेकः केनापि योषिन्मोहाय निर्मिता ॥३६॥
ऊर्मिषट्कातिगं ब्रह्म ज्ञेयम् आत्मजयेन मे ।
मतिर् एषा हृता येन धिक् तं कामं महाग्रहम् ॥३७॥
व्रतानि वेदवेद्याप्तिकारणान्यखिलानि च ।
नरकग्राममार्गेण सङ्गेनापहृतानि मे ॥३८॥
विनिन्द्येत्थं स धर्मज्ञः स्वयम् आत्मानम् आत्मना ।
ताम् अप्सरसम् आसीनाम् इदं वचनम् अब्रवीत् ॥३९॥
गच्छ पापे यथाकामं यत् कार्यं तत् कृतं त्वया ।
देवराजस्य मत्क्षोभं कुर्वन्त्या भावचेष्टितैः ॥४०॥
न त्वां करोम्यहं भस्म क्रोधतीव्रेण वह्निना ।
सतां सप्तपदं मैत्रम् उषितोऽहं त्वया सह ॥४१॥
अथवा तव को दोषः किं वा कुप्याम्यहं तव ।
ममैव दोषो नितरां येनाहम् अजितेन्द्रियः ॥४२॥
यया शक्रप्रियार्थिन्या कृतो मे तपसो व्ययः ।
त्वया धिक् तां महामोहमञ्जूषं सुजुगुप्सिताम् ॥४३॥

सोम उवाच
यावद् इत्थं स विप्रर्षिस् तां ब्रवीति सुमध्यमाम् ।
तावद् गलत्स्वेदजला साबभूवातिवेपथुः ॥४४॥
प्रवेपमानां सततं स्विन्नगात्रलतां सतीम् ।
गच्छ गच्छेति सक्रोधम् उवाच मुनिसत्तमः ॥४५॥
सा तु निर्भर्त्सिता तेन विनिष्क्रम्य तदाश्रमात् ।
आकाशगामिनी स्वेदं ममार्ज तरुपल्लवैः ॥४६॥
निर्मार्जमाना गात्राणि गलत्स्वेदजलानि वै ।
वृक्षाद् वृक्षं ययौ बाला तदग्रारुणपल्लवैः ॥४७॥
ऋषिणा यस् तदा गर्भस् तस्या देहे समाहितः ।
निर्जगाम स रोमाञ्चस्वेदरूपी तदङ्गतः ॥४८॥
तं वृक्षा जगृहुर् गर्भम् एकं चक्रे तु मारुतः ।
मया चाप्यायितो गोभिः स तदा ववृधे शनैः ॥४९॥
वृक्षाग्रगर्भसम्भूता मारिषाख्या वरानना ।
तां प्रदास्यन्ति वो वृक्षाः कोप एष प्रशाम्यताम् ॥५०॥
कण्डोर् अपत्यम् एवं सा वृक्षेभ्यश् च समुद्गता ।
ममापत्यं तथा वायोः प्रम्लोचातनया च सा ॥५१॥

श्रीपराशर उवाच
स चापि भगवान् कण्डुः क्षीणे तपसि सत्तमः ।
पुरुषोत्तमाख्यं मैत्रेय विष्णोर् आयतनं ययौ ॥५२॥
तत्रैकाग्रमतिर् भूत्वा चकाराराधनं हरेः ।
ब्रह्मपारमयं कुर्वन् जपम् एकाग्रमानसः ।
ऊर्ध्वबाहुर् महायोगी स्थित्वासौ भूपनन्दनाः ॥५३॥

प्रचेतस ऊचुः
ब्रह्मपारं मुनेः श्रोतुम् इच्छामः परमं स्तवम् ।
जपता कण्डुना देवो येनाराध्यत केशवः ॥५४॥

सोम उवाच
पारं परं विष्णुर् अपारपारपारः
परः परेभ्यः परमार्थरूपी ।
स ब्रह्मपारः परपारभूतः
परः पराणाम् अपि पारपारः ॥५५॥

सङ्कीर्त्य तत्त्वं त्रिश्लोक्या प्रार्थना च चतुर्थतः ।
ब्रह्मपारस्तवेनैवं कण्टोस् तुष्टोऽचिराद् धरिः ॥

पारं परम् इत्यादि त्रिभिः श्लोकैर् विष्णोस् तत्त्वं सङ्कीर्त्य चतुर्थेन रागादिदोषोपशमः प्रार्थयते । परं निरतिशयम् आवृत्तिशून्यं संसाराध्वनः पारम् अवधिर् विष्णुः । सोऽध्वनः परम् आप्नोति तद् विष्णोः परमं पदम् इति श्रुतेः । अतः अपारपारो दुरन्तस्य संसाराध्वनः परत्वात् अपारो दुष्प्रापः पारो यस्य स वा । पारतीरसमाप्ताव् इति धातुः । तर्हि दीर्घेण कालेन प्राप्यः स्यात् ? तत्राहुःपरः परेभ्य इति परेभ्य आकाशादिभ्योऽपि परः अनन्त इत्यर्थः । महतो महीयान् इति श्रुतेः । अत एव परमार्थरूपी । सत्यस्वरूपः । यद् वा, अर्थः प्रयोजनं परमपुरुषार्थः परमानन्दः स एव ।

ननु तस्य दुष्प्रापत्वे कथं परमपुरुषता ? कथं वा सोऽध्वनः परम् आप्नोति इति श्रुतिः ? तत्राहस ब्रह्म वेदः तपो वा सहितास् तन्निष्ठाः सब्रह्मणः तेषां पारः प्राप्तुं शक्यः । तत् कुतः ? इत्यत्राहपरपारभूतः परस्यानात्मभूतप्रपञ्चस्य पारभूतः अवधिरूपः ।

तत्र हेतुःपरः पराणाम् अपीति आत्माध्यासाद् आत्मत्वेन प्रतीतानाम् इन्द्रियादीनां परः निरुपाधिकः । परमात्मा इन्द्रियेभ्यः परा ह्यर्थाः इत्य् उपक्रम्य पुरुषान् न परं किञ्चित् सा काष्ठा सा परा गतिः इति श्रुतेः । अयम् अर्थःनहि ग्रामादिवद् गत्या तत्प्राप्तिः, येन दुरन्तसंसाराध्वपारत्वाद् अनन्तत्वाच् च न प्राप्येत । किन्तु अयं ततोऽतिदूरीभूतोऽपि तपोविशुद्धचित्तैर् वेदोत्पन्नज्ञानेन अज्ञानकृतानात्मप्रपञ्चाद् अन्तः प्राप्तुं शक्य इति । अत एवोपाधिपरिच्छेदाभावान् निरशङ्कुशाचिन्त्यपरमैश्वर्येण पारपारः । पारश् चासौ पारश् चेति समासः । पृ पालनपूरणयोर् इति धातोः । पार इति रूपम् । स्वभक्तानां पावनात् पारः । अपेक्षितैर् वरैः पूरणाच् च पार इति द्वितीयपारशब्दस्यथार्थः । यद् वा, पाराः पालकाः पूरकाश् च ये इन्द्रब्रह्मादयस् तेषाम् अपि पालकः पूरकश् चेत्यर्थः ॥५५॥

स कारणं कारणतस् ततोऽपि 
तस्यापि हेतुः परहेतुहेतुः ।
कार्येषु चैवं सह कर्मकर्तृ
रूपैर् अशेषैर् अवतीह सर्वम् ॥५६॥

तद् एवं विशुद्धरूपेण स्तुत्वा सार्वात्म्येन स्तौतिस कारणम् इति । कारणत इति षष्ठ्यर्थे तसिल् । स विष्णुः कारणस्यापि कारणं, तस्यापि कारणम् इत्य् एवं चराचरकारणं ब्रह्माण्डम् आरभ्य मूलकारणपर्यन्तं कारणमालात्मकः । यथोक्तं ब्रह्मस्तुतौकारणं कारणस्यापि तस्य कारणम् इत्यादि । कार्येषु चैवम् इत्यनेन प्रकृतिकार्यं महत्तत्त्वम् आरभ्य चरमकार्यपर्यन्तं कार्यमालात्मको विष्णुर् एवेत्य् उक्तम् ।तद् एवं सृष्टिक्रियायाम् उपादानकारणत्वेन तत्कार्यत्वेन च सार्वात्म्यम् उक्त्वा पालनक्रियायां पाल्यरूपकर्मतया तत्कर्तृतया वा सार्वात्म्यम् आहस इति । निपातोऽवधारणार्थः । स विष्णुर् एव धर्मादिरूपैः पालनीयैस् तत्पालकैश् च कर्तृरूपैर् अशेषैः स्वीयैर् उपलक्षितः सन् सर्वम् अवतीति । 

यद् वा, अशेषैः कर्मरूपैः कर्तृरूपैश् च । सहैवम् इति कर्मकर्तृरूपमालान्तरात्मकश् चातिदेशः । तत्र कर्तुर् ईप्सिततमं कर्म इति स्मृतेः । कर्तुः क्रियया ग्रामगमनादिकरणिकया भावनाख्यया यद् ईप्सिततमं सुखं, तद् एव मुख्यं कर्म् अत्र ग्र्ः‎‎यते । ग्रामादेस् तु धात्वर्थकर्मतैव न भावनाकर्मता । अत एवास्ते शेते इत्यादिषु अकर्मकेष्व् अपि प्रत्ययांशे भावनाप्रतीतेर् भाव्यं विना भावनाभावाच् च । सुखकाम आसीत् स्वार्थ्यकामः शयीत्येत्य् एवम् आदिप्रयोगेष्व् आसनेन सुखं भावयेद् इत्य् एवम् आदिवचनव्यक्त्या सुखादेर् भावनाकर्मत्वम् अभ्युपगम्यते । तद् उक्तम् भट्टैः

अस्त्य् आदाव् अपि कर्त्रंशे भाव्यम् अस्त्ये व भावना ।
अन्यत्रांशे च नात्ट्त न तथा सा प्रभासते ॥ इति ।

यद्य् एवम् अकर्मकेष्व् अपि भाव्यं स्यात्, कस् तर्हि सकर्मकाकर्मयोर् भेद इत्य् आक्षिप्य परिहारश् चोक्तः । 

साक्षाद् अव्यभिचारेण धात्वर्थो यत्र कर्मभाक् ।
सकर्मकः स धातुः स्यात् पारम्पर्ये त्व् अकर्मकः ॥ इति ।

अत्रोक्तकर्मशब्देन ईप्सिततमसुखवाचिना मानुषानन्दम् आरभ्य ब्रह्मानन्दपर्यन्तपुरुषार्थसाधकोऽपि विष्णुर् एवेत्य् उक्तम् । तद् एवं कारणकार्यकर्मकर्तृरूपैः सृष्टिलयक्रियाप्रतियोगिभिस् तत्तत्सम्बन्धिसार्वात्म्यम् आहअशेषैर् एतै रूपैः स विष्णुः सर्वम् अवतीति ॥५६॥

ब्रह्म प्रभुर् ब्रह्म स सर्वभूतो
ब्रह्म प्रजानां पतिर् अच्युतोऽसौ
ब्रह्माक्षरं नित्यम् अजं स विष्णुर्
अपक्षयाद्यैर् अखिलैर् असङ्गि ॥५७॥

ननु यदि शुद्धं ब्रह्मैवासौ विष्णुः, तर्हि कथम् अशेषै रूपैर् अवतीत्य् उच्यते ? अथ सर्वात्मकस् तर्हि सर्वभावविकारप्राप्तेः कुतोऽस्य विशुद्धता । इत्य् आशङ्क्याहब्रह्मेति । स विष्णुः शुद्धं ब्रह्मैव सन् प्रभुः सर्वनियन्ता ब्रह्मैव सन् सर्वभूतश् च । ब्रह्मैव सन् प्रजानां पतिश् च पालकः ।

ननु ब्रह्मस्वरूपाप्रच्युत्या यतोऽसाव् अच्युतः प्रसिद्धः । अतः स विष्णुः व्यापनशीलः । सर्वात्मकोऽपि सन् अक्षरं ध्रुवं नित्यम् अजम् अपक्षयाद्यैर् असङ्गि अपरिक्षयविपरिणामवृद्धिसङ्गरहितं च ब्रह्मैव अचिन्त्यस्वाधीनमायया सर्वात्मतया स विवर्तते, अतो नायं विरोधः इति भावः ॥५७॥

ब्रह्माक्षरम् अजं नित्यं यथासौ पुरुषोत्तमः ।
तथा रागादयो दोषा प्रयान्तु प्रशमं मम ॥५८॥

उक्तं तत्त्वम् अनुस्मरन् दोषोपशमं प्रार्थ‎यतेब्रह्माक्षरम् इति । यथा निर्विकारं ब्रह्मैवासौ पुरुषोत्तमः, तथा तदनुस्मरणेण तत्प्रसादाल् लब्धात् स्वरूपाविर्भावाद् मम रागादयः राग आदिकारणं येषां क्रियलोपयोगभङ्गादिदोषाणां ते सर्वे दोषाः प्रकर्षेण समूलं शमं नाशं प्रयान्तु ॥५८॥

सोम उवाच
एतद् ब्रह्मपराख्यं वै संस्तवं परमं जपन् ।
अवाप परमां सिद्धिं स तम् आराध्य केशवम् ॥५९॥
इमं स्तवं यः पठति शृणुयाद् वापि नित्यशः ।
स कामदोषैर् अखिलैर् मुक्तः प्राप्नोति वाञ्छितम् ॥५९अ॥
इयं च मारिषा पूर्वम् आसीद् या तां ब्रवीमि वः ।
कार्यगौरवम् एतस्याः कथने फलदायि वः ॥६०॥
अपुत्रा प्राग् इयं विष्णुं मृते भर्तरि सत्तमा ।
भूपपत्नी महाभागा तोषयामास भक्तितः ॥६१॥
आराधितस् तया विष्णुः प्राह प्रत्यक्षतां गतः ।
वरं वृणीष्वेति शुभे सा च प्राहात्मवाञ्छितम् ॥६२॥
भगवन् बालवैधव्यं वृथाजन्माहम् ईदृशी ।
मन्दभाग्या समुद्भूता विफला च जगत्पते ॥६३॥
भवन्तु पतयः श्लाघ्या मम जन्मनि जन्मनि ।
त्वत्प्रसादात् तथा पुत्रः प्रजापतिसमोऽस्तु मे ॥६४॥
कुलं शीलं वयः सत्यं दाक्षिण्यं क्षिप्त्रकारिता ।
अविसंवादिता सत्त्वं वृद्धसेवा कृतज्ञता ॥६५॥
रूपसम्पत्समायुक्ता सर्वस्य प्रियदर्शना ।
अयोनिजा च जायेयं त्वत्प्रसादाद् अधोक्षज ॥६६॥

सोम उवाच
तयैवम् उक्तो देवेशो हृषीकेश उवाच ताम् ।
प्रणामनम्राम् उत्थाप्य वरदः परमेश्वरः ॥६७॥

देव उवाच
भविष्यन्ति महावीर्या एकस्मिन्न् एव जन्मनि ।
प्रख्यातोदारकर्माणो भवत्याः पतयो दश ॥६८॥
पुत्रं च सुमहावीर्यं महाबलपराक्रमम् ।
प्रजापतिगुणैर् युक्तं त्वम् अवाप्स्यसि शोभने ॥६९॥
वंशानां तस्य कर्तृत्वं जगत्यस्मिन् भविष्यति ।
त्रैलोक्यम् अखिला सूतिस् तस्य चापूरयिष्यति ॥७०॥
त्वं चाप्ययोनिजा साध्वी रूपौदार्यगुणान्विता ।
मनःप्रीतिकरी न्ṝणां मत्प्रसादाद् भविष्यति ॥७१॥
इत्य् उक्त्वान्तर्दधे देवस् तां विशालविलोचनाम् ।
सा चेयं मारिषा जाता युष्मत् पत्री नृपात्मजाः ॥७२॥

श्रीपराशर उवाच
ततः सोमस्य वचनाज् जगृहुस् ते प्रचेतसः ।
संहृत्य कोपं वृक्षेभ्यः पत्नीधर्मेण प्रजापतिः ॥७३॥
दशभ्यस् तु प्रचेतोभ्यो मारिषायां प्रजापतिः ।
जज्ञे दक्षो महाभागो यः पूर्वं ब्रह्मणोऽभवत् ॥७४॥
स तु दक्षो महाभागः सृष्ट्यर्थं सुमहामते ।
पुत्रान् उत्पादयामास प्रजासृष्ट्यर्थम् आत्मनः ॥७५॥
अवरांश् च वरांश् च द्विपदोऽथ चतुष्पदान् ।
आदेशं ब्रह्मणः कुर्वन् सृष्ट्यर्थं समुपस्थितः ॥७६॥
स सृष्ट्वा मनसा दक्षः पश्चाद् असृजत स्त्रियः ।
ददौ स दश धर्माय कश्यपाय त्रयोदश ।
कालस्य नयने युक्ताः सप्तविंशतिम् इन्दवे ॥७७॥
तासु देवास् तथा दैत्या नागा गावस् तथा खगाः ।
गन्धर्वाप्सरसश् चैव दानवाद्याश् च जज्ञिरे ॥७८॥
ततःप्रभृति मैत्रेय प्रजा मैथुनसम्भवाः ।
सङ्कल्पाद् दर्शनात् स्पर्शात् पूर्वेषाम् अभवन् प्रजाः ।
तपोविशेषैः सिद्धानां तदात्यन्ततपस्विनाम् ॥७९॥

श्रीमैत्रेय उवाच
अङ्गुष्ठाद् दक्षिणाद् दक्षः पूर्वं जातो मया श्रुतः ।
कथं प्राचेतसो भूयः समुत्पन्नो महामुने ॥८०॥
एष मे संशयो ब्रह्मन् महान् हृदि वर्तते ।
यद् दौहित्रश् च सोमस्य पुनः श्वशुरतां गतः ॥८१॥

श्रीपराशर उवाच
उत्पत्तिश् च निरोधश् च नित्यो भूतेषु सर्वदा ।
ऋषयोऽत्र न मुह्यन्ति ये चान्ये दिव्यचक्षुषः ॥८२॥
युगे युगे भवन्त्य् एते दक्षाद्या मुनिसत्तम ।
पुनश् चैवं निरुद्ध्यन्ते विद्वांस् तत्र न मुह्यति ॥८३॥
कानिष्ठ्यं ज्यैष्ठम् अप्य् एषां पूर्वं नाभूद् द्विजोत्तम ।
तप एव गरीयोऽभूत् प्रभावश् चैव कारणम् ॥८४॥

श्रीमैत्रेय उवाच
देवानां दानवानां च गन्धर्वोरगरक्षसाम् ।
उत्पत्तिं विस्तरेणेह मम ब्रह्मन् प्रकीर्तय ॥८५॥

श्रीपराशर उवाच
प्रजाः सृजेति व्यादिष्टः पूर्वं दक्षः स्वयम्भुवा ।
यथा ससर्ज भूतानि तथा शृणु महामुने ॥८६॥
मानसान्य् एव भूतानि पूर्वं दक्षोऽसृजत् तदा ।
देवान् ऋषीन् सगन्धर्वान् असुरान् पन्नगांस् तथा ॥८७॥
यदास्य सृजमानस्य न व्यवधन्त ताः प्रजाः।
ततः सञ्चिन्त्य स पुनः सृष्टिहेतोः प्रजापतिः ॥८८॥
मैथुनेनैव धर्मेण सिसृक्षुर् विविधाः प्रजाः ।
असिक्नीम् आवहत् कन्यां वीरणस्य प्रजापतेः ॥८९॥
अथ पुत्रसहस्राणि वैरुण्यां पञ्च वीर्यवान् ।
असिक्न्यां जनयामास सर्गहेतोः प्रजापतिः ॥९०॥
तान् दृष्ट्वा नारदो विप्र संविवर्धयिषून् प्रजाः ।
सङ्गम्य प्रियसंवादो देवर्षिर् इदम् अब्रवीत् ॥९१॥
हे हर्यश्वाः महावीर्याः प्रजा यूयं करिष्यथ ।
ईदृशो दृश्यते यत्नो भवतां श्रूयताम् इदम् ॥९२॥
बालिशा बत यूयं वै नास्या जानीत वै भुवः ।
अन्तर् ऊर्ध्वम् अधश् चैव कथं सृक्ष्यथ वै प्रजाः ॥९३॥
ऊर्ध्वं तिर्यग् अधश् चैव यदाप्रतिहता गतिः ।
तदा कस्माद् भुवो नान्तं सर्वे द्रक्ष्यथ बालिशाः ॥९४॥
ते तु तद्वचनं श्रुत्वा प्रयाताः सर्वतो दिशम् ।
अद्यापि नो निवर्तन्ते समुद्रेभ्य इवापगाः ॥९५॥
हर्यश्वेष्व् अथ नष्टेषु दक्षः प्राचेतसः पुनः ।
वैरुण्याम् अथ पुत्राणां सहस्रम् असृजत् प्रभुः ॥९६॥
विवर्धयिषवस् ते तु शबलाश्वाः प्रजाः पुनः ।
पूर्वोक्तं वचनं ब्रह्मन् नारदेनैव नोदिताः ॥९७॥
अन्योऽन्यम् ऊचुस् ते सर्वे सम्यग् आह महामुनिः ।
भ्रात्ṝणां पदवी चैव गन्तव्या नात्र संशयः ॥९८॥
ज्ञात्वा प्रमाणं पृथ्व्याश् च प्रजाः स्रक्ष्यामहे ततः ।
तेऽपि तेनैव मार्गेण प्रयाताः सर्वतोमुखम् ।
अद्यापि न निवर्तन्ते समुद्रेभ्य इवापगाः ॥९९॥
ततः प्रभृति वै भ्राता भ्रातुर् अन्वेषणे द्विज ।
प्रयातो नश्यति तथा तन् न कार्यं विजानता ॥१००॥
तांश् चापि नष्टान् विज्ञाय पुत्रान् दक्षः प्रजापतिः ।
क्रोधं चक्रे महाभागो नारदं स शशाप च ॥१०१॥
सर्गकामस् ततो विद्वान् स मैत्रेय प्रजापतिः ।
षष्टिं दक्षोऽसृजत् कन्या वैरुण्याम् इति नः श्रुतम् ॥१०२॥
ददौ स दश धर्माय कश्यपाय त्रयोदश ।
सप्तविंशति सोमाय चतस्रोऽरिष्टनेमिने ॥१०३॥
द्वे चैव बहुपुत्राय द्वे चैवाङ्गिरसे तथा ।
द्वे कृशाश्वाय विदुषे तासां नामानि मे शृणु ॥१०४॥
अरुन्धती वसुर् यामिर् लम्बा भानुर् मरुत्वती ।
सङ्कल्पा च मुहूर्ता च साध्या विश्वा च तादृशी ।
धर्मपत्न्यो दश त्व् एतास् तास्व् अपत्यानि मे शृणु ॥१०५॥
विश्वेदेवास् तु विश्वायाः साध्या साध्यान् अजायत ।
मरुत्वत्यां मरुत्वन्तो वसोश् च वसवः स्मृताः ।
भानोस् तु भानवः पुत्रा मुहूर्तायां मुहूर्तजाः ॥१०६॥
लम्बायाश् चैव घोषोऽथ नागवीथी तु यामिजा ॥१०७॥
पृथिवीविषयं सर्वम् अरुन्धत्याम् अजायत ।
सङ्कल्पायास् तु सर्वात्मा जज्ञे सङ्कल्प एव हि ॥१०८॥
ये त्व् अनेकवसुप्राणदेवा ज्योतिःपुरोगमाः ।
वसवोऽष्टौ समाख्यातास् तेषां वक्ष्यामि विस्तरम् ॥१०९॥
आपो ध्रुवश् च सोमश् च धर्मश् चैवानिलोऽनलः ।
प्रत्यूषश् च प्रभासश् च वसवो नामभिः स्मृताः ॥११०॥
आपस्य पुत्रो वैतण्डः श्रमः शान्तो ध्वनिस् तथा ।
ध्रुवस्य पुत्रो भगवान् कालो लोकप्रकालनः ॥१११॥
सोमस्य भगवान् वर्चा वर्च्दस्वी येन जायते ॥११२॥
धर्मस्य पुत्रो द्रविणो हुतहव्यवहस् तथा ।
मनोहरायां शिशिरः प्राणोऽथ वरुणस् तथा ॥११३॥
अनिलस्य शिवा भार्या तस्याः पुत्रो मनोजवः ।
अविज्ञातगतिश् चैव द्वौ पुत्राव् अनिलस्य तु ॥११४॥
अग्निपुत्रः कुमारस् तु शरस्तम्बे व्यजायत ।
तस्य शाखो विशाखश् च नैगमेयश् च पृष्ठजाः ॥११५॥
अपत्यं कृत्तिकानां तु कार्तिकेय इति स्मृतः ॥११६॥
प्रत्यूषस्य विदुः पुत्रम् ऋषि नाम्नाथ देवलम् ।
द्वौ पुत्रौ देवलस्यापि क्षमावन्तौ मनीषिणौ ॥११७॥
बृहस्पतेस् तु भगिनी वरस्त्री ब्रह्मचारिणी ।
योगसिद्धा जगत्कृत्स्नम् असक्ता विचरत्य् उत ।
प्रभासस्य तु सा भार्या वसूनाम् अष्टमस्य तु ॥११८॥
विश्वकर्मा महाभागस् तस्यां जज्ञे प्रजापतिः ।
कर्ता शिल्पसहस्राणां त्रिदशानां च वर्धकी ॥११९॥
भूषणानां च सर्वेषां कर्ता शिल्पवतां वरः ।
यः सर्वेषां विमानानि देवतानां चकार ह ।
मनुष्याश् चोपजीवन्ति यस्य शिल्पं महात्मनः ॥१२०॥
तस्य पुत्रास् तु चत्वारस् तेषां नामानि मे शृणु ।
अजैकपाद् अहिर्बुध्न्यस् त्वष्टा रुद्रश् च वीर्यवान् ।
त्वष्टुश् चाप्य् आत्मजः पुत्रो विश्वरूपो महातपाः ॥१२१॥
हरश् च बहुरूपश् च त्र्यम्बकश् चापराजितः ।
वृषाकपिश् च शम्भुश् च कपर्दी रैवतः स्मृतः ॥१२२॥
मृगव्याधश् च शर्वश् च कपाली च महामुने ।
एकादशैते कथिता रुदृअस् त्रिभुवनेश्वराः ।
शतं त्व् एकं समाख्यातं रुद्राणाम् अमितौजसाम् ॥१२३॥
कश्यपस्य तु भार्या यास् तासां नामानि मे शृणु ।
अदितिर् दितिर् दनुश् चैवारिष्टा च सुरसा स्वसा ॥१२४॥
सुरभिर् विनता चैव ताम्रा क्रोधवशा इरा ।
कद्रुर् मुनिश् च धर्मज्ञ तदपत्यानि मे शृणु ॥१२५॥
पूर्वमन्वन्तरे श्रेष्ठा द्वादशासन् सुरोत्तमाः ।
तुषिता नाम तेऽन्योऽन्यम् ऊचुर् वैवस्वतेऽन्तरे ॥१२६॥
उपस्थितेऽतियशसश् चाक्षुषस्यान्तरे मनोः ।
समवायीकृताः सर्वे समागम्य परस्परम् ॥१२७॥
आगच्छत द्रुतं देवा अदितिं सम्प्रविश्य वै ।
मन्वन्तरे प्रसूयामस् तन् नः श्रेयो भवेद् इति ॥१२८॥
एवम् उक्त्वा तु ते सर्वे चाक्षुषस्यान्तरे मनोः ।
मारीचात् कश्यपाज् जाता अदित्या दक्षकन्यया ॥१२९॥
तत्र विष्णुश् च शक्रश् च जज्ञाते पुनर् एव हि ।
अर्यमा चैव धाता च त्वष्टा पूषा तथैव च ॥१३०॥
विवस्वान् स्वैता चैव मित्रो वरुण एव च ।
अंशुर् भगश् चातितेजा आदित्या द्वादश स्मृताः ॥१३१॥
चाक्षुषस्यान्तरे पूर्वम् आसन्ये तुषिताः सुराः ।
वैवस्वतेऽन्तरे ते वै आदित्या द्वादश स्मृताः ॥१३२॥
याः सप्तविंशतिः प्रोक्ताः सोमपत्न्योऽथ सुव्रताः ।
सर्वा नक्षत्रयोगिन्यस् तन्नाम्न्यश् चैव ताः स्मृताः ॥१३३॥
तासाम् अपत्यान्यभवन् दीप्तान्यमिततेजसाम् ।
अरिष्टनेमिपत्नीनाम् अपत्यानीह षोडश ॥१३४॥
बहुपुत्रस्य विदुषश् चतस्रो विद्युतः स्मृताः ॥१३५॥
प्रत्यङ्गिरसजाः श्रेष्ठा ऋचो ब्रह्मर्षिसत्कृताः ।
कृशाश्वस्य तु देवर्षेर् देवप्रहरणाः स्मृताः ॥१३६॥
एते युगसहस्रान्ते जायन्ते पुनर् एव हि ।
सर्वे देवगणास् तात त्रयस्त्रिंशत् तु छन्दजाः ॥१३७॥
तेषाम् अपीह सततं निरोधोत्पत्तिर् उच्यते ॥१३८॥
यथा सूर्यस्य मैत्रेय उदयास्तमनाव् इह ।
एवं देवनिकायास् ते सम्भवन्ति युगे युगे ॥१३९॥
दित्या पुत्रद्वयं जज्ञे कश्यपाद् इति नः श्रुतम् ।
हिरण्यकशिपुश् चैव हिरण्याक्षश् च दुर्जयः ॥१४०॥
सिंहिका चाभवत् कन्या विप्रचित्तेः परिग्रहः ॥१४१॥
हिरण्यकशिपोः पुत्राश् चत्वारः प्रथितौजसः ।
अनुह्लादश् च ह्लादश् च प्रह्लादश् चैव बुद्धिमान् ।
संह्लादश् च महावीर्या दैत्यवंशविवर्धनाः ॥१४२॥
तेषां मध्ये महाभाग सर्वत्र समदृग् वशी ।
प्रह्लादः परमां भक्तिं य उवाच जनार्दने ॥१४३॥
दैत्येन्द्रदीपितो वह्निः सर्वाङ्गोपचितो द्विज ।
न ददाह च यं विप्र वासुदेवे हृदि स्थिते ॥१४४॥
महार्णवान्तःसलिले स्थितस्य चलतो मही ।
चचाल सकला यस्य पाशबद्धस्य धीमतः ॥१४५॥
न भिन्नं विविधैः शस्त्रैर् यस्य दैत्येन्द्रपातितैः ।
शरीरमद्रिकठिनं सर्वत्राच्युतचेतसः ॥१४६॥
विषाणलोज्ज्वलमुखा यस्य दैत्यप्रचोदिताः ।
नान्ताय सर्पपतयो बभूवुर् उरुतेजसः ॥१४७॥
शैलैर् आक्रान्तदेहोऽपि यः स्मरन् पुरुषोत्तमम् ।
तत्याज नात्मनः प्राणान् विष्णुस्मरणदंशितः ॥१४८॥
पतन्तम् उच्चाद् अवनिर् यम् उपेत्य महामतिम् ।
दधार दैत्यपतिना क्षिप्तं स्वर्गनिवासिना ॥१४९॥
यस्य संशोषको वायुर् देहे दैत्येन्द्रयोजितः ।
अवाप सङ्क्षयं सद्यश् चित्तस्थे मधुसूदने ॥१५०॥
विषाणभङ्गम् उन्मत्ता मदहानिं च दिग्गजाः ।
यस्य वक्षःस्थले प्राप्ता दैत्येन्द्रपरिणामिताः ॥१५१॥
यस्य चोत्पादिता कृत्या दैत्यराजपुरोहितैः ।
बभूव नान्ताय पुरा गोविन्दासक्तचेतसः ॥१५२॥
शम्बरस्य च मायानां सहस्रमतिमायिनः ।
यस्मिन् प्रयुक्तं चक्रेण कृष्णस्य वितथीकृतम् ॥१५३॥
दैत्येन्द्रसूदोपहृतं यस् तु हालाहलं विषम् ।
जारयामास मनिमान् अविकारम् अमस्तरी ॥१५४॥
समचेता जगत्यस्मिन् यः सर्वेष्व् एव जन्तुषु ।
यथात्मनि तथान्यत्र परं मैत्रगुणान्वितः ॥१५५॥
धर्मात्मा सत्यशौचादिगुणानाम् आकरस् तथा ।
उपमानम् अशेषाणां साधूनां यः सदाभवत् ॥१५६॥

दैत्येन्द्रस्य सूदैः सूपकारैः उपहृतं दत्तं हालाहलम् । 

हलाहला नाम नदी हिमवत्यतिदारुणा । 
यत् तु तत्तीरसम्भूतं विषं हालाहलं स्मृतम् ॥ इति ।

अविकारं रोमाञ्चस्वेदक्तृशोषादिविकारशून्यं यथा भवत्य् एवं जारयामास ॥१५४१५५॥

इति श्रीविष्णुपुराणे प्रथमेंऽशे पञ्चदशोऽध्यायः 
॥१५॥

ओ)०(ओ

(१.१६)
अथ षोडशोऽध्यायः 
मैत्रेयस्य प्रह्लादचरितविषयकः प्रश्नः

मैत्रेय उवाच
कथितो भवता वंशो मानवानां महामुने ।
कारणं चास्य जगतो विष्णुर् एव सनातनः ॥१॥

उक्तानुवादपूर्वकं प्रह्लादचरितं पृच्छतिकथित इत्यादिना । मानवानाम् उत्तानपादध्रुवादीनाम् ॥१॥

यच् चैतद् भगवान् आह प्रह्लादं दैत्यम् उत्तमम् ।
ददाह नाग्निनास्त्रैश् च क्षुण्णस् तत्याज जीवितम् ॥२॥

ददाह यन् नाग्निः । अस्त्रैः क्षुण्णः प्रहतोऽपि ॥२॥

जगाम वसुधा क्षोभं प्रह्लादे सलिले स्थिते ।
बन्धबद्धे विचलति विक्षिप्ताङ्गैः समाहता ॥३॥

यत्र अस्मिन् प्रह्लादे बन्धैर् बद्धे विचलति सति तस्य विक्षिप्तैर् अङ्गैः समाहता सती वसुधा क्षोभं जगाम । विक्षिप्ताङ्गः समाहिता इति पाठे तु उत्तरेणान्वयः । बन्धबद्धो विचरतीति पाठे पृथग् एतद् वाक्यम् ॥३॥

शैलैर् आक्रान्तदेहोऽपि न ममार च यः पुरा ।
त्वयैवातीव माहात्म्यं कथितं यस्य धीमतः ॥४॥
तस्य प्रभावम् अतुलं विष्णोर् भक्तिमतो मुने ।
श्रोतुम् इच्छामि यस्यैतच् चरितं दीप्ततेजसः ॥५॥
किन्निमित्तम् असौ शस्त्रैर् विक्षतो दितिर्जैर् मुने ।
किमर्थं चाब्धिसलिले निक्षिप्तो धर्मतत्परः ॥६॥
आक्रान्तः पर्वतैः कस्मात् कस्माद् दष्टो महोरगैः ।
क्षिप्तः किम् अद्रिशिखरात् किं वा पावकसञ्चये ॥७॥
दिग्दन्तिनां दन्तभूमिं स च कस्मान् निरूपितः ।
संशोषकोऽनिलश् चास्य प्रयुक्तः किं महासुरैः ॥८॥
कृत्यां च दैत्यगुरवो युयुजुस् तत्र किं मुने ।
शम्बरश् चापि मायानां सहस्रं किं प्रयुक्तवान् ॥९॥
हालाहलं विषम् अहो दैत्यसूदैर् महात्मनः ।
कस्माद् दत्तं विनाशाय यद् जीर्णं तेन धीमता ॥१०॥
एतत् सर्वं महाभाग प्रह्लादस्य महात्मनः ।
चरितं श्रोतुम् इच्छामि महामाहात्म्यसूचकम् ॥११॥
न हि कौतूहलं तत्र यद् दैत्यैर् न हतो हि सः ।
अनन्यमनसो विष्णौ कः शक्नोति निपातने ॥१२॥
तस्मिन् धर्मपरे नित्यं केशवाराधानोद्यते ।
स्ववंशप्रभवैर् दैत्यैः कर्तुं द्वेषोऽतिदुष्करः ॥१३॥
धर्मात्मनि महाभागे विष्णुभक्ते विमत्सरे ।
दैतेयैः प्रहृतं यस्मात् तन् ममाख्यातुम् अर्हसि ॥१४॥
प्रहरन्ति महात्मानो विपक्षा अपि नेदृशे ।
गुणैः समन्विते साधौ किं पुनर् यः स्वपक्षजः ॥१५॥
तद् एतत् कथ्यतां सर्वं विस्तरान् मुनिसत्तम ।
दैत्येश्वरस्य चरितं श्रोतुम् इच्छाम्यशेषतः ॥१६॥

शिष्टाः प्रश्नाः स्पष्टार्थाः ॥१६॥

इति श्रीविष्णुपुराणे प्रथमेंऽशे षोडशोऽध्यायः 
॥१६॥

ओ)०(ओ

(१.१७)
अथ सप्तदशोऽध्यायः 
प्रह्लादचरितकथनम्

पराशर उवाच
मैत्रेय श्रूयतां सम्यक् चरितं तस्य धीमतः ।
प्रह्लादस्य सदोदारचरितस्य महात्मनः ॥१॥

भगवद्द्वेष एव तद्भक्तस्वपुत्रद्वेषेऽपि कारणम् इति वक्ष्यन् हिरण्यकशिपोर् वृत्तान्तम् आहदितेः पुत्र इत्यादिना ॥१॥

दितेः पुत्रो महावीर्यो हिरण्यकशिपुः पुरा ।
त्रैलोक्यं वशम् आनिन्ये ब्रह्मणो वरदर्पितः ॥२॥

भूतेभ्यस् त्वद्विसृष्टेभ्यो मृत्युर् माभून् मम प्रभो इत्याद्यनेकवरप्रार्थने कृते सति तथैव ब्रह्मणा दत्तैर् वरैर् दर्पितः सन् ॥२॥

इन्द्रत्वम् अकरोद् दैत्यः स चासीत् सविता स्वयम् ।
वायुर् अग्निर् अपां नाथः सोमश् चाभन् महासुरः ॥३॥
धनानाम् अधिपः सोऽभूत् स एवासीत् स्वयं यमः ।
यज्ञभागान् अशेषांस् तु स स्वयं बुभुजेऽसुरः ॥४॥
देवाः स्वर्गं परित्यज्य तत्त्रासान् मुनिसत्तम ।
विचेरुर् अवनौ सर्वे बिभ्राणा मानुषीं तनुम् ॥५॥

तत्त्रासात् हिरण्यकशिपोर् भयात् ॥५॥

जित्वा त्रिभुवनं सर्वं त्रैलोक्यैश्वर्यदर्पितः ।
उपगीयमानो गन्धर्वैर् बुभुजे विषयान् प्रियान् ॥६॥
पानासक्तं महात्मानं हिरण्यकशिपुं तदा ।
सपासां चक्रिरे सर्वे सिद्धगन्धर्वपन्नगाः ॥७॥

महात्मानम् अद्भुतप्रभावम् ॥

अवादयञ् जगुश् चान्ये जयशब्दान् अथापरे ।
दैत्यराजस्य पुरतश् चक्रुः सिद्धा मुदान्विताः ॥८॥

अवादयन् वाद्यादीनि जगुर् गीतम् ॥८॥

तथा प्रनृत्याप्सरसि स्फटिकाभ्रमयेऽसुरः ।
पपौ पानं मुदा युक्तः प्रासादे सुमनोहरे ॥९॥

प्रकृष्टं नृत्यं यासां ता अप्सरसो यस्मिन् तस्मिन् प्रासादे स्फटिकाभ्रमये स्फटिकशिलाभिः अभ्रकशिलाभिश् च रचिते । पीयत इति पानं मदिरादि ॥९॥

तस्य पुत्रो महाभागः प्रह्लादो नाम नामतः ।
पपाठ बालपाठ्यानि गुरुगेहे गतोऽर्भकः ॥१०॥

तद् एवं तस्य परमैश्वर्यम् उक्त्वा पुत्रद्वेषकारणं वक्तुम् आहतस्य पुत्र इत्यादिना ॥१०॥

एकदा तु स धर्मात्मा जगाम गुरुणा सह ।
पानासक्तस्य पुरतः पितुर् दैत्यपतेस् तदा ॥११॥
पादप्रणामावनतं तम् उत्थाप्य पिता सुतम् ।
हिरण्यकशिपुः प्राह प्रह्लादम् अमितौजसम् ॥१२॥

हिरण्यकशिपुर् उवाच
पठ्यतां भवता वत्स सारभूतं सुभाषितम् ।
कालेनैतावता यत ते सदोद्युक्तेन शिक्षितम् ॥१३॥

प्रह्लाद उवाच
श्रूयतां तात वक्ष्यामि सारभूतं तवाज्ञया ।
समाहितमना भूत्वा यन् मे चेतस्यवस्थितम् ॥१४॥
अनादिमध्यान्तम् अजम् अवृद्धिक्षयम् अच्युतम् ।
प्रणतोऽस्मि महात्मानं सर्वकारणकारणम् ॥१५॥

तत्र हेतुःसर्वकारणाणां कारणम् । प्रणतोऽस्म्यन्तसन्तानाम् इति पाठे, अन्तयति इत्यन्तः संहर्ता, सन्तन्यतेऽनेनेति सन्तानः स्थितिकर्ता, तम् । पाठान्तरं सुगमम् ॥१५॥

पराशर उवाच
एवं निशम्य दैत्येन्द्रः क्रोधसंरक्तलोचनः ।
विलोक्य तद्गुरुं प्राह स्फुरिताधरपल्लवः ॥१६॥

हिरण्यकशिपुर् उवाच
ब्रह्मबन्धो किम् एतत् ते विपक्षस्तुतिसंहितम् ।
असारं ग्राहितो बालो माम् अवज्ञाय दुर्मते ॥१७॥

ब्रह्मबन्धो ब्राह्मणाधम ! ते त्वया विपक्षस्तुत्या संहितं सम्बद्धं किम् एतद् ग्राहितः शिक्षितः ॥१७॥

गुरुर् उवाच
दैत्येश्वर न कोपस्य वशम् आगन्तुम् अर्हसि ।
ममोपदेशजनितं नायं वदति ते सुतः ॥१८॥

हिरण्यकशिपुर् उवाच
अनुशास्तोऽसि केनेदृग् वत्स प्रह्लाद कथ्यताम् ।
ममोपदिष्टं नेत्य् एष प्रब्रवीति गुरुस् तव ॥१९॥

प्रह्लाद उवाच
शास्ता विष्णुर् अशेषस्य जगतो यो हृदि स्थितः ।
तम् ऋते परमात्मानं तात कः केन शास्यते ॥२०॥

हिरण्यकशिपुर् उवाच
कोऽयं विष्णुः सुदुर्बुद्धे यं ब्रवीषि पुनः पुनः ।
जगताम् ईश्वरस्येह पुरतः प्रसभं मम ॥२१॥

प्रसभं निःशङ्कम् ॥२१॥

प्रह्लाद उवाच
न शब्दगोचरे यस्य योगिध्येयं परं पदम् ।
यतो यश् च स्वयं विश्वं स विष्णुः परमेश्वरः ॥२२॥

यतो विश्वं, विश्वरूपः स परमेश्वरो विष्णुः ॥२२॥

हिरण्यकशिपुर् उवाच
परमेश्वरसञ्ज्ञोऽज्ञ किम् अन्यो मय्यवस्थिते ।
तवास्ति मर्तुकामस् त्वं प्रब्रवीषि पुनः पुनः ॥२३॥

प्रह्लाद उवाच
न केवलं तात मम प्रजानां
स ब्रह्मभूतो भवतश् च विष्णुः ।
धाता विधाता परमेश्वरश् च 
प्रसीद कोपं कुरुषे किमर्थम् ॥२४॥

न केवलं ममैव, किन्तु प्रज् आनां सर्वासां भवतश् च धाता धारयिता, विधाता कर्ता च, परमेश्वरः स एव ॥२४॥

हिरण्यकशिपुर् उवाच
प्रविष्टः कोऽस्य हृदये दुर्बुद्धेर् अतिपापकृत् ।
येनेदृशान्यसाधनि वदत्य् आविष्टमानसः ॥२५॥

प्रह्लाद उवाच
न केवलं मद्धृदयं स विष्णुर् 
आक्रम्य लोकान् सकलान् अवस्थितः ।
स मां त्वदादींश् च पितः समस्तान्
समस्तचेष्टासु युनक्ति सर्वगः ॥२६॥

आक्रम्य अधिष्ठायावस्थितः । युनक्ति प्रवर्तयति । अन्तः प्रविष्टः शास्ता जनानां सर्वात्मा इति श्रुतेः ॥२६॥

हिरण्यकशिपुर् उवाच
निष्क्राम्यताम् अयं दुष्टः शास्यतां च गुरोर् गृहे ।
योजितो दुर्मतिः केन विपक्षवितथस्तुतौ ॥२७॥

पराशर उवाच
इत्य् उक्तोऽसौ तदा दैत्यैर् नीतो गुरुगृहं पुनः ।
जग्राह विद्याम् अनिशं गुरुशुश्रूषणोद्यतः ॥२८॥

जग्राह, विद्या गुरुर् उपकारार्थम् एव, अन्यथा तद्वृत्तिलोपप्रसङ्गात् ॥२८॥

कालेऽतीते च महति प्रह्लादम् असुरेश्वरः ।
समाहूयाब्रवीत् पुत्र गाथा काचित् प्रगीयताम् ॥२९॥

गाथा गद्यपद्यादिः ॥२९॥

प्रह्लाद उवाच
यतः प्रधानपुरुषौ यतश् चैतच् चराचरम् ।
कारणं सकलस्यास्य स नो विष्णुः प्रसीदतु ॥३०॥

यतः प्रधानपुरुषौ आविर्भूतौ ॥३०॥

हिरण्यकशिपुर् उवाच
दुरात्मा बध्यताम् एष नानेनार्थोऽस्ति जीवता ।
स्वपक्षहानिकर्तृत्वाद् यः कुलाङ्गारतां गतः ॥३१॥

कुलस्याङ्गारतां दाहकताम् ॥३१॥

पराशर उवाच
इत्य् आज्ञप्तास् ततस् तेन प्रगृहीतमहायुधाः ।
उद्यतास् तस्य नाशाय दैत्याः शतसहस्रशः ॥३२॥

प्रह्लाद उवाच
विष्णुः शस्त्रेषु युष्माकं मयि चासौ यथा स्थितः ।
दैतेयास् तेन सत्येन मा क्रामन्त्व् आयुधानि ते ॥३३॥

पराशर उवाच
ततस् तैः शतशो दैत्यैः शस्त्रोघैर् आहतोऽपि सन् ।
नावाप वेदनाम् अल्पाम् अभूच् चैव पुनर् नवः ॥३४॥

हिरण्यकशिपुर् उवाच
दुर्बुद्धे विनिवर्तस्व वैरिपक्षस् तवादतः ।
अभयं ते प्रयच्छामि मातिमूढमतिर् भव ॥३५॥

प्रह्लाद उवाच
भयं भयानाम् अपहारिणि स्थिते
मनस्यनन्ते मम कुत्र तिष्ठति ।
यस्मिन् स्मृते जन्मजरान्तकादि
भयानि सर्वान्यपयान्ति तात ॥३६॥

यस्मिन् स्मृते एव जन्मादीन्यपि भयान्यपयान्ति, तस्मिन् मनसि नित्यं स्थिते सति भयं कुत्र तिष्ठति ? ॥३६॥

हिरण्यकशिपुर् उवाच
भो भो सर्पा दुराचारम् एनम् अत्यन्तदुर्मतिम् ।
विषज्वालाकुलैर् वक्त्रैः सद्यो नयत साङ्क्षयम् ॥३७॥

श्रीपराशर उवाच
इत्य् उक्तास् ते ततः सर्पाः कुहकास् तक्षकादयः ।
अदशन्त समस्तेषु गात्रेष्व् अतिविषोल्बणाः ॥३८॥
स त्व् आसक्तमतिः कृष्णे दश्यमानो महोरगैः ।
न विवेदात्मनो गात्रं तत्स्मृत्याह्लादसुस्थितः ॥३९॥

अदशन्त दष्टवन्तः ॥३८३९॥

सर्पा ऊचुः
दंष्ट्रा विशीर्णा मणयः स्फुटन्ति 
फणेषु तापो हृदयेषु कम्पः ।
नास्य त्वचः स्वल्पम् अपीह भिन्नं
प्रशाधि दैत्येश्वर कार्यम् अन्यत् ॥४०॥

एतद् अशक्यम्, अन्यतः कार्यं प्रशाधि आदिश ॥४०॥

हिरण्यकशिपुर् उवाच
हे दिग्गजाः सङ्कटदन्तमिश्रा
घ्नतैनम् अस्मद्रिपुपक्षभिन्नम् ।
तज्जा विनाशाय भवन्ति तस्य
यथारणेः प्रज्वलितो हुताशः ॥४१॥

सङ्कटैः सङ्कीर्णैर् दन्तैर् मिश्रा मिलिताः सन्तः घ्नत मारयत । अस्मद्रिपुपक्षैर् वैष्णवैः सामाद्युपायेन अस्मत्तो भिन्नं पृथक्कृतम् । तस्माज् जाता अपि तस्य विनाशाय क्वचिद् भवन्ति, यथा अरणेर् जातो हुताशोऽरणेर् नाशाय ॥४१॥

श्रीपराशर उवाच
ततः स दिग्गजैर् बालो भूभृच्छिखरसन्निभैः ।
पातितो धरणीपृष्ठे विषाणैर् वावपीडितः ॥४२॥
स्मरतस् तस्य गोविन्दम् इभदन्ताः सहस्रशः ।
शीर्णा वक्षःस्थलं प्राप्य स प्राह पितरं ततः ॥४३॥

विषाणैर् दन्तैः ॥४२४३॥

दन्ता गजानां कुलिशाग्रनिष्ठुराः
शीर्णा यद् एते न बलं ममैतत् ।
महाविपत्पापविनाशनोऽयं
जनार्दनानुस्मरणानुभावः ॥४४॥

पितुर् अपि भगवद्भक्तिम् उत्पादयितुम् तत्स्मरणप्रभावम् आहदन्ता इति । कुलिशं वज्रं तस्याग्रम् इव निष्ठुरा दृढाः, तीक्ष्णाः । महतीर् विपदस् तन्मूलभूतानि पापानि च विनाशयतीति तथा ॥४४॥

हिरण्यकशिपुर् उवाच
ज्वाल्यताम् असुरा वह्निर् अपसर्पत दिग्गजाः ।
वायो समेधयाग्निं त्वं दह्यताम् एष पापकृत् ॥४५॥

पराशर उवाच
महाकाष्ठचयच्छन्नम् असुरेन्द्रसुतं ततः ।
प्रज्वाल्य दानवा वह्निं ददहुः स्वामिनोदिताः ॥४६॥

प्रह्लाद उवाच
तातैष वह्निः पवनेर् इतोऽपि
न मां दहत्यत्र समन्ततोऽहम् ।
पश्यामि पद्मास्तरणास् तृणानि
शीतानि सर्वाणि दिशां मुखानि ॥४७॥

पराशर उवाच
अथ दैत्येश्वरं प्रोचुर् भार्गवस्यात्मजा द्विजाः ।
पुरोहिता महात्मानः साम्ना संस्तूय वाग्मिनः ॥४८॥

भार्गवस्यात्मजाः शण्डामर्कादयः ॥४९॥

पुरोहिता ऊचुः
राजन् नियम्यतां कोपो बालेऽत्र तनयेऽनुजे ।
कोपो देवनिकायेषु यत्र ते सफलो यतः ॥४९॥
तथा तथैनं बालं ते शासितारो वयं नृप ।
यथा विपक्षनाशाय विनीतस् ते भविष्यति ॥५०॥
बालत्वं सर्वदोषाणां दैत्यराजास्पदं यतः ।
ततोऽत्र कोपम् अत्यर्थं योक्तुम् अर्हसि नार्भके ॥५१॥
न त्यक्ष्यति हरेः पक्षम् अस्माकं वचनाद् यदि ।
ततः कृत्यां वधायास्य करिष्यामो निवर्तिनीम् ॥५२॥

निवर्तिनीं हिंस्राम् । अनिवर्तिनीम् इति वा च्छेदः । दुष्प्रतीकाराम् इत्यर्थः ॥५२॥

पराशर उवाच
एवम् अभ्यर्थितस् तैस् तु दैत्यराजः पुरोहितैः ।
दैत्यैर् निष्काशयामास पुत्रं पावकसञ्चयात् ॥५३॥
ततो गुरुगृहे बालः स वसन् बालदानवान् ।
अध्यापयामास मुहुर् उपदेशान्तरे गुरोः ॥५४॥

पितुर् विषयासक्तेर् विष्णुभक्तिर् न भवति, एषां तु भविष्यतीति बालदानवान् गुरुर् उपदेशस्याध्यापनस्यान्तरे विच्छेदे तन्मध्ये मुहुर् मुहुः स्वयम् अध्यापयामास उपदिदेश ॥५४॥

प्रह्लाद उवाच
श्रूयतां परमार्थो मे दैतेया दितिजात्मजाः ।
न चान्यथैतन् मन्तव्यं नात्र लोभादिकारणम् ॥५५॥

संसारे नित्यदुःखानि विष्णुभक्तौ परं सुखम् ।
इत्थं प्रह्लादवाक्यार्थं बुद्ध्वा विष्णुं भजेद् बुधः ॥

हे दितिजात्मजाः ! मद्भ्रातरः ! दैतेयास् तदन्ये ! परमार्थतत्त्वं श्रूयताम् । मे मत्तः । अन्यथा मिथ्येत्य् एतन् न मन्तव्यं, यतोऽस्य गुरुर् उपदेश इव मदुक्तौ लोभादिकारणं नास्ति ॥५५॥

जन्म बाल्यं ततः सर्वो जन्तुः प्राप्नोति यौवनम् ।
अव्याहतैव भवति ततोऽनुदिवसं जरा ॥५६॥

बाल्याद् आरभ्य बन्धमुक्तये विष्णुभक्तिर् एव कर्तव्येति वक्तुं प्रवृत्तिमार्गे जन्मादिसर्वावस्थासु नित्यं दुःखम् एवेति दर्शयन्न् आहजन्मेत्यादि । सर्वं दुःखमयं जगद् इत्यन्तैश् चतुर्दशभिः ॥५६॥

ततश् च मृत्युम् अभ्येति जन्तुर् दैत्येश्वरात्मजाः ।
प्रत्यक्षं दृश्यते चैतद् अस्माकं भवतां तथा ॥५७॥
मृतस्य च पुनर् जन्म भवत्य् एतच् च नान्यथा ।
आगमोऽयं तथा तत्र नोपादानं विनोद्भवः ॥५८॥

मृतस्य पुनर् जन्म भवतीत्ययम् एतद् अर्थपरम्पर्दार्थकः प्रमाणभूतश्रुतिस्मृत्यादिरूप आगमोऽस्ति । 

योनिम् अन्ये प्रपद्यन्ते शरीरत्वाय देहिनः ।
स्थाणुम् अन्ये तु सयान्ति यथाकर्म यथाश्रुतम् ॥ इति ।
जातस्य हि ध्रुवो मृत्युर् ध्रुवं जन्म मृतस्य च ॥ इत्यादि ।

एतद् अनुकूलं तर्कम् अप्य् आहतच् च तथैव मन्तव्यम्, यस्माज् जीवाद्यधिष्ठितशुक्रशोणितरूपम् उपादानकारणं, विना देहस्योद्भवो न घटते इति तु पञ्चम्याम् आहुतावापः पुरुषवचसो भवन्तीति । यद् वा, जीवन्मुक्तव्यावृत्त्यर्थम् आहनेति । उपादीयते निमित्ततया स्वीक्रियते पुनर् जन्मार्थम् । इत्य् उपादानं पुण्यपापादि । तद् विना उद्भवो जन्म नास्ति, किन्तु तत्सद्भावे, अतो जीवन्मुक्ते नातिप्रसङ्ग इत्यर्थः ॥५८॥

गर्भवासादि यावत् तु पुनर् जन्मोपपादनम् ।
समस्तावस्थकं तावद् दुःखम् एवावगम्यताम् ॥५९॥

ततः किम् ? अत आहगर्भवासादीति । पुनर् जन्मन उपपादनं प्रापणं यावत् तावद् दुःखम् एव । यद् वा, वामदेवगर्भवासव्यावृत्त्यम् आहपुनर् जन्मेति ॥५९॥

क्षुत्तृष्णोपशमं तद्वच् छीताद्युपशमं सुखम् ।
मन्यते बालबुद्धित्वात् दुःखम् एव हि तत् पुनः ॥६०॥

अन्नपानादिजनितसुखम् अप्यस्ति, कुतो दुःखम् एवोज्यते ? इति चेत्, तत्राहक्षुद् इति । क्षुत्पिपासादिकृतदुःखोपशमं मूढो भ्रान्तः सुखं मन्यते । तद् धि पुनर् अन्नपानादिसम्पादनप्रयासाद् दुःखम् एव ॥६०॥

अत्यन्तस्तिमिताङ्गानां व्यायाम् एव सुखैषिणाम् ।
आन्तिज्ञानावृताक्षाणां प्रहारोऽपि सुखायते ॥६१॥

दुःखत्वेन प्रसिद्धेऽपीच्छयाङ्गप्रहारादौ सुखभ्रमं दृष्टान्तत्वेनाहअत्यन्तेति । वातादिदोषेण अत्यन्तं जडीभूतगात्राणां व्यायामेन गमनादिश्रमेण सुखम् इच्छतां व्यायामोऽपि सुखम् इव भवति, भ्रान्तिज्ञानावृताक्षाणां च मोहपिहितदृष्टीनां कामिनां प्रणयकुपितकामिनीनूपुररणत्कारचरणप्रहारोऽपि सुखवत् प्रतीयते ॥६१॥

का शरीरम् अशेषाणां श्लेष्मादीनां महाचयः ।
क्व कान्तिशोभासौरभ्यकमनीयादयो गुणाः ॥६२॥

तद् एव कामिनां सुखम् । निन्दतिक्वेति । महाचयः स्थूलसङ्घातः, कान्तिगौरत्वादिः अङ्गच्छाया, शोभा भूषणादिकृता, सौरभ्यं सौगन्ध्यं, कमनीयं स्मरणयतिअं, एवम् आदयो गुणाश् च क्व ? ॥६२॥

मांसासृक्पूयविण्मूत्रस्नायुमज्जास्थिसंहतौ ।
देहे चेत् प्रीतिमान् मूढो नरके भवितापि सः ॥६३॥

देहे चेद् अहम्ममकारास्पदे प्रीतिमान् भवेत्, तर्हि नरकेऽपि प्रीतिमान् भविष्यति । तस्यापि नारकिभोग्यमांसादिसङ्घातत्वाविशेषात् ॥६३॥

अग्नेः शीतेन तोयस्य तृषा भक्तस्य च क्षुधा ।
क्रियते सुखकर्तृत्वं तद् विलोमस्य चेतरैः ॥६४॥

किं च न वस्तुतः किञ्चित् सुखसाधनस्यैव कदाचित् दुःखदर्शनाद् इत्य् आहअग्नेर् इति । शीतेन पूर्वभाविना अग्नेः सुखकर्तृत्वं क्रियते । शीताभावे ग्रीष्मे अग्नेर् दुःसहत्वात् । एवं पूर्वभाविन्या तृषा तोयस्य, क्षुधा च भक्तस्यान्नस्य, तयोर् अभावे तोयान्नयोर् अतिप्रतिकूलत्वात् तद्विलोमस्याग्न्यादिप्रतियोगिनः शीतादेः, इतरैर् अग्न्यादिभिः, अग्निना सन्तापे सति शीतस्य, तोये सति तृषः, अन्ने सति क्षुधः सुखहेतुत्वं, अन्यथा तेषाम् एव दुःखहेतुत्वात् ॥६४॥

करोति हे दैत्यसुता यावन् मात्रं परिग्रहम् ।
तावन्मात्रं स एवास्य दुःखं चेतसि यच्छति ॥६५॥

किं च, करोतीति ॥६५॥

यावतः कुरुते जन्तुः सम्बन्धान् मनसः प्रियान् ।
तावन्तोऽस्य निखन्यन्ते हृदये शोकशङ्कवः ॥६६॥
यद् यद् गृहे तन् मनसि यत्र तत्रावतिष्ठतः ।
नाशदाहापहरणं तत्र तस्यैव तिष्ठति ॥६७॥
जन्मन्यत्र महद् दुःखं म्रियमाणस्य चापि तत् ।
यातनासु यमस्योग्रं गर्भसङ्क्रमणेषु च ॥६८॥
गर्भे च सुखलेशोऽपि भवद्भिर् अनुमीयते ।
यदि तत् कथ्यताम् एवं सर्वं दुःखमयं जगत् ॥६९॥
तद् एवम् अतिदुःखानाम् आस्पदेऽत्र भवार्णवे ।
भवतां कथ्यते सत्यं विष्णुर् एकः परायणम् ॥७०॥
मा जानीत वयं बाला देही देहेषु शाश्वतः ।
जरायौवनजन्माद्या धर्मा देहस्य नात्मनः ॥७१॥
बालोऽहं तावद् इच्छातो यतिष्ये श्रेयसे युवा ।
युवाहं वार्धके प्राप्ते करिष्याम्य् आत्मनो हितम् ॥७२॥
वृद्धोऽहं मम कर्माणि सम्न्तानि न गोचरे ।
किं करिष्यामि मन्दात्मा समर्थेन न यत् कृतम् ॥७३॥
एवं दुराशयाक्षिप्तमानसः पुरुषः सदा ।
श्रेयसोऽभिसुखं याति न कदाचिद् पिपासितः ॥७४॥
बाल्ये क्रीडनकासक्ता यौवने विषयोन्मुखाः ।
अज्ञा नयन्त्यशक्त्या च वार्धकं समुपस्थितम् ॥७५॥
तस्माद् बाल्ये विवेकात्मा यतेत श्रेयसे सद् ।
बाल्ययौवनवृद्धाद्यैर् देहभावैर् असंयुतः ॥७६॥
तद् एतद् वो मयाख्यातं यदि जानीत नानृतम् ।
तद् अस्मत् प्रीतये विष्णुः स्मर्यतां बन्धमुक्तिदः ॥७७॥
आयासः स्मरणे कोऽस्य स्मृतो यच्छति शोभनम् ।
पापक्षयश् च भवति स्मरतां तम् अहर् निशम् ॥७८॥
सर्वभूतस्थिते तस्मिन् मतिर् मैत्री दिवानिशम् ।
भवतां जाययाम् एवं सर्वक्लेशान् प्रहास्यथ ॥७९॥
तापत्रयेणाभिहतं यद् एतद् अखिलं जगत् ।
तदा शोच्येषु भूतेषु द्वेषं प्राज्ञः करोति कः ॥८०॥
अथ भद्राणि भूतानि हीनशक्तिर् अहं परम् ।
मुदं तथापि कुर्वीत हानिर् द्वेषफलं यतः ॥८१॥
बद्धवैराणि भूतानि द्वेषं कुर्वन्ति चेत् ततः ।
शोच्यान्यहोऽतिमोहेन व्याप्तानीति मनीषिणा ॥८२॥ 
एते भिन्नदृशा दैत्या विकल्पाः कथिता मया ।
कृत्वाभ्युपगमं तत्र सङ्क्षेपः श्रूयतां मम ॥८३॥
विसारः सर्वभूतस्य विष्णोर् विश्वम् इदं जगत् ।
द्रष्टव्यम् आत्मवत् तस्माद् अभेदेन विचक्षणैः ॥८४॥
समुत्सृज्यासुरं भावं तस्माद् यूयं तथा वयम् ।
तथा यत्नं करिष्यामो यथा प्राप्स्याम निर्वृतिम् ॥८५॥
या नाग्निना न वार्केण नेन्दुना नैव वायुना ।
पर्जन्यवरुणाभ्याम् वा न सिद्धैर् न च राक्षसैः ॥८६॥
न यक्षैर् न च दैत्येन्द्रैर् नोरगैर् न च किन्नरैः ।
न मनुष्यैर् न पशुभिर् दोषैर् नैवात्मसम्भवैः ॥८७॥
ज्वराक्षिरोगातीसारप्लीहगुल्मादिकैस् तथा ।
द्वेषेर्ष्यामत्सराद्यैर् वा रागलोभादिभिः क्षयम् ॥८८॥
न चान्यैर् नीयते कैश्चिन् नित्या ह्यत्यन्तनिर्मला ।
ताम् आप्नोति मलं त्यक्त्वा केशवे हृदि संस्थिते ॥८९॥
असारसंसारविवर्तनेषु
मा यात तोषं प्रसभं ब्रवीमि ।
सर्वत्र दैत्याः समताम् उपेत
समत्वम् आराधनम् अच्युतस्य ॥९०॥
तस्मिन् प्रसन्ने किम् इहास्त्यलभ्यं
धर्मार्थकामैर् अलम् अल्पकास् ते ।
समाश्रिताद् ब्रह्मतरोर् अनन्तान्
निःसंशयं प्राप्स्यथ वै महत् फलम् ॥९१॥

इति श्रीविष्णुपुराणे प्रथमेंऽशे सप्तदशोऽध्यायः 
॥१७॥

ओ)०(ओ

(१.१८)
अथ अष्टादशोऽध्यायः 
प्रह्लादस्य विनाशाय दैत्यान् प्रति हिरण्यकशिपोर् आदेशः 

पराशर उवाच
तस्यैवं दानवाश् चेष्टां दृष्ट्वा दैत्यपतेर् भयात् ।
आचचक्षुः स चोवाच सूदान् आहूय सत्वरः ॥१॥

चेष्टाम् उपदेशरूपाम् ॥१॥

हिरण्यकशिपुर् उवाच
हे सूदा मम पुत्रोऽसाव् अन्येषाम् अपि दुर्मतिः ।
कुमार्गदेशिको दृष्टो हन्यताम् अविलम्बितम् ॥२॥
हालाहलं विषं तस्य सर्वभक्ष्येषु दीयताम् ।
प्रविज्ञातम् असौ पापो हन्यतां मा विचार्यताम् ॥३॥

पराशर उवाच
ते तथैव ततश् चक्रुः प्रह्लादस्य महात्मने ।
विषदानं यथाज्ञप्तं पित्रा तस्य महात्मनः ॥४॥
हालाहलं विषं घोरम् अनन्तोच्चारणेन सः ।
अभिमन्त्र्य सहान्नेन मैत्रेय बुभुजे तदा ॥५॥
अविकारं स तद् भुक्त्वा प्रह्लादः स्वस्थमानसः ।
अनन्तख्यातिनिर्वीर्यं जरयामास तद्विषम् ॥६॥
ततस् तदा भयत्रस्ता जीर्णं दृष्ट्वा महद् विषम् ।
दैत्येश्वरम् उपागम्य प्रणिपत्येदम् अब्रुवन् ॥७॥

सूदा ऊचुः
दैत्यराज विषं दत्तम् अस्माभिर् अतिभीषणम् ।
जीर्णं तेन सहान्नेन प्रह्लादेन सुतेन ते ॥८॥

हिरण्यकशिपुर् उवाच
त्वर्यतां त्वर्यतां हे हे सद्यो दैत्यपुरोहिताः ।
कृत्यां तस्य विनाशाय उत्पादयत मा चिरात् ॥९॥

सर्वस्माद् ब्रह्मशक्तिर् अधिकेति मत्वा ब्राह्मणान् नियुङ्क्तेत्वर्यताम् इति ॥९॥

पराशर उवाच
सकाशम् आगम्य ततः प्रह्लादस्य पुरोहिताः ।
सामपूर्वम् अथोचुस् ते प्रह्लादं विनयान्वितम् ॥१०॥

पुरोहिता ऊचुः
जातस् त्रैलोक्यविख्यात आयुष्मन् ब्रह्मणः कुले ।
दैत्यराजस्य तनयो हिरण्यकशिपोर् भवान् ॥११॥
किं देवैः किम् अनन्तेन किम् अन्येन तवाश्रयः ।
पिता ते सर्वलोकानां त्वं तथैव भविष्यसि ॥१२॥

ते पिता सर्वलोकानाम् आश्रयः ॥१२॥

तस्मात् परित्यजैनां त्वं विपक्षस्तवसंहिताम् ।
वाचं पिता समस्तानां गुरूणां परमो गुरुः ॥१३॥

प्रह्लाद उवाच
एवम् एतन् महाभागाः श्लाघ्यम् एतन् महाकुलम् ।
मरीचेः सकलेऽप्यस्मिन् त्रैलोक्ये कोऽन्यथा वदेत् ॥१४॥

ब्रह्मणः मरीचेः कुले ॥१४॥

पिता च मम सर्वस्मिन् जगत्य् उत्कृष्टचेष्टितः ।
एतद् अप्यवगच्छामि सत्यम् अत्रापि नानृतम् ॥१५॥
गुरुऊणाम् अपि सर्वेषां पिता परमको गुरुः ।
यद् उक्तं भ्रान्तिर् अत्रापि स्वल्पापि न हि विद्‎‎यते ॥१६॥
पिता गुरुर् न सन्देहः पूजनीयः प्रयत्नतः । 
तत्रापि एवं मनसि मे स्थितम् ॥१७॥

नापराध्यामि नान्यथा करोमि ॥१७॥

यद् एतत् किम् अनन्तेनेत्य् उक्तं युष्माभिर् ईदृशम् ।
को ब्रवीति यथायुक्तं किन्तु नैतद् वचोऽर्थवत् ॥१८॥

यथा यैर् यैर् दोषैर् एतद् अयुक्तम्, तथा सर्वान् दोषान् को ब्रवीति ? दोषानन्त्यान् न कोऽपि वक्तुं शक्नोतीत्यर्थः । तथापि किञ्चिद् वक्ष्यामीत्य् आहकिन्त्व् इति ॥१८॥

इत्य् उक्त्वा सोऽभवन् मौनी तेषां गौरवयन्त्रितः ।
प्रहस्य च पुनः प्राह किम् अनन्तेन साध्व् इति ॥१९॥

किम् अनन्तेन साध्व् इत्यादि पुनरुक्तिः सोपालम्भाक्षेपार्था ॥१९॥

साधु भोः किम् अनन्तेन साधु भो गुरवो मम ।
श्रूयतां यद् अनन्तेन यदि खेदं न यास्यथ ॥२०॥
धर्मार्थकाममोक्षाख्याः पुरुषार्था उदाहृताः ।
चतुष्टयम् इदं यस्मात् तस्मात् किं किम् इदं वृथा ॥२१॥

इदं पुरुषार्थचतुष्टयं यस्माद् अनन्ताद् भवति, तस्मात् किं स्याद् इति इदं निरर्थकवाक्यं किम् इति वृथैवोच्यते इत्यर्थः ॥२१॥

मरीचिमिश्रैर् दक्षेण तथैवान्यैर् अनन्ततः ।
धर्मः प्राप्तस् तथैवान्यैर् अर्थः कामस् तथापरैः ॥२२॥

पुरुषार्थचतुष्टयप्राप्तिम् एवोदाहरन्न् आहमरीचिमिश्रैर् इति चतुर्भिः । मिश्रशब्दस्य पूज्ये प्रयोगात् मरीचिमिश्रैर् मरीचिमुख्यैर् इत्यर्थः ॥२२॥

तत् तत्त्ववेदिनो भूत्वा ज्ञानधानस्मरण्हिभिः ।
अवापुर् मुक्तिम् अपरे पुरुषा ध्वस्तबन्धनाः ॥२३॥
सम्पदैश्वर्यमाहात्म्यज्ञानसन्ततिकर्मणाम् ।
विमुक्तैश् चैकतालभ्यं मूलम् आराधनं हरेः ॥२४॥

एकतालभ्यं समदृष्टिमात्रसुलभं हरेर् आराधनम् एव सम्पदादीनां विमुक्तेश् च मूलम् ॥२४॥

यतो धर्मार्थकामाख्यं मुक्तिश् चापि फलं द्विजाः ।
तेनापि हि किम् एत्य् एवम् अनन्तेन किम् उच्यते ॥२५॥

यतो धर्मादि चतुर्विधं फलं तेनापि अनन्तेन । किम् इत्य् एव किम् इदम् उच्यते ॥२५॥

किं चात्र बहुनोक्तेन भवन्तो गुरवो मम ।
वदन्तु साधु वासाधु विवेकोऽस्माकम् अल्पकः ॥२६॥

सोपालम्भोक्तिं निगमयतिकिं चेति ॥२६॥

पुरोहिता ऊचुः
दह्यमानस् त्वम् अस्माभिर् अग्निना बाल रक्षितः ।
भूयो न वक्ष्यसीत्य् एवं नैव ज्ञातोऽस्यबुद्धिमान् ॥२७॥

एवं विपक्षस्तुतियुक्तं वाक्यं भूयो न वक्ष्यसीति मत्वा पूर्वम् अस्माभिस् त्वं रक्षितोऽसि । अबुद्धिमान् त्वम् इति तु नैव ज्ञातोऽसि ॥२७॥

यदास्मद्वचनान् मोहग्राहं न त्यक्ष्यते भवान् ।
ततः कृत्यां विनाशाय तव स्रक्ष्याम दुर्मतेः ॥२८॥

मोहग्राहम् अबुद्धिकृतं दुराग्रहम् ॥२८॥

प्रह्लाद उवाच
कः केन हन्येत जन्तुर् जन्तुः कः केन रक्ष्यते ।
हन्ति रक्षति चैवात्मा ह्यसत् साधु समाचरन् ॥२९॥

असत् समाचरन् आत्मैवात्मानं हन्ति । साधु समाचरन् आत्मैव आत्मानं रक्षति चेत्यन्वयः ॥२९॥

पराशर उवाच
इत्य् उक्तास् तेन ते क्रुद्धा दैत्यराजपुरोहिताः ।
कृत्याम् उत्पादयामासुर् ज्वालामालोज्ज्वलाकृतिम् ॥३०॥
अतिभीमा समागम्य पादन्यासक्षतक्षितिः ।
शूलेन सा सुसङ्क्रुद्धा तं जहानाशु वक्षसि ॥३१॥

पादयोर् न्यासैर् निक्षेपैः । क्षता क्षितिर् यस्याः सा तथा ॥३१॥

तत् तस्य हृदयं प्राप्य शूलं बालस्य दीप्तिमत् ।
जगाम खण्डितं भूमौ तत्रापि शतधा गतम् ॥३२॥
यत्रानपायी भगवान् हृद्यास् ते हरिर् ईश्वरः ।
भङ्गो भवति वज्रस्य तत्र शूलस्य का कथा ॥३३॥
अपाये तत्र पापैश् च पातिता तत्र याजकैः ।
तान् एव सा जघानाशु कृत्या नाशं जगाम च ॥३४॥

खण्डितं भग्नं सत् भूमौ जगाम पपात ॥३४॥

कृत्यया दह्यमानांस् तान् विलोक्य स महामतिः ।
त्राहि कृष्णेत्यनन्तेति वदन्न् अभ्यवपद्यत ॥३५॥

अभ्यवपद्यत रक्षणार्थं तद् अभिमुखम् अधावद् इत्यर्थः ॥३५॥

प्रह्लाद उवाच
सर्वव्यापिन् जगद्रूप जगत्स्रष्टर् जनार्दन ।
पाहि विप्रान् इमान् अस्माद् दुःसहान् मन्त्रपावकात् ॥३६॥
यथा सर्वेषु भूतेषु सर्वव्यापी जगद्गुरुः ।
विष्णुर् एव तथा सर्वे जीवन्त्व् एते पुरोहिताः ॥३७॥
यथा सर्वगतं विष्णुं मन्यमानो न पावकम् ।
चिन्तयाम्यरिपक्षेऽपि जीवन्त्व् एते पुरोहिताः ॥३८॥
ये हन्तुम् आगता दत्तं यैर् विषं यैर् हुताशनः ।
यैर् दिग्गजैर् अहं क्षुण्णो दष्टः सर्पैश् च यैर् अपि ॥३९॥
तेष्व् अहं मित्रभावेन समः पापोऽस्मि न क्वचित् ।
तथा तेनाद्य सत्येन जीवन्त्व् असुरयाजकाः ॥४०॥

पराशर उवाच
इत्य् उक्तास् तेन ते सर्वे संस्पृष्टाश् च निरामयाः ।
समुत्तस्थुर् द्विजा भूयस् तं चोचुः प्रश्रयान्वितम् ॥४१॥

पुरोहिता ऊचुः
दीर्घायुर् अप्रतिहतबलवीर्यसमन्वितः ।
पुत्रपौत्रधनैश्वर्ययुक्तो वत्स भवोत्तम ॥४२॥

पराशर उवाच
इत्य् उक्त्वा तं ततो गत्वा यथावृत्तं पुरोहिताः ।
दैत्यराजाय सकलम् आचचक्षुर् महामुने ॥४३॥

स्पष्टम् अन्यत् ॥४३॥

इति श्रीविष्णुपुराणे प्रथमेंऽशे अष्टादशोऽध्यायः 
॥१८॥

ओ)०(ओ

(१.१९)
अथ एकोनविंशोऽध्यायः
प्रह्लादं प्रति हिरण्यकशिपोर् उक्तिः, प्रह्लादस्य विष्णुस्तवश् च
 
पराशर उवाच
हिरण्यकशिपुः श्रुत्वा तां कृत्यां वितथीकृताम् ।
 आहूय पुत्रं पप्रच्छ प्रभावस्यास्य कारणम् ॥१॥

हिरण्यकशिपुर् उवाच
प्रह्लाद सुप्रभावोऽसि किम् एतत् ते विचेष्टितम् ।
एतन् मन्त्रादिजनितम् उताहो सहजं तव ॥२॥

सहजं नैसर्गिकम् ॥२॥

पराशर उवाच
एवं पृष्टस्त् तदा पित्रा प्रह्लादोऽसुरबालकः ।
प्रणिपत्य पितुः पादाव् इदं वचनम् अब्रवीत् ॥३॥

प्रह्लाद उवाच
न मन्त्रादिकृतं तात न वा नैसर्गिकं मम ।
प्रभाव एष सामान्यो यस्य यस्याच्युतो हृदि ॥४॥

सामान्यः समानः ॥४॥

अन्येषां यो न पापानि चिन्तयत्य् आत्मनो यथा ।
तस्य पापागमस् तात हेत्वभावान् न विद्यते ॥५॥

किं च, अन्येषां यः पापानि तत्फलानि दुःखानि न चिन्तयति, तस्य पापागमो दुःखागमो नास्ति ॥५॥

कर्मणा मनसा वाचा परपीडां करोति यः ।
तद्बीजजन्यं फलति प्रभूतं तस्य चाशुभम् ॥६॥

यस् तत् पीडाकारणम् एव बीजं, तस्माद् जन्म यस्य तद् अशुभं पापं, तस्य कर्तुः । अत्यधिकं फलति दुःखफलात्मना च ते ॥६॥

सोऽहं न पापम् इच्छामि न करोमि वदामि वा ।
चिन्तयन् सर्वभूतस्थम् आत्मन्यपि च केशवम् ॥७॥
शारीरं मानसं दुःखं दैवं भूतभवं तथा ।
सर्वत्र शुभचित्तस्य तस्य मे जा‎यते कुतः ॥८॥
एवं सर्वेषु भूतेषु भक्तिर् अव्यभिचारिणी ।
कर्तव्या पण्डितैर् ज्ञात्वा सर्वभूतमयं हरिम् ॥९॥

एवं सर्वभूतमयं हरिं ज्ञात्वा सर्वेषु भूतेषु तद् भक्तिः कर्तव्या ॥९॥

पराशर उवाच
इति श्रुत्वा स दैत्येन्द्रः प्रासादशिखरे स्थितः ।
क्रोधान्धकारितमुखः प्राह दैतेयकिङ्करान् ॥१०॥

क्रोधेनान्धकारितं जातान्धकारम् इव दुष्प्रेक्ष्यं मुखं यस्य सः ॥१०॥

दुरात्मा क्षित्प्यताम् अस्मात् प्रासादाच् छतयोजनात् ।
गिरिपृष्ठे पतत्व् अस्मिन् शिलाभिन्नाङ्गसंहतिः ॥११॥

शस्त्रविषाग्निकृत्यादीनां मणिमन्त्रादिभिः स्तम्भनं सम्भवति, पतने तु न किञ्चित् प्रभवति इत्य् आशयेन दैत्यान् आदिशतिदुरात्मा क्षिप्यताम् इति ॥११॥

ततस् त चिक्षिपुः सर्वे बालं दैतेयदानवाः ।
पपात सोऽप्यधः क्षिप्तो हृदयेनोद्वहन् हरिम् ॥१२॥
पतमानं जगद्धात्री जगद्धातरि केशवे ।
भक्तियुक्तं दधारैनम् उपसङ्गम्य मेदिनी ॥१३॥
ततो विलोक्य तं स्वस्थम् अविशीर्णास्थिपञ्जरम् ।
हिरण्यकशिपुः प्राह शम्बरं मायिनां वरम् ॥१४॥

हिरण्यकशिपुर् उवाच
नास्माभिः शक्‎यते हन्तुम् असौ दुर्बुद्धिबालकः ।
मायां वेत्ति भवांस् तस्मान् माययैनं निषूदय ॥१५॥

वास्तवैर् उपायैर् हन्तुम् अशक्यत्वात् तद्वधे मायाविनं नियुङ्क्तेनास्माभिर् इति । निषूदय विनाशय ॥१५॥

शम्बर उवाच
सूदयाम्य् एष दैत्येन्द्र पश्य मायाबलं मम ।
सहस्रमात्रं मायानां यस्य कोटिशतं तथा ॥१६॥

पराशर उवाच
ततः स ससृजे मायां प्रह्लादे शम्बरोऽसुरः ।
विनाशम् इच्छन् दुर्बुद्धिः सर्वत्र समदर्शिनि ॥१७॥
समाहितमतिर् भूत्वा शम्बरेऽपि विमत्सरः ।
मैत्रेय सोऽपि प्रह्लादः सस्मार मधुसूदनम् ॥१८॥
ततो भगवता तस्य रक्षार्थं चक्रम् उत्तमम् ।
आजगाम समाज्ञप्तं ज्वालामालि सुदर्शनम् ॥१९॥

सुदर्शनं शुद्धज्ञानमयम् ॥१९॥

तेन मायासहस्रं तच् छम्बरस्याशुगामिना ।
बालस्य रक्षता देहम् ऐकैकश्येन सूदितम् ॥२०॥

अतस् तेन मायासहस्रं प्रत्येकं विनाशितम् ॥२०॥

संशोषकं तथा वायुं दैत्येन्द्रास् त्व् इदम् अब्रवीत् ।
शीघ्रम् एष ममादेशाद् दुरात्मा नीयतां क्षयम् ॥२१॥

दृश्येषु वधोपायेषु प्रतिघातम् असौ करोतीति अदृश्यं वायुं नियुङ्क्ते इत्य् आहसंशोषकम् इति ॥२१॥

तथेत्य् उक्त्वा तु सोऽप्य् एनं विवेश पवनो लघु ।
शीतोऽतिरूक्षः शोषाय तद्देहस्यातिदुःसहः ॥२२॥

लघु शीघ्रम् । लघुर् इति पाठे लघुवान् शीतोऽतिरुक्षश् च शीतज्वरप्रायः ॥२२॥

तेनाविष्टम् अथात्मानं स बुद्ध्वा दैत्यबालकः ।
हृदयेन महात्मानं दधार धरणीधरम् ॥२३॥

तेनाविष्टं व्याप्तम् । धरणीधरं वायुभक्ष्यं शेषस्वरूपम् ॥२३॥

हृदयस्थस् तत्स् तस्य तं वायुम् अतिभीषणम् ।
पपौ जनार्दनः क्रुद्धः स ययौ पवनः क्षयम् ॥२४॥
क्षीणासु सर्वमायासु पवने च क्षयं गते ।
जगाम सोऽपि भवनं गुरोर् एव महामतिः ॥२५॥
अहन्यहन्यथाचार्यो नीतिं राज्यफलप्रदाम् ।
ग्राहयामास तं बालं राज्ञाम् उशनसा कृताम् ॥२६॥
गृहीतनीतिशास्त्रं तं विनीतं च यदा गुरुः ।
मेने तदैनं तत् पित्रे कथयामास शिक्षितम् ॥२७॥

आचार्य उवाच
गृहीतनीतिशास्त्रस् ते पुत्रोदैत्यपते कृतः ।
प्रह्लादस् तत्त्वतो वेत्ति भार्गवेण यद् ईरितम् ॥२८॥

हिरण्यकशिपुर् उवाच
मित्रेषु वर्तेत कथम् अरिवर्गेषु भूपतिः ।
प्रह्लाद त्रिषु कालेषु मध्यस्थेषु कथं चरेत् ॥२९॥
कथं मन्त्रिष्व् अमात्येषु बाह्येष्व् अभ्यन्तरेषु च ।
चारेषु चौरवर्गेषु शङ्कितेष्व् इतरेषु च ॥३०॥

मन्त्रिषु बुद्धिसहायेषु । अभ्यन्तरेषु अन्तःपुरमहानसादाव् अधिकृतेषु दूतेषु वा । शङ्कितेषु जित्वा बलाद् दासीकृतेषु भूतेषु इतरेषु असत्सङ्गिषु च ॥३०॥

कृत्याकृत्यविधानेषु दुर्गाटविकसाधने ।
प्रह्लाद कथ्यतां सम्यक् तथा कण्टकशोधने ॥३१॥

कृत्याकृत्यविधानम् । सन्धि.विग्रहादिषु कुत्र किं कृत्यं, कुत्र किम् अकृत्यम् इत्य् एष प्रकारः । यद् वा, कृत्याः शत्रुभिर् भेद्याः । तेषाम् अकृत्यविधानम् अभेद्यत्वकरणं दुर्गपर्वतोदकादि । आटविकाः महारण्यनिवासिनः । पुलिन्दा म्लेच्छादयस् तेषां साधनं वशीकरणम् । कण्टकाश् चोराः गूढशत्रवो वा तेषां शोधनं निरसनम् ॥३१॥

एताच् चान्यच् च सकलम् अधीतं भवता यथा ।
तथा मे कथ्यतां ज्ञातुं तवेच्छामि मनोगतम् ॥३२॥

अन्यच् च सामभेदादि ॥३२॥

पराशर उवाच
प्रणिपत्य पितुः पादौ तथा प्रश्रयभूषणः ।
प्रह्लादः प्राह दैत्येन्द्रं कृताञ्जलिपुटस् तथा ॥३३॥

प्रश्रय एव भूषणं यस्य सः ॥३३॥

प्रह्लाद उवाच
ममोपदिष्टं सकलं गुरुणा नात्र संशयः ।
गृहीतं च मया किन्तु न सद् एतन् मतं मम ॥३४॥
साम चोपप्रदानं च भेददण्डौ तथपरौ ।
उपायाः कथिताः सर्वे मित्रादीनां च साधने ॥३५॥

कुपितस्य स्तुत्यादिभिः साधनं साम । ऐकमत्येन स्थितानां भयजननादिना पृथक्करणं भेदः । भूमिधनादिसमर्पणम् उपादानम् । अर्थापहारादिदण्ड इत्य् एते उपायाः ॥३५॥

तान् एवाहं न पश्यामि मित्रादींस् तात मा क्रुधः ।
साध्याभावे महाबाहो साधनैः किं प्रयोजनम् ॥३६॥

मा क्रुधः क्रोधं मा कार्षीः ॥३६॥

सर्वभूतात्मके तात जगन्नाथे जगन्मये ।
परमात्मनि गोविन्दे मित्रामित्रकथा कुतः ॥३७॥

सर्वभूतात्मके सर्वेषां भूतानाम् आत्मनि परमात्मनि सर्वजीवनियन्तरि ॥३७॥

त्वय्यस्ति भगवान् विष्णुर् मयि चान्यथा चास्ति सः ।
यतस् ततोऽयं मित्रं मे शत्रुश् चेति पृथक् कुतः ॥३८॥

तद् एवाहत्वय्यस्तीति । पृथग् भेदः कुतः ॥३८॥

तद् एभिर् अलम् अत्यर्थं दुष्टारम्भोक्तिविस्तरैः ।
अविद्यान्तर्गतैर् यत्नः कर्तव्यस् तात शोभने ॥३९॥

दुष्टा रागद्वेषादिपूर्वका ये आरम्भा उद्यमाः तेषाम् उक्तिविस्तरैर् नीतिशास्त्रैर् अलम् । दृष्टारम्भेति पाठेदृष्ट्वा ऐहिकभोगारम्भाः । शोभने निष्कामे आत्मविद्यायां च ॥३९॥

विद्याबुद्धिर् अविद्यायाम् अज्ञानात् तात जा‎यते ।
बालोऽग्निं किं न खद्योतम् असुरेश्वर मन्यते ॥४०॥

ननु च
आयुर्वेदो धनुर्वेदो गान्धर्वश् चेति ते त्रयः ।
अर्थशास्त्रचतुर्थास् तु विद्या अष्टादशैव तु ॥ 

इति स्मृतेर् दण्डनीत्यादिकम् अपि विद्यैव, कथम् अविद्यान्तर्गतैर् इत्य् उच्यते ? तत्राहविद्याबुद्धिर् इति । बालः खद्योतम् अग्निं किं न मन्यते ? अपि तु मन्यते एव, तद्वत् ॥४०॥

तत् कर्म यन् न बन्धाय सा विद्या या विमुक्तये ।
आयासायापरं कर्म विद्यान्या शिल्पनैपुणम् ॥४१॥

शोभने यत्नः कर्तव्यः इति यद् उक्तं, तद् एव शोभनकर्मादिकम् आहतत् कर्मेति । अपरम् अर्थकामाद्यर्थं कर्म आयासाय श्रमार्थम् एव । अन्या विद्या अर्थशास्त्रादिः । शिल्पनैपुणम् ऐन्द्रजालिकादिशिल्पविद्यावत् कौशलमात्रम् एव । तुच्छभलत्वाद् इत्यर्थः ॥४१॥

तद् एतद् अवगम्याहम् असारं सारम् उत्तमम् ।
निशामय महाभाग प्रणिपत्य ब्रवीमि ते ॥४२॥

तद् एतद् राज्यादिसाध्यसमारम्भं तुच्छं ज्ञात्वा उत्तमं साध्यं यत् प्रकर्षेण ब्रवीमि तन् निशामय इत्यन्वयः ॥४२॥

न चिन्तयति को राज्यं को धनं नाभिवाञ्छति ।
तथापि भाव्यम् एवैतद् उभयं प्राप्यते नरैः ॥४३॥

किं च, राज्यादेः श्रेष्ठफलत्वेऽपि तदर्थं पुण्ये यत्नः कार्यः । न केवलं दृष्टार्थोद्यममात्रे । तस्य व्यभिचारित्वाद् इत्य् आहनेति त्रिभिः । भाव्यं प्राक्तनपुण्यवशाद् भवितव्यम् एव । तद् उभयं राज्यं धनं च प्राप्यते ॥४३॥

सर्व एव महाभाग महत्त्वं प्रति सोद्यमाः ।
तथापि पुंसां भाग्यानि नोद्यमा भूतिहेतवः ॥४४॥

महत्त्वं राज्यधान्यादिविभूतिं प्रति, भाग्यान्य् एव भूतेः राज्यादिश्रियो हेतवः । न तु उद्यमाः ॥४४॥

जडानाम् अविवेकानाम् असुराणाम् अपि प्रभो ।
भोग्यभोज्यानि राज्यानि सन्त्यनीतिमताम् अपि ॥४५॥

तैर् विनापि राज्यादेर् दृश्यमानत्वाद् इत्य् आहजडानाम् इति । अनुद्यमानां नष्टानष्टविवेकशून्यानां राज्यानि सन्ति ॥४५॥

तस्माद् यतेत पुण्येषु य इच्छेन् महतीं श्रियम् ।
यतितव्यं समत्वे च निर्वाणम् अपि चेच्छता ॥४६॥
देवा मनुष्याः पशवः पक्षिवृक्षसरीसृपाः ।
रूपम् एतद् अनन्तस्य विष्णोर् भिन्नम् इव स्थितम् ॥४७॥

समत्वदृष्ट्या निर्वाणम् आहदेवा इति त्रिभिः ॥४७॥

एतद् विजानता सर्वं जगत् स्थवरजङ्गमम् ।
द्रष्टव्यम् आत्मवद् विष्णुर् यतोऽयं विश्वरूपधृक् ॥४८॥
एवं ज्ञाते स भगवान् अनादिः परमेश्वरः ।
प्रसीदत्यच्युतस् तस्मिन् प्रसन्ने क्लेशसङ्क्षयः ॥४९॥
एतच् छ्रुत्वा तु कोपेन समुत्थाय वरासनात् ।
हिरण्यकशिपुः पुत्रं पदावक्षस्यताडयत् ॥५०॥
उवाच च स कोपेन सामर्षः प्रज्वलन्न् इव ।
निष्पिष्य पाणिना पाणिं हन्तुकामो जगद् यथा ॥५१॥

सामर्षः असहनः ॥५१॥

हिरण्यकशिपुर् उवाच
हे विप्रचित्ते हे राहो हे बलैष महार्णवे ।
नागपाशैर् दृढैर् बद्ध्वा क्षिप्यतां मा विलम्ब्यताम् ॥५२॥

अरं यावत् सर्वैर् उपायैर् न हन्तुं शक्यते, उपेक्षितश् चेत् सकलं लोकं विष्णुभक्तिं कृत्वा नाशयेत् । अतो नागपाशैर् बद्ध्वा समुद्रे क्षिप्त्वा पर्वतैर् आक्रमणीयः । ततः कालेन मरिष्यतीत्य् आहहे विप्रचित्ते इति ॥५२॥

अन्यथा सकलो लोकस् तथा दैतेयदानवाः ।
अनुयास्यन्ति मूढस्य मतम् अस्य दुरात्मनः ॥५३॥
बहुशो वार्तोऽस्माभिर् अयं पापस् तथापरैः ।
स्तुतिं करोति दुष्टानां वध एवोपकारकः ॥५४॥

दोषोपशान्तिहेतुत्वाद् वधो दुष्टानाम् अपि उपकार एव ॥५४॥

पराशर उवाच
ततस् ते सत्वरा दैत्या बद्ध्वा तं नागबन्धनैः ।
भर्तुर् आज्ञां पुरस्कृत्य चिक्षिपुः सलिलालये ॥५५॥
ततश् चचालचलता प्रह्लादेन महार्णवः ।
उद्वेलोऽभूत् परं क्षोभम् उपेत्य च समन्ततः ॥५६॥
भूर्लोकम् अखिलं दृष्ट्वा प्लाव्यमानं महाम्भसा ।
हिरण्यकशिपुर् दैत्यान् इदम् आह महामते ॥५७॥

हिरण्यकशिपुर् उवाच
दैतेयाः सकलैः शैलैर् अत्रैव वरुणालये ।
निश्छिद्रैः सर्वशः सर्वैश् चीयताम् एष दुर्मतिः ॥५८॥

वरुणालये समुद्रे । निरन्तरैः पर्वतैश् चीयताम् उपर्य् उपरि निक्षिप्तैर् आक्रम्यताम् ॥५८॥

नाग्निर् दहति नैवायं शस्त्रैश् छिन्नो न चोरगैः ।
क्षयं नीतो न वातेन न विषेण न कृत्यया ॥५९॥
न मायाभिर् न चैवोच्चात् पातितो न च दिग्गजैः ।
बालोऽतिदुष्टचित्तोऽयं नानेनार्थोऽस्ति जीवता ॥६०॥
तद् एष तोयधाव् अत्र समाक्रान्तो महीधरैः ।
तिष्टत्व् अब्दसहस्रान्तं प्राणान् हास्यति दुर्मतिः ॥६१॥
ततो दैत्या दानवाश् च पर्वतैस् तं महोदधौ ।
आक्रम्य चयनं चक्रुर् योजनानि सहस्रशः ॥६२॥
स चित्तः पर्वतैर् अन्तः समुद्रस्य महामतिः ।
तुष्टाव् आह्निकवेलायाम् एकाग्रमतिर् अच्युतम् ॥६३॥

आह्निकवेलायाम् अहरहःकर्तव्यभोजनादिसमये ॥६३॥

प्रह्लाद उवाच
नमस् ते पुण्डरीकाक्ष नमस् ते पुरुषोत्तम ।
नमस् ते सर्वलोकात्मन् नमस् ते तिग्मचक्रिणे ॥६४॥
नमो ब्रह्मण्यदेवाय गोब्राह्मणहिताय च ।
जगद्धिताय कृष्णाय गोविन्दाय नमो नमः ॥६५॥

ब्रह्मण्यानां देवाय श्रेष्ठाय ॥६५॥

ब्रह्मत्वे सृजते विश्वं स्थितौ पालयते पुनः ।
रुद्ररूपाय कल्पान्ते नमस् तुभ्यं त्रिमूर्तये ॥६६॥
देवा यक्षासुराः सिद्धा नागा गन्धर्वकिन्नराः ।
पिशाचा राक्षसाश् चैव मनुष्याः पशवस् तथा ॥६७॥

विश्वरूपत्वेन स्तौतिदेवा इति सप्तभिः । देवा इत्यादीनां, सर्वं त्वम् एवेति तृतीयेनान्वयः । यक्षाश् चासुराश् च ॥६७॥

पक्षिणः स्थावराश् चैव पिपीलिकाः सरीसृपाः ।
भूमिर् आपो नभो वायुः शब्दः स्पर्शस् तथा रसः ॥६८॥
रूपं गन्धो मनो बुद्धिर् आत्मा कालस् तथा गुणाः ।
एतेषां परमार्थं च सर्वम् एतत् त्वम् अच्युत ॥६९॥
विद्याविद्ये भवान् सत्यम् असत्यं त्वं विषासृते ।
प्रवृत्तं च निवृत्तं च कर्म वेदोक्तिं भवान् ॥७०॥
समस्तकर्मभोक्ता च कर्मोपकरणानि च ।
त्वम् एव विष्णो सर्वाणि सर्वकर्मफलं च यत् ॥७१॥

आत्मा अहङ्कारः । गुणा सत्त्वादयः । एतेषां परमार्थः तत्त्वं कारणम् ॥७१॥

मय्यन्यत्र तथाश्लेषभूतेषु भुवनेषु च ।
तवैव व्याप्तिर् ऐश्वर्यगुणसंसूचिका प्रभो ॥७२॥

ऐश्वर्यं सामर्थ्यातिशयम् । गुणांश् च सत्यसङ्कल्पत्वादीन् संसूचयतीत्यैश्वर्यगुणसंसूचिका तवैव सच्चिद्रूपस्य व्याप्तिः ॥७२॥

त्वां योगिनश् चिन्तयन्ति त्वां यजन्ति च यज्विनः ।
हव्यकव्यभुग् एकस् त्वं पितृदेवस्वरूपधृक् ॥७३॥

अत एव त्वाम् एव योगिनश् चिन्तयन्ति । त्वाम् एव च याजका यजन्ति । त्वम् एव पितृदेवस्वरूपधृक् ॥७३॥

रूप महत् ते स्थितम् अत्र विश्वं
ततश् च सूक्ष्मं जगद् एतद् ईश ।
रूपाणि सर्वाणि च भूतभेदास्
तेष्व् अन्तरात्माख्यम् अतीव सूक्ष्मम् ॥७४॥

उक्तं प्रपञ्च्पूर्विकम् अनुवदन् शुद्धस्वरूपम् आहरूपम् इति द्वाभ्याम् । विश्वरूपं सावरणं ब्रह्माण्डम् एतज् जगद् ब्रह्माण्डान्तर्वर्तिविराड्रूपम् । रूपं महत् ते स्थितम् अत्र विश्वम् इति पाठे महद् रूपं विश्वं ब्रह्माण्डम् अत्र स्थितं जगद् एतत् । ततश् च सूक्ष्मं रूपम् इत्यन्वयः । ततोऽपि सूक्ष्माणि रूपाणि भूतभेदाः जरायुजादि चतुर्विधा देहाः । तेष्व् अपि अन्तरात्माख्यं क्षेत्रज्ञसञ्ज्ञम् अतीव सूक्ष्मं रूपम् ॥७४॥

तस्माच् च सूक्ष्मादिविशेषणानां
अगोचरे यत् परमात्मरूपम् ।
किम् अप्यचिन्त्यं तव रूपम् अस्ति
तस्मै नमस् ते पुरुषोत्तमाय ॥७५॥

तस्माद् अपि परं सूक्ष्मादिविशेषणानाम् अविषये वर्तमानं तव किम् अप्यचिन्त्यं रूपम् अस्ति, तस्मै पुरुषोत्तमाख्याय ते रूपाय नमः । 

यस्मात् क्षरम् अतीतोऽहम् अक्षराद् अपि चोत्तमः ।
अतोऽस्मि लोके वेदे च प्रथितः पुरुषोत्तमः ॥ [गीता १५.१८] इति स्मृतेः ॥७५॥

सर्वभूतेषु सर्वात्मन् या शक्तिर् अपरा तव ।
गुणाश्रया नमस् तस्यै शाश्वतायै सुरेश्वर ॥७६॥

नन्व् एवम्भूतस्य कुतः स्थूलसूक्ष्माद्यनेकरूपत्वम् इत्य् आशङ्क्य तदुपपादकं शक्तिद्वयं प्रणमतिसर्वेषु भूतेष्व् इति द्वाभ्याम् । अपरा जडशक्तिः प्रकृत्याख्या ॥७६॥

यातीतगोचरा वाचां मनसां चाविशेषणा ।
ज्ञानिज्ञानपरिच्छेद्या वन्दे ताम् ईश्वरीं पराम् ॥७७॥

वाचां मनसां च या अतीतगोचरा अतिक्रान्तो गोचरो यया सा । यस्माद् अविशेषणा जातिगुणादिविशेषणशून्या । ज्ञानिनां क्षेत्रज्ञानां यानि शब्दादिविषयाणि प्रादेशिकानि ज्ञानानि तैः परिच्छेद्या सर्वतः प्रसरद्भिर् निर्झरोदकैर् महासरोवत् सर्वगतत्वेनावगम्या । यद् वा, ज्ञानी जीवः ज्ञानं बुद्धिः, तदुभयम् अपि परिच्छेद्यं बाह्यघटादिवत् प्रकाश्यं यस्याः सा, तस्याः सर्वभासकत्वात् । ताम् ईश्वरीम् ईश्वरस्य तव स्वरूपभूतां परां चिच्छक्तिं वन्दे । परास्य शक्तिर् विविधैव श्रूयते स्वाभाविकी ज्ञानबलक्रिया च इति श्रुतेः । अत एवम्भूतशक्तिद्वयेनाचिन्त्यनिरतिशयैश्वर्यात् शुद्धत्वं स्थूलसूक्ष्माद्यनेकरूपत्वं च सङ्गच्छत एवेति ॥७७॥

ओं नमो वासुदेवाय तस्मै भगवते सदा । 
व्यतिरिक्तं न यस्यास्ति व्यतिरिक्तोऽखिलस्य यः ॥७८॥

द्वादशाक्षरमन्त्रप्रतिपाद्यरूपेणओं नम इति द्वाभ्याम् ॥७८॥

नमस् तस्मै नमस् तस्मै नमस् तस्मै महात्मने ।
नामरूपं न यस्यैको योऽस्तित्वेनोपलभ्यते ॥७९॥

नमस् तस्मै इति त्रिभिः पुनरुक्त्या, रूपं महद् इति श्लोकोक्तचैतन्योपाधिभूतैर् विश्वरूपजगद्रूपभूतरूपैः प्रणामः । नामरूपं न यस्य तस्मै नम इत्यनुषाङ्गात् शुद्धक्षेत्रज्ञरूपेण एकोऽस्तित्वेनोपलभ्यते । तस्मै महात्मने नमः इति पूर्णब्रह्मरूपेण च प्रणाम इति द्रष्टव्यम् ॥७९॥

यस्यावताररूपाणि समर्चन्ति दिवौकसः ।
अपश्यन्तः परं रूपं नमस् तस्मै महात्मने ॥८०॥

नन्व् एवं केवलश् चेत् परमेश्वरस् तर्हि तस्याविषयत्वात् अर्चनादिकं न घटते इत्य् आशङ्क्याहयस्येति ॥८०॥

योऽन्तस् तिष्ठन् अशेषस्य पश्यतीशः शुभाशुभम् ।
तं सर्वसाक्षिणां विष्णुं नमस्ये परमेश्वरम् ॥८१॥

नन्व् एवं परमेश्वर एव चेद् अर्चनीयः, तर्हि इन्द्रादीनां पूज्यता कथम् ? इत्य् आशङ्क्य तेषाम् अन्तर्यामिस्वरूपेणैव पूज्यतेत्य् आशयेनाहयोऽन्तर् इति ॥८१॥

नमोऽस्तु विष्णवे तस्मै यस्याभिन्नम् इदं जगत् ।
ध्येयः स जगताम् आद्यः प्रसीदतु ममाव्ययः ॥८२॥

जडस्यापिइ जगतः परमेश्वरात्मत्वेन उपास्यत्वम् अस्ति, किं पुनर् दैवतानाम् इत्य् आशयेनाहनमोऽस्त्व् इति । अभिन्नत्वे हेतुःजगताम् आद्यः कारणम् इति ॥८२॥

यत्रोतम् एतत् प्रोतं च विश्वम् अक्षरम् अव्ययम् ।
आधारभूतः सर्वस्य स प्रसीदतु मे हरिः ॥८३॥

तद् उपपादयन् आहयत्रेति । यस्मिन् ओतं विश्वं दीर्घतन्तुषु पटवद् ग्रथितं, प्रोतं च तिर्यक्तन्तुषु पट इवानुस्यूतम् । अव्ययं प्रधानमहदादिरूपम् ॥८३॥

नमोऽस्तु विष्णवे तस्मै नमस् तस्मै पुनः पुनः ।
यत्र सर्वं यतः सर्वं यः सर्वं सर्वसंश्रयः ॥८४॥

उक्तं सर्वात्मत्वं सङ्क्षेपतः स्मरन् प्रणमतिनम इति । यत्र सर्वं प्रलये तस्मै नमः । यतः सर्वं सृष्टौ तस्मै नमः । यः सर्वं स्थितौ पुनस् तस्मै नमः । अत एव यः सर्वस्य संश्रय आधारः पुनस् तस्मै नमः । इत्यवतारस्यावस्थाभेदान् नमस्कारावृत्तिः ॥८४॥

सर्वगत्वाद् अनन्तस्य स एवाहम् अवस्थितः ।
मत्तः सर्वम् अहं सर्वं मयि सर्वं सनातने ॥८५॥

तद् एवं विष्णोर् ब्रह्मतया सर्वात्मत्वं भावयन् स्वस्यापि ब्रह्मत्वाविर्भावने तदभेदं पश्यन्न् आहसर्वगत्वाद् इति द्वाभ्याम् ॥८५॥

अहम् एवाक्षयो नित्यः परमात्मात्मसंश्रयः ।
ब्रह्मसञ्ज्ञोऽहम् एवाग्रे तथान्ते च परः पुमान् ॥८६॥

अग्रे सृष्टेः पूर्वम् । अन्ते च प्रलयानन्तरम् ॥८६॥

इति श्रीविष्णुपुराणे प्रथमेंऽशे एकोनविंशोऽध्यायः 
॥१९॥


ओ)०(ओ

(१.२०)
अथ विंशोऽध्यायः 
श्रीभगवत आविर्भावः, हिरण्यकशिपुवधश् च

पराशर उवाच
एवं सञ्चितन्यन् विष्णुम् अभेदेनात्मनो द्विज ।
तन्मयत्वम् अवाप्याग्र्यं मेने चात्मानम् अच्युतम् ॥१॥
विसस्मार तथात्मानं नान्यत् किञ्चिद् अजानत ।
अहम् एवाव्ययोऽनन्तः परमात्मेत्यचिन्तयत् ॥२॥

आत्मानं प्रह्लादोऽहम् इति विस्मृतवान् ॥२॥

तस्य तद्भावनायोगात् क्षीणपापस्य वै क्रमात् ।
शुद्धेऽन्तःकरणे विष्णुस् तस्थौ ज्ञानमयेऽच्युतः ॥३॥

क्षीणपापस्य ध्वस्तसमस्तकर्मवासनामलस्य ॥३॥

योगप्रभावात् प्रह्लादे जाते विष्णुमयेऽसुरे ।
चलत्य् उरगबन्धैस् तैर् मैत्रेय त्रुटितं क्षणात् ॥४॥

त्रुटितं छिन्नं, भावे क्तः ॥४॥

भ्रान्तग्राहगणः सोर्मिर् ययौ क्षोभं महार्णवः ।
चचाल च मही सर्वा सशैलवनकानना ॥५॥

भ्रान्तो ग्राहगणो यस्मिन् सः । सोर्मिः ऊर्मिभिः सह वर्तमानः ॥५॥

स च तं शैलसम्पातं दैत्यैर् न्यस्तम् अथोपरि ।
प्रक्षिप्य तस्मात् सलिलान् निश्चक्राम महामतिः ॥६॥
दृष्ट्वा च स जगद् भूयो गगनाद्युपलक्षणम् ।
प्रह्लादोऽस्मीति सस्मार पुनर् आत्मानम् आत्मना ॥७॥
तुष्टाव च पुनर् धीमान् अनादिं पुरुषोत्तमम् ।
एकाग्रमतिर् अव्यग्रो यतवाक् कायमानसः ॥८॥

प्रह्लाद उवाच
ओं नमो परमार्थार्थं स्थूलसूक्ष्मक्षराक्षर ।
व्यक्ताव्यक्त कलातीत सकलेश निरञ्जन ॥९॥

हे परमार्थज्ञानरूप ! हे अर्थदृश्यरूप ! 

ज्ञानस्वरूपम् अत्यन्तनिर्मलं परमार्थतः ।
तम् एवार्थस्वरूपेण भ्रान्तिदर्शनतः स्थितम् ॥ इत्य् उक्तत्वात् ।

स्थूलजाग्रद्दृश्यरूप ! कलातीत निरवयव ! सकल सावयव ! ईश नियामक ! निरञ्जन निर्लेप ॥९॥

गुणाञ्जन गुणाधार निर्गुणात्मन् गुणस्थिर ।
मूर्तामूर्त महामूर्ते सूक्ष्ममूर्ते स्फुटास्फुट ॥१०॥

गुणान् अनक्ति स्वसत्ताप्रकाशाभ्याम् अनुरञ्जयतीति वा । गुणानाम् आधार ! गुणेषु स्थिर ! परस्थितेति पाठे परम् अव्यक्तं तत्र स्थितेत्यर्थः । भक्तानां स्फुट, अन्येषाम् अस्फुट ॥१०॥

करालसौम्यरूपात्मन् विद्याविद्यालयाच्युत ।
सदसद्रूप सद्भाव सदसद्भावभावन ॥११॥

करालसौम्यरूपाणाम् आत्मन् ! सदसद्रूपयोः कार्यकारणयोः सद्भाव उत्पत्तिर् यस्मात् ताव् एव च सदसद्भावौ भावयति पालयतीति तथा ॥११॥

नित्यानित्यप्रपञ्चात्मन् निष्प्रपञ्चामलाश्रित ।
एकानेक नमस् तुभ्यं वासुदेवादिकारण ॥१२॥

अमलैर् ज्ञानिभिर् आश्रित परमार्थेत्यादिषु आदिकारणेत्यन्तेषु षट्त्रिंशत् सम्बोधनेषु तुभ्यं नम इत्यनुषङ्गेन प्रत्येकं वाक्यसमाप्तिः कर्तव्या ॥१२॥

यः स्थूलसूक्ष्मः प्रकटः प्रकाशो
यः सर्वभूतो न च सर्वभूतः ।
विश्वं यतश् चैतद् अविश्वहेतोर्
नमोऽस्तु तस्मै पुरुषोत्तमाय ॥१३॥

सर्वेषां भूतानां यः प्रकटः प्रकाशश् चिद्रूपत्वात् । अविश्वहेतोः सर्वकारणव्यतिरिक्तत्वात् ॥१३॥

पराशर उवाच
तस्य तच्चेतसो देवः स्तुतिम् इत्थं प्रकुर्वतः ।
आविर्बभूव भगवान् पीताम्बरधरो हरिः ॥१४॥

तस्मिन् हराव् एव चेतो यस्य ॥१४॥

ससम्भ्रमस् तम् आलोक्य समुत्थायाकुलाक्षरम् ।
नमोऽस्तु विष्णवेत्य् एतद् व्याजहारासकृद् द्विज ॥१५॥

विष्णवेति सन्धिर् आर्षः ॥१५॥

प्रह्लाद उवाच
देव प्रपन्नार्तिहर प्रसादं कुरु केशव ।
अवलोकनदानेन भूयो मां पावयाच्युत ॥१६॥

अवलोकनं प्रत्यक्षं दर्शनं तस्य दानेन ॥१६॥

श्रीभगवान् उवाच
कुर्वतस् ते प्रसन्नोऽहं भक्तिम् अव्यभिचारिणीम् ।
यथाभिलषितो मत्तः प्रह्लाद व्रियतां वरः ॥१७॥

प्रह्लाद उवाच
नाथ योनिसहस्रेषु येषु येषु व्रजाम्यहम् ।
तेषु तेष्व् अच्युता भक्तिर् अच्युतेऽस्तु सदा त्वयि ॥१८॥
या प्रीतिर् अविवेकानां विषयेष्व् अनपायिनी ।
त्वाम् अनुस्मरतः सा मे हृदयान् नापसर्पतु ॥१९॥

हे अच्युत ! त्वयि मे अच्युता ऐकान्तिकी भक्तिर् अस्तु, एकान्तभक्तिः परमप्रीत्यधीनेति तां प्रीतिं प्रार्थ‎यतेयेति । यादृशी प्रीतिर् विषयेषु आसक्तानां, सा तादृशी प्रीतिर् मे हृदयात् मा अपसर्पतु, मा अपयातु हृदये सदा तिष्ठत्व् इत्यर्थः । यद् वा, हे माप लक्ष्मीपते ! सा विषयप्रीतिस् त्वाम् अनुस्मरतो हृदयात् सर्पतु निर्गच्छतु । तत् प्रीतौ सत्यां त्वदनुस्मरणायोगाद् इत्यर्थः ॥१८१९॥

श्रीभगवान् उवाच
मयि भक्तिस् तवास्त्य् एव भूयोऽप्य् एवं भविष्यति ।
वरस् तु मत्तः प्रह्लाद व्रियतां यस् तवेप्सितः ॥२०॥

प्रह्लाद उवाच
मयि द्वेषानुबन्धोऽभूत् संस्तुताव् उद्यते तव ।
मत्पितुस् तत्कृतं पापं देव तस्य प्रणश्यतु ॥२१॥
शस्त्राणि पातितान्यङ्गे क्षिप्तो यच् चाग्निसंहतौ ।
दंशितश् चोरगैर् दत्तं यद् विषं मम भोजने ॥२२॥
बद्ध्वा समुद्रे यत् क्षिप्तो यच् चितोऽस्मि शिलोच्चयैः ।
अन्यानि चाप्यसाधूनि यानि यानि कृतानि मे ॥२३॥

शिलोच्चयैः पर्वतोघैश् चितोऽस्मि ॥२३॥

त्वयि भक्तिमतो द्वेषाद् अघं तत्सम्भवं च यत् ।
त्वत्प्रसादात् प्रभो सद्यस् तेन मुच्येत मे पिता ॥२४॥

तेन पापेन मे पिता मुच्येत ॥२४॥

श्रीभगवान् उवाच
प्रह्लाद सर्वम् एतत् ते मत्प्रसादाद् भविष्यति ।
अन्यच् च ते वरं दद्मि व्रियताम् असुरात्मज ॥२५॥

प्रह्लाद उवाच
कृतकृत्योऽस्मि भगवन् वरेणानेन यत् त्वयि ।
भवित्री त्वत्प्रसादेन भक्तिर् अव्यभिचारिणी ॥२६॥
धर्मार्थकामैः किं तस्य मुक्तिस् तस्य करे स्थिता ।
समस्तजगतां मूले यस्य भक्तिः स्थिरा त्वयि ॥२७॥

श्रीभगवान् उवाच
यथा ते निश्चलं चेतो मयि भक्तिसमन्वितम् ।
तथा त्वं मत्प्रसादेन निर्वाणं परम् आप्स्यति ॥२८॥

पराशर उवाच
इत्य् उक्त्वान्तर्दधे विष्णुस् तस्य मैत्रेय पश्यतः ।
स चापि पुनर् आगम्य ववन्दे चरणौ पितुः ॥२९॥
तं पिता मूर्धन्य् उपाघ्राय परिष्वज्य च पीडितम् ।
जीवसीत्य् आह वत्सेति बाष्पार्द्रनयनो द्विज ॥३०॥
प्रीतिमांश् चाभवत् तस्मिन्न् अनुतापी महासुरः ।
गुरुपित्रोश् चकारैवं शुश्रूषां सोऽपि धर्मवित् ॥३१॥

वैष्णवानुभावदर्शनात् प्रीतिमांश् च तदा तस्मिन् अभवत् ॥३१॥

पितर्य् उपरतिं नीते नरसिंहस्वरूपिणा ।
विष्णुना सोऽपि दैत्यानां मैत्रेयाभूत् पतिस् ततः ॥३२॥

पुनश् च कालान्तरे ब्रह्मशापवशाद् उद्भूतेन विष्णुद्वेषणादिक्रोधा तं हन्तुम् उद्यते तत्पितरि नरसिंहस्वरूपेण विष्णुना उपरतिं नीते सति प्रह्लादो दैत्यानां पतिर् अभूत् ॥३२॥

ततो राज्यद्युतिं प्राप्य कर्मशुद्धिकरीं द्विज ।
पुत्रपौत्रांश् च सुबहून् अवाप्यैश्वर्यम् एव च ॥३३॥

राज्यद्युतिं राजलक्ष्मीं कर्मशुद्धिकरीं भोगैः प्रारब्धक्षयकरीं प्राप्य ॥३३॥

क्षीणाधिकारः स यदा पुण्यपापविवर्जितः ।
तदासौ भगवद्ध्यानात् परं निर्वाणम् आप्तवान् ॥३४॥

क्षीणाधिकारो भोगैः क्षीणप्रारब्धकर्मज्ञानात् पूर्वोत्तरैः पुण्यपापैश् च विवर्जितः पूर्वसर्वकर्मविनाशात् अश्लेषाच् च उत्तरेषां, तत् सुकृतदुष्कृते विधुनुत इत्यादिश्रुतेः । तदधिगम उत्तरपूर्वाद्ययोर् अश्लेषविनाशौ तद्व्यपदेशाद् इति न्यायाच् च ॥३४॥

एवम्प्रभावो दैत्योऽसौ मैत्रेयासीन् महामतिः ।
प्रह्लादो भगवद्भक्तो यं त्वं माम् अनुपृच्छसि ॥३५॥
यस् त्व् एतच् चरितं तस्य प्रह्लादस्य महात्मनः ।
शृणोति तस्य पापानि सद्यो गच्छन्ति सङ्क्षयम् ॥३६॥
अहोरात्रकृतं पापं प्रह्लादचरितं नरः ।
शृण्वन् पठंश् च मैत्रेय व्यपोहति न संशयः ॥३७॥

अहोरात्रं निरन्तरं यत् कृतं पापं तत् सकृत् शृण्वन् एवं पठन्न् एव विशेषेण सवासनम् अपोहति निरस्यति, न तु सम्पूर्णं श्रुत्वा पठित्वा चेत्य् एकदेशचरणारविन्दपाठफलोक्तिः ॥३७॥

पौर्णमास्याम् अमावस्याम् अष्टम्याम् अथवा पठन् ।
द्वादश्यां वा तद् आप्नोति गोप्रदानफलं द्विज ॥३८॥

अमावस्यायाम् इत्यर्थः । गोः प्रदानं प्रकर्षेण दानं कुरुक्षेत्रे सूर्यग्रहणे ब्रह्मविदे उभयतो मुख्याः सुवर्णशृङ्गादि सम्पूर्णदक्षिणादि सच्छ्रद्धादिसकलाङ्गकलापेन यथावद् दाने यत् फलं तत् फलम् एतच् चरितं सम्पठन्न् एव प्राप्नोतीत्यर्थः ॥३८॥

प्रह्लादं सकलापत्सु यथा रक्षितवान् हरिः ।
तथा रक्षितो यस् तस्य शृणोति चरितं सदा ॥३९॥

सदा चरणारविन्दस्य फलम् आहप्रह्लादम् इति । 

करुणं चरणानम्रे दारुणं प्रणतद्रुहि ।
भूषणवरदं वन्दे नृसिंहं वृणिभीषणम् ॥

इति श्रीविष्णुपुराणे प्रथमेंऽशे विंशोऽध्यायः 
॥२०॥

ओ)०(ओ

(१.२१)
अथ एकविंशोऽध्यायः 
प्रह्लादवंशकथनम्

श्रीपराशर उवाच
संह्रादपुत्र आयुष्मान् शिबिर् बाष्कल एव च ।
विरोचनस् तु प्राह्लादिर् बलिर् जज्ञे विरोचनात् ॥१॥
बलेः पुत्रशतं त्व् आसीद् बाणज्येष्ठं महामुने ।
हिरण्याक्षसुताश् चासन् सर्व एव महाबलाः ॥२॥
उत्कुरः शकुनिश् चैव भूतसन्तापनस् तथा ।
महानाभो महाबाहुः कालनाभस् तथापरः ॥३॥
अभवन् दनुपुत्राश् च द्विमूर्धा शम्बरस् तथा ।
अयोमुखः शङ्कुशिराः कपिलः शङ्करस् तथा ॥४॥
एकचक्रो महाबाहुस् तारकश् च महाबलः ।
स्वर्भानुर् वृषपर्वा च पुलोमश् च महाबलः ॥५॥
एते दनोः सुताः ख्याता विप्रचित्तिश् च वीर्यवान् ॥६॥
स्वर्भानोस् तु प्रभा कन्या शर्मिष्ठा वार्षपर्वणी ।
उपदानी हयशिराः प्रख्याता वरकन्यकाः ॥७॥
वैश्वानरसुते चोभे पुलोमा कालका तथा ।
उभे सुते महाभागे मारीचेस् तु परिग्रहः ॥८॥
ताभ्याम् पुत्रसहस्राणि षष्ठिर् दानवसत्तमाः ।
पौलोमाः कालकेयाश् च मारीचतनयाः स्मृताः ॥९॥
ततोऽपरे महावीर्या दारुणास् त्व् अतिनिर्घृणाः ।
सिंहिकायाम् अथोत्पन्ना विप्रचित्तेः सुतास् तथा ॥१०॥
व्यंशः शल्यश् च बलवान् नभश् चैव महाबलः ।
वातापी नमुचिश् चैव इल्वलः स्वसृमस् तथा ॥११॥
अन्धको नरकश् चैव कालनाभस् तथैव च ।
स्वर्भानुश् च महावीर्यो वक्त्रयोधी महासुरः ॥१२॥
एते वै दानवाः श्रेष्ठा दनुवंशविवर्धनाः ।
एतेषां पुत्रपौत्राश् च शतशोऽथ सहस्रशः ॥१३॥
प्रह्लादस्य तु दैत्यस्य निवातकवचाः कुले ।
समुत्पन्नाः सुमहता तपसा भावितात्मनः ॥१४॥
+++

इति श्रीविष्णुपुराणे प्रथमेंऽशे एकविंशोऽध्यायः 
॥२१॥


ओ)०(ओ

(१.२२)
अथ द्वाविंशोऽध्यायः 
भगवतो विष्णोश् चतुर्विधविभूतिवर्णनम्

श्रीपराशर उवाच
यदाभिषिक्तः स पृथुः पूर्वं राज्ये महर्षिभिः ।
ततः क्रमेण राज्यानि ददौ लोकपितामहः ॥१॥

एवं तावद् देवादीनां सृष्टिर् उक्ता । इदानीं तत्तदधिपकथनमुखेन विष्णोर् विभूतीर् वक्तुम् आहयदेत्यादिना यावत्समाप्तिः ॥१॥

नक्षत्रग्रहविप्राणां वीरुधां चाप्यशेषतः ।
सोमं राज्येऽददाद् ब्रह्मा यज्ञानां तपसाम् अपि ॥२॥

नक्षत्रादीनां तपोऽन्तानां राज्ये सोमम् अदधात् ॥२॥

राज्ञां वैश्रवणं राज्ये जलानां वरुणं तथा ।
आदित्यानां पतिं विष्णुं वसूनाम् अथ पावकम् ॥३॥

राज्ञां राज्ये वैश्रवणं कुवेरम् अदधाद् इत्यनुषङ्गः ॥३॥

प्रजापतीनां दक्षं तु वासवं मरुताम् अपि ।
दैत्यानां दानवानां च प्रह्लादम् अधिपं ददौ ॥४॥

मरुतां दितिपुत्राणां वासवम् अधिपं ददौ ॥४॥

पितृणां धर्मराजं तं यमं राज्येऽभ्यषेचयत् ।
ऐरावतं गजेन्द्राणाम् अशेषाणां पतिं ददौ ॥५॥
पतत्रिणां च गरुडं देवानाम् अपि वासवम् ।
उच्चैःश्रवसम् अश्वानां वृषभं तु गवाम् अपि ॥६॥

अन्येषाम् अपि देवानां वासवम् एव ददौ ॥६॥

शेषं तु नागराजानां मृगाणां सिंहम् ईश्वरम् ।
वनस्पतीनां राजानं प्लक्षम् एवाभ्यषेचयत् ॥७॥

सिंहम् ईश्वरं पतिम् ॥७॥

एवं विभज्य राज्यानि दिशां पालान् अनन्तरम् ।
प्रजापतिपतिर् ब्रह्मा स्थापयामास सर्वतः ॥८॥

दिशां पालान् दिक्पालकान् ॥८॥

पूर्वस्यां दिशि राजानं वैराजस्य प्रजापतेः ।
दिशः पालं सुधन्वानं सुतं वै सोऽभ्यषेचयत् ॥९॥
दक्षिणस्यां दिशि तथा कर्दमस्य प्रजापतेः ।
पुत्रं शङ्खपदं नाम राजानं सोऽभ्यषेचयत् ॥१०॥
पश्चिमस्यां दिशि तथा रजतः पुत्रम् अच्युतम् ।
केतुमन्तं महात्मानं राजानम् अभिषिक्तवान् ॥११॥

अच्युतम् इति केतुमतो विशेषणम् ॥११॥

तथा हिरण्यरोमाणम् पर्जन्यस्य प्रजापतेः ।
उदीच्यां दिशि दुर्धर्षं राजानम् अभ्यषेचयत् ॥१२॥

पर्जन्यस्य प्रजापतेः पुत्रम् इत्यनुषङ्गः ॥१२॥

तैर् इयं पृथिवी सर्वा सप्तद्वीपा सपत्तना ।
यथाप्रदेशम् अद्यापि धर्मतः परिपाल्यते ॥१३॥
एते सर्वे प्रवृत्तस्य स्थितौ विष्णोर् महात्मनः ।
विभूतिभूता राजानो ये चान्ये मुनिसत्तम ॥१४॥

उक्तानाम् अनुक्तानां च तत्तत्पतीनां भगवद्विभूतित्वम् आहएत इति सार्धैः पञ्चभिः । स्थितौ प्रवृत्तस्य विष्णोर् विभूतिभूताः ॥१४१९॥

ये भविष्यन्ति ये भूताः सर्वे भूतेश्वरा द्विज ।
ते सर्वे सर्वभूतस्य विष्णोर् अंशा द्विजोत्तम ॥१५॥
ये तु देवाधिपतयो ये च दैत्याधिपास् तथा ।
दानवानां च ये नाथा ये नाथाः पिशिताशिनाम् ॥१६॥
पशूनां ये च पतयः पतयो ये च पक्षिणाम् ।
मनुष्याणां च सर्पाणां नागानां चाधिपाश् च ये ॥१७॥
वृक्षाणां पर्वतानां च ग्रहाणां चापि येऽधिपाः ।
अतीता वर्तमानाश् च ये भविष्यन्ति चापरे ॥१८॥
ते सर्वे सर्वभूतस्य विष्णोर् अंशसमुद्भवाः ।
न हि पालनसामर्थ्यम् ऋते सर्वेश्वरं हरिम् ॥१९॥
स्थितौ स्थिरं महाप्राज्ञ भवत्यन्यस्य कस्यचित् ॥२०॥

अत्र हेतुर् नहीति ॥२०॥

सृजत्य् एषु जगत्सृष्टौ स्थितौ पाति सनातनः ।
हन्ति चैवान्तकत्वे च रजःसत्त्वादिसंश्रयः ॥२१॥

अत एव मुख्यः सृष्ट्यादिकर्ता स एवेत्य् आहसृजत्य् एष इति ॥२१॥

चतुर्विभागः संसृष्टौ चतुर्धा संस्थितः स्थितौ । 
प्रलयं च करोत्यन्ते चतुर्भेदो जनार्दनः ॥२२॥

तद् एव सृष्ट्यादिकर्तृत्वं चतुर्धा विभजतेचतुर्विभाग इत्यष्टभिः । संसृष्टाउ सम्यक् सृष्टौ चतुर्विभागः सन्न् इति क्वचित् पाठः ॥२२॥

एकेनांशेन ब्रह्मासौ भवत्यव्यक्तमूर्तिमान् ।
मरीचिमिश्राः पतयः प्रजानाम् अन्यभागतः ॥२३॥
कालस् तृतीयस् तस्यांशः सर्वभूतानि चापरः ।
इत्थं चतुर्धा संसृष्टौ वर्ततेऽसौ रजोगुणः ॥२४॥
एकांशेन स्थितौ विष्णुः करोति प्रतिपालनम् ।
मन्वादिरूपश् चान्येन कालरूपोऽपरेण च ॥२५॥
सर्वभूतेषु चान्येन संस्थितः कुरुते रतिम् ।
सत्त्वं गुणं समाश्रित्य जगतः पुरुषोत्तमः ॥२६॥
आश्रित्य तमसो वृत्तिम् अन्तकाले तथा पुनः ।
रुद्रस्वरूपो भगवान् एकांशेन भवत्यजः ॥२७॥
अग्न्यन्तकादिरूपेण भागेनान्येन वर्तते ।
कालस्वरूपो भागोऽन्यः सर्वभूतानि चापरः ॥२८॥
विनाशं कुर्वतस् तस्य चतुर्धैव महात्मनः ।
विभागकल्पना ब्रह्मन् कथ्यते सार्वकालिकी ॥२९॥
ब्रह्मा दक्षादयः कालस् तथैवाखिलजन्तवः ।
विभूतयो हरेर् एता जगतः सृष्टिहेतवः ॥३०॥

एते च ब्रह्मादयो हरेर् एव विभूतय इत्य् आहब्रह्मेति त्रिभिः । सार्वकालिकी सर्वकल्पगता ॥२९॥

विष्णुर् मन्वादयः कालः सर्वभूतानि च द्विज ।
स्थितेर् निमित्तभूतस्य विष्णोर् एता विभूतयः ॥३१॥
रुद्रकालान्तकाद्याश् च समस्ताश् चैव जन्तवः ।
चतुर्धा प्रलयायैता जनार्दनविभूतयः ॥३२॥
जगदादौ तथा मध्ये सृष्टिर् आ प्रलयाद् द्विज ।
धात्रा मरीचिमिश्रैश् च क्रियते जन्तुभिस् तथा ॥३३॥

ब्रह्मादिभगवद्विभूतीनां कालभेदेन स्रष्टृत्वम् आहजगद् आदाव् इति द्वाभ्याम् ॥३३॥

ब्रह्मा सृजत्य् आदिकाले मरीचिप्रमुखास् ततः ।
उत्पादयन्त्यपत्यानि जन्तवश् च प्रतिक्षणम् ॥३४॥
न कालेन विना ब्रह्मा सृष्टिनिष्पादको द्विज ।
न प्रजापतयः सर्वे न चैवाखिलजन्तवः ॥३५॥

कालाख्यविभूतेस् तु सर्वदा सृष्टिनिमित्तत्वम् आहन कालेनेति ॥३५॥

एवम् एव विभागोऽयं स्थिताव् अप्य् उपदिश्‎यते ।
चतुर्धा देवदेवस्य मैत्रेय प्रलये तथा ॥३६॥

एतद् एव स्थितिप्रलययोर् अप्यतिदिशतिएवम् एवेति ॥३६॥

यत् किञ्चित् सृज्यते येन सत्त्वजातेन वै द्विज ।
तस्य सृज्यस्य सम्भूतौ तत् सर्वं वै हरेस् तनुः ॥३७॥

उत्पादयन्त्यपत्यानीत्यपहरणं सृज्यमात्रोपलक्षणम् इति दर्शयन्न् आहयत् किञ्चिद् इति । सत्त्वजातेन प्राणिमात्रेण पालनेऽप्य् एतद् द्रष्टव्यम् ॥३७॥

हन्ति वा यत् क्वचित् किञ्चिद् भूतं स्थावरजङ्गमम् ।
जनार्दनस्य तद् रौद्रं मैत्रेयान्तकरं वपुः ॥३८॥
एवम् एव जगत्स्रष्टा जगत्पाता तथैव च ।
जगद् भक्षयता चेशः समस्तस्य जनार्दनः ॥३९॥

उक्तं ब्रह्मादीनां विष्णुविभूतित्वम् उपसंहरन्न् आहएवम् इति द्वाभ्याम् ॥३९॥

सर्गस्थित्यन्तकालेषु त्रिधैवं सम्प्रवर्तते ।
गुणप्रवृत्त्या परमं पदं तस्यागुणं महत् ॥४०॥

गुणप्रवृत्त्या गुणानां क्षोभेण त्रिविधः ब्रह्मादिरूपः सन् सृष्ट्यादौ सम्प्रवर्तते ॥४०॥

तत्त्वज्ञानमयं वापि स्वसंवेद्यम् अनौपमम् ।
चतुःप्रकारं तद् अपि स्वरूपं परमात्मनः ॥४१॥

तस्य तु परमं पदम् अगुणम्, अतो महत् पूर्णं तत्स्वरूपप्राप्तिप्रकारोपदेशार्थं चातुर्विध्यम् उपक्षिपतितत्त्वेति ॥४१॥

मैत्रेय उवाच
चतुःप्रकारतां तस्य ब्रह्मभूतस्य वै मुने ।
ममाचक्ष्व यथान्यायं यद् उक्तं परमं पदम् ॥४२॥

अगुणस्य ज्ञानस्य निर्भेदत्वात् कथं चातुर्विध्यम् इति पृच्छतिचतुःप्रकारम् इति ॥४२॥

पराशर उवाच
मैत्रेय कारणं प्रोक्तं साधनं सर्ववस्तुषु ।
साध्यं च वस्त्व् अभिमतं यत् साधयितुम् आत्मनः ॥४३॥

निर्गुणः ब्रह्मप्राप्तेः प्राग् एव तत्प्राप्त्युपायभूतसाधनाद्यालम्बनमनोवृत्त्यभिव्यङ्गावस्थाभेदाज् ज्ञानस्य चातुर्विध्यं न स्वरूपेणेति वक्तुम् आहमैत्रेयेत्यष्टभिः । सर्वेष्व् अपि वस्तुषु यत् कारणं तत् साधनं प्रोक्तं, तच् चात्मनः साधयितुम् अभिमतं वस्तु तत् साध्यं प्रोक्तम् इत्यन्वयः ॥४३॥

योगिनो मुक्तिकामस्य प्राणायामादिसाधनम् ।
साध्यं च परमब्रह्म पुनर् नावर्तते यतः ॥४४॥

प्रस्तुते च मुक्तिकामस्य योगिनो मुक्तेः साधनं देहात्मविवेकात्मरूपं, त्वम्पदार्थशुद्धिं विना मुक्तेर् असम्भवात् । साध्यं च तत्पदलक्ष्यं परमं ब्रह्म नित्यसुखात्मकत्वात् ॥४४॥

साधनालम्बनं ज्ञानं मुक्तये योगिनो हि यत् ।
स भेदः प्रथमस् तस्य ब्रह्मभूतस्य वै मुने ॥४५॥

ततः किम् ? अत आहसाधनेति । साधनं देहात्मविवेकेन त्वम्पदार्थशुद्धिः । तदालम्बनं शुद्धत्वं पदार्थविषयं ज्ञानं स एव चतुर्भेदज्ञानभूतस्य ब्रह्मणः प्रथमो भेदः ॥४५॥

युञ्जतः क्लेशमुक्त्यर्थं साध्यं यद् ब्रह्म योगिनः ।
तदालम्बनविज्ञानं द्वितीयोंऽशो महामुने ॥४६॥

क्लेशमुक्त्यर्थं युञ्जतः योगम् अभ्यस्यतो योगिनो यत् साध्यं ब्रह्म, तद्विषयं सच्चिदानन्दं ब्रह्मेति तत्पदलक्ष्यथार्थस्य विशेषणज्ञानं द्वितीयोंऽशः ॥४६॥

उभयोस् त्व् अविभागेन साध्यसाधनयोर् हि यत् ।
विज्ञानम् अद्वैतम् अयं तद्भागोऽन्यो मयोदितः ॥४७॥
ज्ञानत्रयस्य चैतस्य विशेषो यो महामुने ।
तन् निराकरणद्वारा दर्शितात्मस्वरूपवत् ॥४८॥
निर्व्यापारम् अनाख्येयं व्याप्तिमात्रम् अनौपमम् ।
आत्मसम्बोधविषयं सत्तामात्रम् अलक्षणम् ॥४९॥
प्रशान्तम् अभयं शुद्धम् अविभाव्यम् असंश्रितम् ।
विष्णोर् ज्ञानमयस्योक्तं तज्ज्ञानं परमं पदम् ॥५०॥
तत्रान्यज्ञानरोधेन योगिनो यान्ति ये लयम् ।
संसारकर्षणोप्तौ ते यान्ति निर्बीजतां द्विज ॥५१॥
एवम्प्रकारम् अमलम् आनांइअं व्यापकम् अक्षयम् ।
समस्तभेदरहितं विष्ण्वाख्यं परमं पदम् ॥५२॥
तद् ब्रह्म परमं योगी यतो नावर्तते पुनः ।
अपुण्यपुण्योपरमे क्षीणक्लेशोऽतिनिर्मलः ॥५३॥
द्वे रूपे ब्रह्मणस् तस्य मूर्तं चामूर्तम् एव च ।
क्षराक्षरस्वरूपे ते सर्वभूतेष्व् अवस्थिते ॥५४॥
अक्षरं तत् परं ब्रह्म क्षरं सर्वम् इदं जगत् ॥५५॥
एकदेशस्थितस्याग्नेर् ज्योत्स्ना विस्तारिणी यथा ।
परस्य ब्रह्मणः शक्तिस् तथेदम् अखिलं जगद् ॥५६॥
तत्राप्य् आसन्नदूरत्वाद् बहुत्वस्वल्पतामयः ।
ज्योत्स्नाभेदोऽस्ति तच्छक्तेस् तद्वन् मैत्रेय विद्यते ॥५७॥
ब्रह्मविष्णुशिवा ब्रह्मन् प्रधाना ब्रह्मशक्तयः ।
ततश् च देवा मैत्रेय न्यूना दक्षादयस् ततः ॥५८॥
ततो मनुष्याः पशवो मृगपक्षिसरीसृपाः ।
न्यूनान् न्यूनतरश् चैव वृक्षगुल्मादयस् तथा ॥५९॥
तद् एतद् अक्षरं नित्यं जगन्मुनिवराखिलम् ।
आविर्भावतिरोभावजन्मनाशविकल्पनात् ॥६०॥
सर्वशक्तिमयो विष्णुः स्वरूपं ब्रह्मणोऽपरम् ।
मूर्तं तद् योगिभिः पूर्वं योगारम्भेषु चिन्त्यते ॥६१॥
सालम्बनो महायोगः सबीजो यत्र संस्थितः ।
मनस्यव्याहते सम्यग् युञ्जतां जायते मुने ॥६२॥
स परः सर्वशक्तीनां ब्रह्मणः समनन्तरम् ।
मूर्तं ब्रह्म महाभाग सर्वब्रह्ममयो हरिः ॥६३॥
तत्र सर्वम् इदं प्रोतम् ओतं चैवाखिलं जगत् ।
ततो जगज् जगत् तस्मिन् स जगच् चाखिलं मुने ॥६४॥

तत्र हेतुम् आहतत्रेति । तस्मिन् अखिलं जगत् ओतं च प्रोतं च तन्तुषु पटवत् सर्वतोऽनुस्यूतम् । कुतः ? इत्यत्राहुःततो जगत् तस्मिंस् तिष्ठति, जगच् चाखिलं स एव, कारणात्मकत्वात् कार्यस्य ॥६४॥

क्षराक्षरमयो विष्णुर् बिभर्त्यखिलम् ईश्वरः ।
पुरुषाव्याकृतमयं भूषाणास्त्रस्वरूपवत् ॥६५॥

तद् एवं हरेः श्रैष्ठम् उक्त्वेदानीं तद् उपासनाप्रकारम् उपक्षिपतिक्षराक्षरमय इति । कार्यकारणात्मको विष्णुः पुरुषव्याकृतमयं पुरुषप्रकृत्यात्मकम् इदं जगद् भूषणास्त्रस्वरूपेण बिभर्ति ॥६५॥

श्रीमैत्रेय उवाच
भूषणास्त्रस्वरूपस्थं यच् चैतद् अखिलं जगत् ।
बिभर्ति भगवान् विष्णुस् तन् ममाख्यातुम् अर्हसि ॥६६॥

अतिरहस्यत्वात् विशेषतो बुभूत्सुः पृच्छतिभूषणेति ॥६६॥

श्रीपराशर उवाच
नमस्कृत्याप्रमेयाय विष्णवे प्रभविष्णवे ।
कथयामि यथाख्यातं वसिष्ठेन ममाभवत् ॥६७॥

प्रभविष्णवे प्रभवनशीलाय भक्तचिन्तनमात्रेण सर्वपुरुषार्थदानसमर्थायेत्यर्थः । यथा मम विशिष्टेनाख्यातम् अभवत्, तथा तव कथयिष्यामि ॥६७॥

आत्मानम् अस्य जगतो निर्लेपम् अगुणामलम् ।
बिभर्ति कौस्तुभमणिस्वरूपं भगवान् हरिर् ॥६८॥

अस्य जगत आत्मानं पुरुषं शुद्धं क्षेत्रज्ञम् ॥६८॥

श्रीवत्ससंस्थानधरम् अनन्तेन समाश्रितम् ।
प्रधानं बुद्धिर् अप्य् आस्ते गदारूपेण माधवे ॥६९॥

प्रधानं च श्रीवत्ससंस्थानधरं सत् अनन्ते समाश्रितम् आस्त इत्यन्वयः । श्रीवत्सरूपं च गारुडपुराणे प्रोक्तम्प्रदक्षिणावर्तविचित्ररोम श्रीवत्समद्बिम्बविभूषितान्तम् । वक्षो विचिन्त्यम् इति । बुद्धिसहितं प्रधानम् अपि गदारूपेणास्ते ॥६९॥

भूतादिम् इन्द्रियादिं च द्विधाहङ्कारम् ईश्वरः ।
बिभर्ति शङ्खरूपेण शार्ङ्गरूपेण च स्थितम् ॥७०॥

भूतादिं तामसम् । इन्द्रियादिं च राजसम् । द्विधा अहङ्कारं यथाक्रमं शङ्खस्वरूपेण शार्ङ्गस्वरूपेण च स्थितं बिभर्ति ॥७०॥

चलत्स्वरूपम् अत्यन्तं जवेनान्तरितानिलम् ।
चक्रस्वरूपं च मनो धत्ते विष्णुकरे स्थितम् ॥७१॥
पञ्चरूपा तु या माला वैजयन्ती गदाभृतः ।
सा भूतहेतुसङ्घाता भूतमाला च वै द्विज ॥७२॥
यानीन्द्रियाण्यशेषाणि बुद्धिकर्मात्मकानि वै ।
शररूपाण्यशेषाणि तानि धत्ते जनार्दनः ॥७३॥
बिभर्ति यच् चासिरत्नम् अच्युतोऽत्यन्तनिर्मलम् ।
विद्यामयं तु तज् ज्ञानम् अविद्याकोशसंस्थितम् ॥७४॥
इत्थं पुमान् प्रधानं च बुद्ध्यहङ्कारम् एव च ।
भूतानि च हृषीकेशे मनः सर्वेन्द्रियाणि च ।
विद्याविद्ये च मैत्रेय सर्वम् एतत् समाश्रितम् ॥७५॥
अस्त्रभूषणसंस्थानस्वरूपं रूपवर्जितः ।
बिभर्ति मायारूपोऽसौ श्रेयसे प्राणिनां हरिः ॥७६॥
सविकारं प्रधानं च पुमांसम् अखिलं जगत् ।
बिभर्ति पुण्डरीकाक्षस् तद् एवं परमेश्वरः ॥७७॥
या विद्या या तथाविद्या यत् सद् यच् चासद् अव्ययम् ।
तत् सर्वं सर्वभूतेशे मैत्रेय मधुसूदने ॥७८॥
कलाकाष्ठानिमेषादिदिनर्त्वयनहायनैः ।
कालस्वरूपो भगवान् अपापो हरिर् अव्ययः ॥७९॥
भूर्लोकोऽथ भुवर्लोकः स्वर्लोको मुनिसत्तम ।
महर्जनस्तपःसत्यं सप्तलोका इमे विभुः ॥८०॥
लोकात्ममूर्तिः सर्वेषां पूर्वेषाम् अपि पूर्वजः ।
आधारः सर्वविद्यानां स्वयम् एव हरिः स्थितः ॥८१॥
देवमानुषपश्वादिस्वरूपैर् बहुभिः स्थितः ।
ततः सर्वेश्वरोऽनन्तो भूतमूर्तिर् अमूर्तिमान् ॥८२॥
ऋचो यजूंषि सामानि तथैवाथर्वणानि वै ।
इतिहासोपवेदाश् च वेदान्तेषु तथोक्तयः ॥८३॥
वेदाङ्गानि समस्तानि मन्वादिगदितानि च ।
शास्त्राण्यशेषाण्य् आख्यानान्यनुवाकाश् च ये क्वचित् ॥८४॥
काव्यालापश् च ये केचिद् गीतकान्यखिलानि च ।
शब्दमूर्तिधरस्यैतद् वपुर् विष्णोर् महात्मनः ॥८५॥
यानि मूर्तान्यमूर्तानि यान्यत्रान्यत्र वा क्वचित् ।
सन्ति वै वस्तुजातानि तानि सर्वाणि तद्वपुः ॥८६॥

अहं हरिः सर्वम् इदं जनार्दनो 
नान्यत् ततः कारणकार्यजातम् । 
ईदृङ् मनो यस्य न तस्य भूयो
भवोद्भवो द्वन्द्वगदा भवन्ति ॥८७॥

इत्य् एष तेंऽशः प्रथमः पुराणस्यास्य वै द्विज ।
यथावत् कथितो यस्मिन् श्रुते पापैः प्रमुच्यते ॥८८॥
कार्त्तिक्यां पुष्करस्नाने द्वादशाब्देन यत् फलम् ।
तद् अस्य श्रवणात् सर्वं मैत्रेयाप्नोति मानवः ॥८९॥
देवर्षिपितृगन्धर्वयक्षादीनां च सम्भवम् ।
भवन्ति शृण्वतः पुंसो देवाद्या वरदा मुने ॥९०॥

इति श्रीविष्णुपुराणे प्रथमेंऽशे द्वाविंशोऽध्यायः
॥२२॥

इति श्रीपराशरमुनिविरचितं 
श्रीविष्णुपरत्वनिर्णायके श्रीमति विष्णुमहापुराणे 
प्रथमोंऽशः समाप्तः
॥१॥




 