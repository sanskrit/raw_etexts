---
title: ००८
---
राजोवाच ।  
(अनुष्टुप्)  
ब्रह्मणा चोदितो ब्रह्मन् गुणाख्यानेऽगुणस्य च ।  
यस्मै यस्मै यथा प्राह नारदो देवदर्शनः ॥ १ ॥  
एतत् वेदितुमिच्छामि तत्त्वं तत्त्वविदां वर ।  
हरेरद्भुतवीर्यस्य कथा लोकसुमङ्गलाः ॥ २ ॥  
कथयस्व महाभाग यथाऽहं अखिलात्मनि ।  
कृष्णे निवेश्य निःसङ्गं मनस्त्यक्ष्ये कलेवरम् ॥ ३ ॥  
शृण्वतः श्रद्धया नित्यं गृणतश्च स्वचेष्टितम् ।  
कालेन नातिदीर्घेण भगवान्विशते हृदि ॥ ४ ॥  
प्रविष्टः कर्णरन्ध्रेण स्वानां भावसरोरुहम् ।  
धुनोति शमलं कृष्णः सलिलस्य यथा शरत् ॥ ५ ॥  
धौतात्मा पुरुषः कृष्ण पादमूलं न मुञ्चति ।  
मुक्तसर्वपरिक्लेशः पान्थः स्वशरणं यथा ॥ ६ ॥  
यदधातुमतो ब्रह्मन्देहारम्भोऽस्य धातुभिः ।  
यदृच्छया हेतुना वा भवन्तो जानते यथा ॥ ७ ॥  
आसीद् यदुदरात्पद्मं लोकसंस्थानलक्षणम् ।  
यावानयं वै पुरुष इयत्तावयवैः पृथक् ।  
तावानसाविति प्रोक्तः संस्थावयववानिव ॥ ८ ॥  
अजः सृजति भूतानि भूतात्मा यदनुग्रहात् ।  
ददृशे येन तद् रूपं नाभिपद्मसमुद्भवः ॥ ९ ॥  
स चाऽपि यत्र पुरुषो विश्वस्थित्युद्भवाप्ययः ।  
मुक्त्वाऽऽत्ममायां मायेशः शेते सर्वगुहाशयः ॥ १० ॥  
पुरुषावयवैर्लोकाः सपालाः पूर्वकल्पिताः ।  
लोकैरमुष्यावयवाः सपालैरिति शुश्रुम ॥ ११ ॥  
यावान् कल्पो विकल्पो वा यथा कालोऽनुमीयते ।  
भूतभव्यभवच्छब्द आयुर्मानश्च यत् सतः ॥ १२ ॥  
कालस्यानुगतिर्या तु लक्ष्यतेऽण्वी बृहत्यपि ।  
यावत्यः कर्मगतयो यादृशी द्विजसत्तम ॥ १३ ॥  
यस्मिन् कर्मसमावायो यथा येनोपगृह्यते ।  
गुणानां गुणिनाश्चैव परिणाममभीप्सताम् ॥ १४ ॥  
भूपातालककुब्व्योम ग्रहनक्षत्रभूभृताम् ।  
सरित्समुद्रद्वीपानां सम्भवश्चैतदोकसाम् ॥ १५ ॥  
प्रमाणमण्डकोशस्य बाह्याभ्यन्तरभेदतः ।  
महतां चानुचरितं वर्णाश्रमविनिश्चयः ॥ १६ ॥  
युगानि युगमानश्च धर्मो यश्च युगे युगे ।  
अवतारानुचरितं यदाश्चर्यतमं हरेः ॥ १७ ॥  
नृणां साधारणो धर्मः सविशेषश्च यादृशः ।  
श्रेणीनां राजर्षीणाञ्च धर्मः कृच्छ्रेषु जीवताम् ॥ १८ ॥  
तत्त्वानां परिसङ्ख्यानं लक्षणं हेतुलक्षणम् ।  
पुरुषाराधनविधिः योगस्याध्यात्मिकस्य च ॥ १९ ॥  
योगेश्वरैश्वर्यगतिः लिङ्गभङ्गस्तु योगिनाम् ।  
वेदोपवेदधर्माणां इतिहासपुराणयोः ॥ २० ॥  
सम्प्लवः सर्वभूतानां विक्रमः प्रतिसङ्क्रमः ।  
इष्टापूर्तस्य काम्यानां त्रिवर्गस्य च यो विधिः ॥ २१ ॥  
यश्चानुशायिनां सर्गः पाषण्डस्य च सम्भवः ।  
आत्मनो बन्धमोक्षौ च व्यवस्थानं स्वरूपतः ॥ २२ ॥  
यथात्मतन्त्रो भगवान् विक्रीडत्यात्ममायया ।  
विसृज्य वा यथा मायां उदास्ते साक्षिवद्विभुः ॥ २३ ॥  
सर्वमेतच्च भगवन् पृच्छतो मेऽनुपूर्वशः ।  
तत्त्वतोऽर्हस्युदाहर्तुं प्रपन्नाय महामुने ॥ २४ ॥  
अत्र प्रमाणं हि भवान् परमेष्ठी यथात्मभूः ।  
अपरे चानुतिष्ठन्ति पूर्वेषां पूर्वजैः कृतम् ॥ २५ ॥  
न मेऽसवः परायन्ति ब्रह्मन् अनशनादमी ।  
पिबतोऽच्युतपीयूषं अन्यत्र कुपिताद् द्विजात् ॥ २६ ॥  
श्रीसूत उवाच  
स उपामन्त्रितो राज्ञा कथायामिति सत्पतेः ।  
ब्रह्मरातो भृशं प्रीतो विष्णुरातेन संसदि ॥ २७ ॥  
प्राह भागवतं नाम पुराणं ब्रह्मसम्मितम् ।  
ब्रह्मणे भगवत्प्रोक्तं ब्रह्मकल्प उपागते ॥ २८ ॥  
यद्यत् परीक्षिदृषभः पाण्डूनामनुपृच्छति ।  
आनुपूर्व्येण तत्सर्वं आख्यातुमुपचक्रमे ॥ २९ ॥  
इति श्रीमद्‌भागवते महापुराणे पारमहंस्यां संहितायां  
द्वितीयस्कंधे अष्टमोऽध्यायः ॥ ८ ॥