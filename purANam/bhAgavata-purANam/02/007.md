---
title: ००७
---
ब्रह्मोवाच ।  
यत्रोद्यतः क्षितितलोद्धरणाय बिभ्रत् ।  
क्रौडीं तनुं सकलयज्ञमयीमनन्तः ।  
अन्तर्महार्णव उपागतमादिदैत्यं ।  
तं दंष्ट्रयाऽद्रिमिव वज्रधरो ददार ॥ १ ॥  
जातो रुचेरजनयत् सुयमान् सुयज्ञ ।  
आकूतिसूनुः अमरान् अथ दक्षिणायाम् ।  
लोकत्रयस्य महतीं अहरद् यदार्तिं ।  
स्वायम्भुवेन मनुना हरिरित्यनूक्तः ॥ २ ॥  
जज्ञे च कर्दमगृहे द्विज देवहूत्यां ।  
स्त्रीभिः समं नवभिरात्मगतिं स्वमात्रे ।  
ऊचे ययाऽत्मशमलं गुणसङ्गपङ्कम् ।  
अस्मिन् विधूय कपिलस्य गतिं प्रपेदे ॥ ३ ॥  
अत्रेः अपत्यमभिकाङ्क्षत आह तुष्टो ।  
दत्तो मयाहमिति यद् भगवान् स दत्तः ।  
यत् पादपङ्कजपराग पवित्रदेहा ।  
योगर्द्धिमापुरुभयीं यदुहैहयाद्याः ॥ ४ ॥  
तप्तं तपो विविधलोकसिसृक्षया मे ।  
आदौ सनात् स्वतपसः स चतुःसनोऽभूत् ।  
प्राक्कल्प संप्लवविनष्टमिह आत्मतत्त्वं ।  
सम्यग् जगाद मुनयो यदचक्षतात्मन् ॥ ५ ॥  
धर्मस्य दक्षदुहितर्यजनिष्ट मूर्त्यां ।  
नारायणो नर इति स्वतपः प्रभावः ।  
दृष्ट्वात्मनो भगवतो नियमावलोपं ।  
देव्यस्त्वनङ्गपृतना घटितुं न शेकुः ॥ ६ ॥  
कामं दहन्ति कृतिनो ननु रोषदृष्ट्या ।  
रोषं दहन्तमुत ते न दहन्त्यसह्यम् ।  
सोऽयं यदन्तरमलं प्रविशन् बिभेति ।  
कामः कथं नु पुनरस्य मनः श्रयेत ॥ ७ ॥  
विद्धः सपत्न्युदितपत्रिभिरन्ति राज्ञो ।  
बालोऽपि सन्नुपगतस्तपसे वनानि ।  
तस्मा अदाद् ध्रुवगतिं गृणते प्रसन्नो ।  
दिव्याः स्तुवन्ति मुनयो यदुपर्यधस्तात् ॥ ८ ॥  
यद्वेनमुत्पथगतं द्विजवाक्यवज्र ।  
निष्प्लुष्टपौरुषभगं निरये पतन्तम् ।  
त्रात्वाऽर्थितो जगति पुत्रपदं च लेभे ।  
दुग्धा वसूनि वसुधा सकलानि येन ॥ ९ ॥  
नाभेरसावृषभ आस सुदेविसूनुः ।  
यो वै चचार समदृग् जडयोगचर्याम् ।  
यत्पारमहंस्यमृषयः पदमामनन्ति ।  
स्वस्थः प्रशान्तकरणः परिमुक्तसङ्गः ॥ १० ॥  
सत्रे ममाऽस भगवान् हयशीर्ष एव ।  
साक्षात् स यज्ञपुरुषः तपनीयवर्णः ।  
छन्दोमयो मखमयोऽखिलदेवतात्मा ।  
वाचो बभूवुरुशतीः श्वसतोऽस्य नस्तः ॥ ११ ॥  
मत्स्यो युगान्तसमये मनुनोपलब्धः ।  
क्षोणीमयो निखिलजीवनिकायकेतः ।  
विस्रंसितानुरुभये सलिले मुखान्मे ।  
आदाय तत्र विजहार ह वेदमार्गान् ॥ १२ ॥  
क्षीरोदधावमरदानवयूथपानाम् ।  
उन्मथ्नताममृतलब्धय आदिदेवः ।  
पृष्ठेन कच्छपवपुर्विदधार गोत्रं ।  
निद्राक्षणोऽद्रिपरिवर्तकषाणकण्डूः ॥ १३ ॥  
त्रैविष्टपोरुभयहा स नृसिंहरूपं ।  
कृत्वा भ्रमद् भ्रुकुटिदंष्ट्रकरालवक्त्रम् ।  
दैत्येन्द्रमाशु गदयाऽभिपतन्तमारात् ।  
ऊरौ निपात्य विददार नखैः स्फुरन्तम् ॥ १४ ॥  
अन्तः सरस्युरुबलेन पदे गृहीतो ।  
ग्राहेण यूथपतिरम्बुजहस्त आर्तः ।  
आहेदमादिपुरुषाखिललोकनाथ ।  
तीर्थश्रवः श्रवणमङ्गलनामधेय ॥ १५ ॥  
श्रुत्वा हरिस्तमरणार्थिनमप्रमेयः ।  
चक्रायुधः पतगराजभुजाधिरूढः ।  
चक्रेण नक्रवदनं विनिपाद्य तस्माद् ।  
धस्ते प्रगृह्य भगवान् कृपयोज्जहार ॥ १६ ॥  
ज्यायान् गुणैरवरजोऽप्यदितेः सुतानां ।  
लोकान् विचक्रम इमान् यदथाधियज्ञः ।  
क्ष्मां वामनेन जगृहे त्रिपदच्छलेन ।  
याच्ञामृते पथि चरन् प्रभुभिर्न चाल्यः ॥ १७ ॥  
नार्थो बलेरयमुरुक्रमपादशौचम् ।  
आपः शिखाधृतवतो विबुधाधिपत्यम् ।  
यो वै प्रतिश्रुतमृते न चिकीर्षदन्यद् ।  
आत्मानमङ्ग शिरसा हरयेऽभिमेने ॥ १८ ।  
तुभ्यं च नारद भृशं भगवान्विवृद्ध ।  
भावेन साधु परितुष्ट उवाच योगम् ।  
ज्ञानं च भागवतमात्मसतत्त्वदीपं ।  
यद्वासुदेवशरणा विदुरञ्जसैव ॥ १९ ॥  
चक्रं च दिक्ष्वविहतं दशसु स्वतेजो ।  
मन्वन्तरेषु मनुवंशधरो बिभर्ति ।  
दुष्टेषु राजसु दमं व्यदधात्स्वकीर्तिं ।  
सत्ये त्रिपृष्ठ उशतीं प्रथयंश्चरित्रैः ॥ २० ॥  
धन्वन्तरिश्च भगवान् स्वयमेव कीर्तिः ।  
नाम्ना नृणां पुरुरुजां रुज आशु हन्ति ।  
यज्ञे च भागममृतायुरवावचन्ध ।  
आयुश्च वेदमनुशास्त्यवतीर्य लोके ॥ २१ ॥  
क्षत्रं क्षयाय विधिनोपभृतं महात्मा ।  
ब्रह्मध्रुगुज्झितपथं नरकार्तिलिप्सु ।  
उद्धन्त्यसाववनिकण्टकमुग्रवीर्यः ।  
त्रिःसप्तकृत्व उरुधारपरश्वधेन ॥ २२ ॥  
अस्मत्प्रसादसुमुखः कलया कलेश ।  
इक्ष्वाकुवंश अवतीर्य गुरोर्निदेशे ।  
तिष्ठन् वनं सदयितानुज आविवेश ।  
यस्मिन् विरुध्य दशकन्धर आर्तिमार्च्छत् ॥ २३ ॥  
यस्मा अदादुदधिरूढभयाङ्गवेपो ।  
मार्गं सपद्यरिपुरं हरवद् दिधक्षोः ।  
दूरे सुहृन्मथितरोष सुशोणदृष्ट्या ।  
तातप्यमानमकरोरगनक्रचक्रः ॥ २४ ॥  
वक्षःस्थलस्पर्शरुग्णमहेन्द्रवाह ।  
दन्तैर्विडम्बितककुब्जुष ऊढहासम् ।  
सद्योऽसुभिः सह विनेष्यति दारहर्तुः ।  
विस्फूर्जितैर्धनुष उच्चरतोऽधि सैन्ये ॥ २५ ॥  
भूमेः सुरेतरवरूथविमर्दितायाः ।  
क्लेशव्ययाय कलया सितकृष्णकेशः ।  
जातः करिष्यति जनानुपलक्ष्यमार्गः ।  
कर्माणि चाऽऽत्ममहिमोपनिबन्धनानि ॥ २६ ॥  
तोकेन जीवहरणं यदुलूकिकायाः ।  
त्रैमासिकस्य च पदा शकटोऽपवृत्तः ।  
यद् रिङ्गतान्तरगतेन दिविस्पृशोर्वा ।  
उन्मूलनं त्वितरथाऽर्जुनयोर्न भाव्यम् ॥ २७ ॥  
यद्वै व्रजे व्रजपशून् विषतोयपीतान् ।  
पालांस्त्वजीव यदनुग्रहदृष्टिवृष्ट्या ।  
तच्छुद्धयेऽतिविषवीर्य विलोलजिह्वम् ।  
उच्चाटयिष्यदुरगं विहरन् ह्रदिन्याम् ॥ २८ ॥  
तत्कर्म दिव्यमिव यन्निशि निःशयानं ।  
दावाग्निना शुचिवने परिदह्यमाने ।  
उन्नेष्यति व्रजमतोऽवसितान्तकालं ।  
नेत्रे पिधाप्य सबलोऽनधिगम्यवीर्यः ॥ २९ ॥  
गृह्णीत यद् यदुपबन्धममुष्य माता ।  
शुल्बं सुतस्य न तु तत् तदमुष्य माति ।  
यज्जृम्भतोऽस्य वदने भुवनानि गोपी ।  
संवीक्ष्य शंकितमनाः प्रतिबोधिताऽऽसीत् ॥ ३० ॥  
नन्दं च मोक्ष्यति भयाद् वरुणस्य पाशात् ।  
गोपान् बिलेषु पिहितान् मयसूनुना च ।  
अह्न्यापृतं निशि शयानमतिश्रमेण ।  
लोकं विकुण्ठ मुपनेष्यति गोकुलं स्म ॥ ३१ ॥  
गोपैर्मखे प्रतिहते व्रजविप्लवाय ।  
देवेऽभिवर्षति पशून् कृपया रिरक्षुः ।  
धर्तोच्छिलीन्ध्रमिव सप्तदिनानि सप्त ।  
वर्षो महीध्रमनघैककरे सलीलम् ॥ ३२ ॥  
क्रीडन् वने निशि निशाकररश्मिगौर्यां ।  
रासोन्मुखः कलपदायतमूर्च्छितेन ।  
उद्दीपितस्मररुजां व्रजभृद्वधूनां ।  
हर्तुर्हरिष्यति शिरो धनदानुगस्य ॥ ३३ ॥  
ये च प्रलम्बखरदर्दुरकेश्यरिष्ट ।  
मल्लेभकंसयवनाः कपिपौण्ड्रकाद्याः ।  
अन्ये च शाल्वकुजबल्वलदन्तवक्र ।  
सप्तोक्षशम्बरविदूरथ रुक्मिमुख्याः ॥ ३४ ॥  
ये वा मृधे समितिशालिन आत्तचापाः ।  
काम्बोजमत्स्यकुरुकैकयसृञ्जयाद्याः ।  
यास्यन्त्यदर्शनमलं बलपार्थभीम ।  
व्याजाह्वयेन हरिणा निलयं तदीयम् ॥ ३५ ॥  
कालेन मीलितधियामवमृश्य नॄणां ।  
स्तोकायुषां स्वनिगमो बत दूरपारः ।  
आविर्हितस्त्वनुयुगं स हि सत्यवत्यां ।  
वेदद्रुमं विटपशो विभजिष्यति स्म ॥ ३६ ॥  
देवद्विषां निगमवर्त्मनि निष्ठितानां ।  
पूर्भिर्मयेन विहिताभिरदृश्यतूर्भिः ।  
लोकान् घ्नतां मतिविमोहमतिप्रलोभं ।  
वेषं विधाय बहु भाष्यत औपधर्म्यम् ॥ ३७ ॥  
यर्ह्यालयेष्वपि सतां न हरेः कथाः स्युः ।  
पाषण्डिनो द्विजजना वृषला नृदेवाः ।  
स्वाहा स्वधा वषडिति स्म गिरो न यत्र ।  
शास्ता भविष्यति कलेर्भगवान् युगान्ते ॥ ३८ ॥  
सर्गे तपोऽहमृषयो नव ये प्रजेशाः ।  
स्थाने च धर्ममखमन्वमरावनीशाः ।  
अन्ते त्वधर्महरमन्युवशासुराद्या ।  
मायाविभूतय इमाः पुरुशक्तिभाजः ॥ ३९ ॥  
विष्णोर्नु वीर्यगणनां कतमोऽर्हतीह ।  
यः पार्थिवान्यपि कविर्विममे रजांसि ।  
चस्कम्भ यः स्वरहसास्खलता त्रिपृष्ठं ।  
यस्मात् त्रिसाम्यसदनाद् उरुकम्पयानम् ॥ ४० ॥  
नान्तं विदाम्यहममी मुनयोऽग्रजास्ते ।  
मायाबलस्य पुरुषस्य कुतोऽपरे ये ।  
गायन् गुणान् दशशतानन आदिदेवः ।  
शेषोऽधुनापि समवस्यति नास्य पारम् ॥ ४१ ॥  
येषां स एष भगवान् दययेदनन्तः ।  
सर्वात्मनाऽश्रितपदो यदि निर्व्यलीकम् ।  
ते दुस्तरामतितरन्ति च देवमायां ।  
नैषां ममाहमिति धीः श्वशृगालभक्ष्ये ॥ ४२ ॥  
वेदाहमङ्ग परमस्य हि योगमायां ।  
यूयं भवश्च भगवानथ दैत्यवर्यः ।  
पत्नी मनोः स च मनुश्च तदात्मजाश्च ।  
प्राचीनबर्हि ऋभुरङ्ग उत ध्रुवश्च ॥ ४३ ॥  
इक्ष्वाकुरैलमुचुकुन्दविदेहगाधि ।  
रघ्वम्बरीषसगरा गयनाहुषाद्याः ।  
मान्धात्रलर्कशतधन्वनुरन्तिदेवा ।  
देवव्रतो बलिरमूर्त्तरयो दिलीपः ॥ ४४ ॥  
सौभर्युतङ्कशिबिदेवलपिप्पलाद ।  
सारस्वतोद्धवपराशरभूरिषेणाः ।  
येऽन्ये विभीषणहनूमदुपेन्द्रदत्त ।  
पार्थार्ष्टिषेणविदुरश्रुतदेव वर्याः ॥ ४५ ॥  
ते वै विदन्त्यतितरन्ति च देवमायां ।  
स्त्रीशूद्रहूणशबरा अपि पापजीवाः ।  
यद्यद्भुतक्रम परायणशीलशिक्षाः ।  
तिर्यग्जना अपि किमु श्रुतधारणा ये ॥ ४६ ॥  
शश्वत् प्रशान्तमभयं प्रतिबोधमात्रं ।  
शुद्धं समं सदसतः परमात्मतत्त्वम् ।  
शब्दो न यत्र पुरुकारकवान् क्रियार्थो ।  
माया परैत्यभिमुखे च विलज्जमाना ॥ ४७ ॥  
तद्वै पदं भगवतः परमस्य पुंसो ।  
ब्रह्मेति यद्विदुरजस्रसुखं विशोकम् ।  
सध्र्यङ् नियम्य यतयो यमकर्तहेतिं ।  
जह्युः स्वराडिव निपानखनित्रमिन्द्रः ॥ ४८ ॥  
स श्रेयसामपि विभुर्भगवान् यतोऽस्य ।  
भावस्वभावविहितस्य सतः प्रसिद्धिः ।  
देहे स्वधातुविगमेऽनुविशीर्यमाणे ।  
व्योमेव तत्र पुरुषो न विशीर्यतेऽजः ॥ ४९ ॥  
(अनुष्टुप्)  
सोऽयं तेऽभिहितस्तात भगवान् विश्वभावनः ।  
समासेन हरेर्नान्यद् अन्यस्मात् सदसच्च यत् ॥ ५० ॥  
इदं भागवतं नाम यन्मे भगवतोदितम् ।  
सङ्ग्रहोऽयं विभूतीनां त्वमेतद् विपुली कुरु ॥ ५१ ॥  
राजोवाच  
यथा हरौ भगवति नृणां भक्तिर्भविष्यति ।  
सर्वात्मन्यखिलाधारे इति सङ्कल्प्य वर्णय ॥ ५२ ॥  
मायां वर्णयतोऽमुष्य ईश्वरस्यानुमोदतः ।  
शृण्वतः श्रद्धया नित्यं माययाऽऽत्मा न मुह्यति ॥ ५3 ॥  
इति श्रीमद्‌भागवते महापुराणे पारमहंस्यां संहितायां  
द्वितीयस्कंधे सप्तमोऽध्यायः ॥ ७ ॥