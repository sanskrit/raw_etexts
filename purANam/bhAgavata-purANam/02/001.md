---
title: ००१
---
श्रीशुक उवाच ।  
वरीयान् एष ते प्रश्नः कृतो लोकहितं नृप ।  
आत्मवित् सम्मतः पुंसां श्रोतव्यादिषु यः परः ॥ १ ॥  
श्रोतव्यादीनि राजेन्द्र नृणां सन्ति सहस्रशः ।  
अपश्यतां आत्मतत्त्वं गृहेषु गृहमेधिनाम् ॥ २ ॥  
निद्रया ह्रियते नक्तं व्यवायेन च वा वयः ।  
दिवा चार्थेहया राजन् कुटुंबभरणेन वा ॥ ३ ॥  
देहापत्यकलत्रादिषु आत्मसैन्येष्वसत्स्वपि ।  
तेषां प्रमत्तो निधनं पश्यन्नपि न पश्यति ॥ ४ ॥  
तस्माद्भारत सर्वात्मा भगवान् ईश्वरो हरिः ।  
श्रोतव्यः कीर्तितव्यश्च स्मर्तव्यश्चेच्छताभयम् ॥ ५ ॥  
एतावान् सांख्ययोगाभ्यां स्वधर्मपरिनिष्ठया ।  
जन्मलाभः परः पुंसां अंते नारायणस्मृतिः ॥ ६ ॥  
प्रायेण मुनयो राजन् निवृत्ता विधिषेधतः ।  
नैर्गुण्यस्था रमंते स्म गुणानुकथने हरेः ॥ ७ ॥  
इदं भागवतं नाम पुराणं ब्रह्मसम्मितम् ।  
अधीतवान् द्वापरादौ पितुर्द्वैपायनादहम् ॥ ८ ॥  
परिनिष्ठितोऽपि नैर्गुण्य उत्तमश्लोकलीलया ।  
गृहीतचेता राजर्षे आख्यानं यत् अधीतवान् ॥ ९ ॥  
तदहं तेऽभिधास्यामि महापौरुषिको भवान् ।  
यस्य श्रद्दधतामाशु स्यान् मुकुंदे मतिः सती ॥ १० ॥  
एतन्निर्विद्यमानानां इच्छतां अकुतोभयम् ।  
योगिनां नृप निर्णीतं हरेर्नामानुकीर्तनम् ॥ ११ ॥  
किं प्रमत्तस्य बहुभिः परोक्षैर्हायनैरिह ।  
वरं मुहूर्तं विदितं घटते श्रेयसे यतः ॥ १२ ॥  
खट्वाङ्गो नाम राजर्षिः ज्ञात्वेयत्तामिहायुषः ।  
मुहूर्तात् सर्वं उत्सृज्य गतवान् अभयं हरिम् ॥ १३ ॥  
तवाप्येतर्हि कौरव्य सप्ताहं जीवितावधिः ।  
उपकल्पय तत्सर्वं तावद् यद् सांपरायिकम् ॥ १४ ॥  
अंतकाले तु पुरुष आगते गतसाध्वसः ।  
छिन्द्याद् असङ्गशस्त्रेण स्पृहां देहेऽनु ये च तम् ॥ १५ ॥  
गृहात् प्रत्प्रव्रजितो धीरः पुण्यतीर्थजलाप्लुतः ।  
शुचौ विविक्त आसीनो विधिवत् कल्पितासने ॥ १६ ॥  
अभ्यसेन् मनसा शुद्धं त्रिवृद् ब्रह्माक्षरं परम् ।  
मनो यच्छेज्जितश्वासो ब्रह्मबीजं अविस्मरन् ॥ १७ ॥  
नियच्छेद् विषयेभ्योऽक्षान् मनसा बुद्धिसारथिः ।  
मनः कर्मभिराक्षिप्तं शुभार्थे धारयेत् धिया ॥ १८ ॥  
तत्रैकावयवं ध्यायेत् अव्युच्छिन्नेन चेतसा ।  
मनो निर्विषयं युक्त्वा ततः किञ्चन न स्मरेत् ।  
पदं तत्परमं विष्णोः मनो यत्र प्रसीदति ॥ १९ ॥  
रजस्तमोभ्यां आक्षिप्तं विमूढं मन आत्मनः ।  
यच्छेद्धारणया धीरो हंति या तत्कृतं मलम् ॥ २० ॥  
यस्यां सन्धार्यमाणायां योगिनो भक्तिलक्षणः ।  
आशु संपद्यते योग आश्रयं भद्रमीक्षतः ॥ २१ ॥  
राजोवाच ॥  
यथा सन्धार्यते ब्रह्मन् धारणा यत्र सम्मता ।  
यादृशी वा हरेदाशु पुरुषस्य मनोमलम् ॥ २२ ॥  
श्रीशुक उवाच ।  
जितासनो जितश्वासो जितसङ्गो जितेंद्रियः ।  
स्थूले भगवतो रूपे मनः सन्धारयेद् धिया ॥ २३ ॥  
विशेषस्तस्य देहोऽयं स्थविष्ठश्च स्थवीयसाम् ।  
यत्रेदं दृश्यते विश्वं भूतं भव्यं भवच्च सत् ॥ २४ ॥  
अण्डकोशे शरीरेऽस्मिन् सप्तावरणसंयुते ।  
वैराजः पुरुषो योऽसौ भगवान् धारणाश्रयः ॥ २५ ॥  
पातालमेतस्य हि पादमूलं  
पठंति पार्ष्णिप्रपदे रसातलम् ।  
महातलं विश्वसृजोऽथ गुल्फौ  
तलातलं वै पुरुषस्य जङ्घे ॥ २६ ॥  
द्वे जानुनी सुतलं विश्वमूर्तेः  
ऊरुद्वयं वितलं चातलं च ।  
महीतलं तज्जघनं महीपते  
नभस्तलं नाभिसरो गृणन्ति ॥ २७ ॥  
उरःस्थलं ज्योतिरनीकमस्य  
ग्रीवा महर्वदनं वै जनोऽस्य ।  
तपो रराटीं विदुरादिपुंसः  
सत्यं तु शीर्षाणि सहस्रशीर्ष्णः ॥ २८ ॥  
इन्द्रादयो बाहव आसुरुस्राः  
कर्णौ दिशः श्रोत्रममुष्य शब्दः ।  
नासत्यदस्रौ परमस्य नासे  
घ्राणोऽस्य गंधो मुखमग्निरिद्धः ॥ २९ ॥  
द्यौरक्षिणी चक्षुरभूत्पतङ्गः  
पक्ष्माणि विष्णोरहनी उभे च ।  
तद्भ्रूविजृम्भः परमेष्ठिधिष्ण्यं  
आपोऽस्य तालू रस एव जिह्वा ॥ ३० ॥  
छन्दांस्यनन्तस्य शिरो गृणंति  
दंष्ट्रा यमः स्नेहकला द्विजानि ।  
हासो जनोन्मादकरी च माया  
दुरन्तसर्गो यदपाङ्गमोक्षः ॥ ३१ ॥  
व्रीडोत्तरौष्ठोऽधर एव लोभो  
धर्मः स्तनोऽधर्मपथोऽस्य पृष्ठम् ।  
कस्तस्य मेढ्रं वृषणौ च मित्रौ  
कुक्षिः समुद्रा गिरयोऽस्थिसङ्घाः ॥ ३२ ॥  
नद्योऽस्य नाड्योऽथ तनूरुहाणि  
महीरुहा विश्वतनोर्नृपेन्द्र ।  
अनन्तवीर्यः श्वसितं मातरिश्वा  
गतिर्वयः कर्म गुणप्रवाहः ॥ ३३ ॥  
ईशस्य केशान्न् विदुरम्बुवाहान्  
वासस्तु सन्ध्यां कुरुवर्य भूम्नः ।  
अव्यक्तमाहुः हृदयं मनश्च  
स चन्द्रमाः सर्वविकारकोशः ॥ ३४ ॥  
विज्ञानशक्तिं महिमामनन्ति  
सर्वात्मनोऽन्तःकरणं गिरित्रम् ।  
अश्वाश्वतर्युष्ट्रगजा नखानि  
सर्वे मृगाः पशवः श्रोणिदेशे ॥ ३५ ॥  
वयांसि तद् व्याकरणं विचित्रं  
मनुर्मनीषा मनुनो निवासः ।  
गंधर्वविद्याधरचारणाप्सरः  
स्वरस्मृतीः असुरानीकवीर्यः ॥ ३६ ॥  
ब्रह्माननं क्षत्रभुजो महात्मा  
विडूरुरङ्‌घ्रिश्रितकृष्णवर्णः ।  
नानाभिधाभीज्यगणोपपन्नो  
द्रव्यात्मकः कर्म वितानयोगः ॥ ३७ ॥  
इयान् असौ ईश्वरविग्रहस्य  
यः सन्निवेशः कथितो मया ते ।  
सन्धार्यतेऽस्मिन् वपुषि स्थविष्ठे  
मनः स्वबुद्ध्या न यतोऽस्ति किञ्चित् ॥ ३८ ॥  
स सर्वधीवृत्त्यनुभूतसर्व  
आत्मा यथा स्वप्नजनेक्षितैकः ।  
तं सत्यमानंदनिधिं भजेत  
नान्यत्र सज्जेद्यत आत्मपातः ॥ ३९ ॥  
इति श्रीमद्‌भागवते महापुराणे पारमहंस्यां संहितायां  
द्वितीयस्कंधे प्रथमोऽध्यायः ॥ १ ॥