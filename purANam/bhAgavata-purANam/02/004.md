---
title: ००४
---
सूत उवाच ।  
वैयासकेरिति वचः तत्त्वनिश्चयमात्मनः ।  
उपधार्य मतिं कृष्णे औत्तरेयः सतीं व्यधात् ॥ १ ॥  
आत्मजायासुतागार पशुद्रविणबन्धुषु ।  
राज्ये चाविकले नित्यं विरूढां ममतां जहौ ॥ २ ॥  
पप्रच्छ चेममेवार्थं यन्मां पृच्छथ सत्तमाः ।  
कृष्णानुभावश्रवणे श्रद्दधानो महामनाः ॥ ३ ॥  
संस्थां विज्ञाय सन्न्यस्य कर्म त्रैवर्गिकं च यत् ।  
वासुदेवे भगवति आत्मभावं दृढं गतः ॥ ४ ॥  
राजोवाच ॥  
समीचीनं वचो ब्रह्मन् सर्वज्ञस्य तवानघ ।  
तमो विशीर्यते मह्यं हरेः कथयतः कथाम् ॥ ५ ॥  
भूय एव विवित्सामि भगवान् आत्ममायया ।  
यथेदं सृजते विश्वं दुर्विभाव्यमधीश्वरैः ॥ ६ ॥  
यथा गोपायति विभुः यथा संयच्छते पुनः ।  
यां यां शक्तिमुपाश्रित्य पुरुशक्तिः परः पुमान् ।  
आत्मानं क्रीडयन्क्रीडन् करोति विकरोति च ॥ ७ ॥  
नूनं भगवतो ब्रह्मन् हरेरद्भुतकर्मणः ।  
दुर्विभाव्यमिवाभाति कविभिश्चापि चेष्टितम् ॥ ८ ॥  
यथा गुणांस्तु प्रकृतेः युगपत् क्रमशोऽपि वा ।  
बिभर्ति भूरिशस्त्वेकः कुर्वन् कर्माणि जन्मभिः ॥ ९ ॥  
विचिकित्सितमेतन्मे ब्रवीतु भगवान् यथा ।  
शाब्दे ब्रह्मणि निष्णातः परस्मिंश्च भवान्खलु ॥ १० ॥  
सूत उवाच ।  
इत्युपामंत्रितो राज्ञा गुणानुकथने हरेः ।  
हृषीकेशं अनुस्मृत्य प्रतिवक्तुं प्रचक्रमे ॥ ११ ॥  
श्रीशुक उवाच ।  
नमः परस्मै पुरुषाय भूयसे  
सदुद्भवस्थाननिरोधलीलया ।  
गृहीतशक्तित्रितयाय देहिनां  
अंतर्भवायानुपलक्ष्यवर्त्मने ॥ १२ ॥  
भूयो नमः सद्‌वृजिनच्छिदेऽसतां  
असंभवायाखिलसत्त्वमूर्तये ।  
पुंसां पुनः पारमहंस्य आश्रमे  
व्यवस्थितानामनुमृग्यदाशुषे ॥ १३ ॥  
नमो नमस्तेऽस्त्वृषभाय सात्वतां  
विदूरकाष्ठाय मुहुः कुयोगिनाम् ।  
निरस्तसाम्यातिशयेन राधसा  
स्वधामनि ब्रह्मणि रंस्यते नमः ॥ १४ ॥  
यत्कीर्तनं यत्स्मरणं यदीक्षणं  
यद् वंदनं यच्छ्रवणं यदर्हणम् ।  
लोकस्य सद्यो विधुनोति कल्मषं  
तस्मै सुभद्रश्रवसे नमो नमः ॥ १५ ॥  
विचक्षणा यच्चरणोपसादनात्  
सङ्गं व्युदस्योभयतोऽन्तरात्मनः ।  
विन्दन्ति हि ब्रह्मगतिं गतक्लमाः  
तस्मै सुभद्रश्रवसे नमो नमः ॥ १६ ॥  
तपस्विनो दानपरा यशस्विनो  
मनस्विनो मंत्रविदः सुमङ्गलाः ।  
क्षेमं न विन्दन्ति विना यदर्पणं  
तस्मै सुभद्रश्रवसे नमो नमः ॥ १७ ॥  
किरातहूणान्ध्रपुलिन्दपुल्कशा  
आभीरकङ्का यवनाः खसादयः ।  
येऽन्ये च पापा यदपाश्रयाश्रयाः  
शुध्यन्ति तस्मै प्रभविष्णवे नमः ॥ १८ ॥  
स एष आत्मात्मवतामधीश्वरः  
त्रयीमयो धर्ममयस्तपोमयः ।  
गतव्यलीकैरजशङ्करादिभिः  
वितर्क्यलिङ्गो भगवान्प्रसीदताम् ॥ १९ ॥  
श्रियः पतिर्यज्ञपतिः प्रजापतिः  
धियां पतिर्लोकपतिर्धरापतिः ।  
पतिर्गतिश्चान्धकवृष्णिसात्वतां  
प्रसीदतां मे भगवान् सतां पतिः ॥ २० ॥  
यदङ्घ्र्यभिध्यानसमाधिधौतया  
धियानुपश्यन्ति हि तत्त्वमात्मनः ।  
वदन्ति चैतत् कवयो यथारुचं  
स मे मुकुंदो भगवान् प्रसीदताम् ॥ २१ ॥  
प्रचोदिता येन पुरा सरस्वती  
वितन्वताऽजस्य सतीं स्मृतिं हृदि ।  
स्वलक्षणा प्रादुरभूत् किलास्यतः  
स मे ऋषीणां ऋषभः प्रसीदताम् ॥ २२ ॥  
भूतैर्महद्‌भिर्य इमाः पुरो विभुः  
निर्माय शेते यदमूषु पूरुषः ।  
भुङ्क्ते गुणान् षोडश षोडशात्मकः  
सोऽलङ्कृषीष्ट भगवान् वचांसि मे ॥ २३ ॥  
नमस्तस्मै भगवते वासुदेवाय वेधसे ।  
पपुर्ज्ञानमयं सौम्या यन्मुखाम्बुरुहासवम् ॥ २४ ॥  
एतद् एवात्मभू राजन् नारदाय विपृच्छते ।  
वेदगर्भोऽभ्यधात् साक्षाद् यदाह हरिरात्मनः ॥ २५ ॥  
इति श्रीमद्‌भागवते महापुराणे पारमहंस्यां संहितायां  
द्वितीयस्कंधे चतुर्थोऽध्यायः ॥ ४ ॥