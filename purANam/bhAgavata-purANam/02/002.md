---
title: ००२
---
श्रीशुक उवाच ।  
एवं पुरा धारणयाऽऽत्मयोनिः  
नष्टां स्मृतिं प्रत्यवरुध्य तुष्टात् ।  
तथा ससर्जेदममोघदृष्टिः  
यथाप्ययात् प्राक् व्यवसायबुद्धिः ॥ १ ॥  
शाब्दस्य हि ब्रह्मण एष पन्था  
यन्नामभिर्ध्यायति धीरपार्थैः ।  
परिभ्रमन् तत्र न विन्दतेऽर्थान्  
मायामये वासनया शयानः ॥ २ ॥  
अतः कविर्नामसु यावदर्थः  
स्याद् अप्रमत्तो व्यवसायबुद्धिः ।  
सिद्धेऽन्यथार्थे न यतेत तत्र  
परिश्रमं तत्र समीक्षमाणः ॥ ३ ॥  
सत्यां क्षितौ किं कशिपोः प्रयासैः  
बाहौ स्वसिद्धे ह्युपबर्हणैः किम् ।  
सत्यञ्जलौ किं पुरुधान्नपात्र्या  
दिग्वल्कलादौ सति किं दुकूलैः ॥ ४ ॥  
चीराणि किं पथि न सन्ति दिशन्ति भिक्षां ।  
नैवाङ्‌घ्रिपाः परभृतः सरितोऽप्यशुष्यन् ।  
रुद्धा गुहाः किमजितोऽवति नोपसन्नान् ।  
कस्माद् भजंति कवयो धनदुर्मदान्धान् ॥ ५ ॥  
एवं स्वचित्ते स्वत एव सिद्ध  
आत्मा प्रियोऽर्थो भगवान अनंतः ।  
तं निर्वृतो नियतार्थो भजेत  
संसारहेतूपरमश्च यत्र ॥ ६ ॥  
कस्तां त्वनादृत्य परानुचिन्तां  
ऋते पशून् असतीं नाम कुर्यात् ।  
पश्यञ्जनं पतितं वैतरण्यां  
स्वकर्मजान् परितापान् जुषाणम् ॥ ७ ॥  
केचित् स्वदेहान्तर्हृदयावकाशे  
प्रादेशमात्रं पुरुषं वसन्तम् ।  
चतुर्भुजं कञ्जरथाङ्गशङ्ख  
गदाधरं धारणया स्मरन्ति ॥ ८ ॥  
प्रसन्नवक्त्रं नलिनायतेक्षणं  
कदंबकिञ्जल्कपिशङ्गवाससम् ।  
लसन्महारत्नहिरण्मयाङ्गदं  
स्फुरन् महारत्नकिरीटकुण्डलम् ॥ ९ ॥  
उन्निद्रहृत्पङ्कजकर्णिकालये  
योगेश्वरास्थापितपादपल्लवम् ।  
श्रीलक्षणं कौस्तुभरत्नकन्धरं  
अम्लानलक्ष्म्या वनमालयाचितम् ॥ १० ॥  
विभूषितं मेखलयाऽङ्गुलीयकैः  
महाधनैर्नूपुरकङ्कणादिभिः ।  
स्निग्धामलाकुञ्चितनीलकुन्तलैः  
विरोचमानाननहासपेशलम् ॥ ११ ॥  
अदीनलीलाहसितेक्षणोल्लसद्  
भ्रूभङ्गसंसूचितभूर्यनुग्रहम् ।  
ईक्षेत चिन्तामयमेनमीश्वरं  
यावन्मनो धारणयाऽवतिष्ठते ॥ १२ ॥  
एकैकशोऽङ्गानि धियानुभावयेत्  
पादादि यावद् हसितं गदाभृतः ।  
जितं जितं स्थानमपोह्य धारयेत्  
परं परं शुद्ध्यति धीर्यथा यथा ॥ १३ ॥  
यावन्न जायेत परावरेऽस्मिन्  
विश्वेश्वरे द्रष्टरि भक्तियोगः ।  
तावत् स्थवीयः पुरुषस्य रूपं  
क्रियावसाने प्रयतः स्मरेत ॥ १४ ॥  
स्थिरं सुखं चासनमास्थितो यतिः  
यदा जिहासुरिममङ्ग लोकम् ।  
काले च देशे च मनो न सज्जयेत्  
प्राणान् नियच्छेन्मनसा जितासुः ॥ १५ ॥  
मनः स्वबुद्ध्याऽमलया नियम्य  
क्षेत्रज्ञ एतां निनयेत् तमात्मनि ।  
आत्मानमात्मन्यवरुध्य धीरो  
लब्धोपशान्तिर्विरमेत कृत्यात् ॥ १६ ॥  
न यत्र कालोऽनिमिषां परः प्रभुः  
कुतो नु देवा जगतां य ईशिरे ।  
न यत्र सत्त्वं न रजस्तमश्च  
न वै विकारो न महान् प्रधानम् ॥ १७ ॥  
परं पदं वैष्णवमामनन्ति  
तद् यन्नेति नेतीत्यतदुत्सिसृक्षवः ।  
विसृज्य दौरात्म्यमनन्यसौहृदा  
हृदोपगुह्यार्हपदं पदे पदे ॥ १८ ॥  
इत्थं मुनिस्तूपरमेद् व्यवस्थितो  
विज्ञानदृग्वीर्य सुरन्धिताशयः ।  
स्वपार्ष्णिनऽपीड्य गुदं ततोऽनिलं  
स्थानेषु षट्सून्नमयेज्जितक्लमः ॥ १९ ॥  
नाभ्यां स्थितं हृद्यधिरोप्य तस्माद्  
उदुदानगत्योरसि तं नयेन्मुनिः ।  
ततोऽनुसन्धाय धिया मनस्वी  
स्वतालुमूलं शनकैर्नयेत ॥ २० ॥  
तस्माद् भ्रुवोरन्तरमुन्नयेत  
निरुद्धसप्तायतनोऽनपेक्षः ।  
स्थित्वा मुहूर्तार्धमकुण्ठदृष्टिः  
निर्भिद्य मूर्धन् विसृजेत् परं गतः ॥ २१ ॥  
यदि प्रयास्यन् नृप पारमेष्ठ्यं  
वैहायसानामुत यद् विहारम् ।  
अष्टाधिपत्यं गुणसन्निवाये  
सहैव गच्छेन्मनसेन्द्रियैश्च ॥ २२ ॥  
योगेश्वराणां गतिमाहुरन्तः  
बहिस्त्रिलोक्याः पवनान्तरात्मनाम् ।  
न कर्मभिस्तां गतिमाप्नुवन्ति  
विद्यातपोयोगसमाधिभाजाम् ॥ २३ ॥  
वैश्वानरं याति विहायसा गतः  
सुषुम्नया ब्रह्मपथेन शोचिषा ।  
विधूतकल्कोऽथ हरेरुदस्तात्  
प्रयाति चक्रं नृप शैशुमारम् ॥ २४ ॥  
[ योऽन्तः पचति भूतानां यस्तपत्यण्डमध्यगः ।  
सोऽग्निर्वैश्वानरो मार्गो देवानां पितृणां मुनेः ॥  
देवयानं पिङ्गलाभिः हन्येति शतायुषा ।  
रात्रीरिडाभिः पितृणां विषुवत्तां सुषुम्नया ॥ ]  
These two shlokas are found only in Madhwa school  
edition and Shri Vijayadhwajatirtha commented on these.  
तद्विश्वनाभिं त्वतिवर्त्य विष्णोः  
अणीयसा विरजेनात्मनैकः ।  
नमस्कृतं ब्रह्मविदामुपैति  
कल्पायुषो यद् विबुधा रमन्ते ॥ २५ ॥  
अथो अनन्तस्य मुखानलेन  
दन्दह्यमानं स निरीक्ष्य विश्वम् ।  
निर्याति सिद्धेश्वरयुष्टधिष्ण्यं  
यद् द्वैपरार्ध्यं तदु पारमेष्ठ्यम् ॥ २६ ॥  
न यत्र शोको न जरा न मृत्युः  
न आर्तिः न चोद्वेग ऋते कुतश्चित् ।  
यच्चित्ततोऽदः कृपयानिदं विदां  
दुरन्तदुःखप्रभवानुदर्शनात् ॥ २७ ॥  
ततो विशेषं प्रतिपद्य निर्भयः  
तेनात्मनापोऽनलमूर्तिरत्वरन् ।  
ज्योतिर्मयो वायुमुपेत्य काले  
वाय्वात्मना खं बृहदात्मलिङ्गम् ॥ २८ ॥  
घ्राणेन गन्धं रसनेन वै रसं  
रूपं च दृष्ट्या श्वसनं त्वचैव ।  
श्रोत्रेण चोपेत्य नभोगुणत्वं  
प्राणेन चाकूतिमुपैति योगी ॥ २९ ॥  
स भूतसूक्ष्मेन्द्रियसन्निकर्षं  
मनोमयं देवमयं विकार्यम् ।  
संसाद्य गत्या सह तेन याति  
विज्ञानतत्त्वं गुणसंनिरोधम् ॥ ३० ॥  
तेनात्मनात्मानमुपैति शान्तं  
आनंदमानंदमयोऽवसाने ।  
एतां गतिं भागवतीं गतो यः  
स वै पुनर्नेह विषज्जतेऽङ्ग ॥ ३१ ॥  
एते सृती ते नृप वेदगीते  
त्वयाभिपृष्टे च सनातने च ।  
ये वै पुरा ब्रह्मण आह तुष्ट  
आराधितो भगवान् वासुदेवः ॥ ३२ ॥  
न ह्यतोऽन्यः शिवः पन्था विशतः संसृताविह ।  
वासुदेवे भगवति भक्तियोगो यतो भवेत् ॥ ३३ ॥  
भगवान्ब्रह्म कार्त्स्न्येन त्रिरन् वीक्ष्य मनीषया ।  
तदध्यवस्यत् कूटस्थो रतिरात्मन् यतो भवेत् ॥ ३४ ॥  
भगवान् सर्वभूतेषु लक्षितः स्वात्मना हरिः ।  
दृश्यैर्बुद्ध्यादिभिर्द्रष्टा लक्षणैः अनुमापकैः ॥ ३५ ॥  
तस्मात् सर्वात्मना राजन् हरिः सर्वत्र सर्वदा ।  
श्रोतव्यः कीर्तितव्यश्च स्मर्तव्यो भगवान् नृणाम् ॥ ३६ ॥  
पिबन्ति ये भगवत आत्मनः  
सतां कथामृतं श्रवणपुटेषु सम्भृतम् ।  
पुनन्ति ते विषयविदूषिताशयं  
व्रजन्ति तच्चरणसरोरुहान्तिकम् ॥ ३७ ॥  
इति श्रीमद्‌भागवते महापुराणे पारमहंस्यां संहितायां  
द्वितीयस्कंधे द्वितीयोऽध्यायः ॥ २ ॥