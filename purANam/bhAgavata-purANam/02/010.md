---
title: ०१०
---
श्रीशुक उवाच ।  
(अनुष्टुप्)  
अत्र सर्गो विसर्गश्च स्थानं पोषणमूतयः ।  
मन्वन्तरेशानुकथा निरोधो मुक्तिराश्रयः ॥ १ ॥  
दशमस्य विशुद्ध्यर्थं नवानामिह लक्षणम् ।  
वर्णयन्ति महात्मानः श्रुतेनार्थेन चाञ्जसा ॥ २ ॥  
भूतमात्रेन्द्रियधियां जन्म सर्ग उदाहृतः ।  
ब्रह्मणो गुणवैषम्यात् विसर्गः पौरुषः स्मृतः ॥ ३ ॥  
स्थितिर्वैकुण्ठविजयः पोषणं तदनुग्रहः ।  
मन्वन्तराणि सद्धर्म ऊतयः कर्मवासनाः ॥ ४ ॥  
अवतारानुचरितं हरेश्चास्यानुवर्तिनाम् ।  
पुंसां ईशकथाः प्रोक्ता नानाख्यान उपबृंहिताः ॥ ५ ॥  
निरोधोऽस्यानुशयनं आत्मनः सह शक्तिभिः ।  
मुक्तिः हित्वान्यथा रूपं स्वरूपेण व्यवस्थितिः ॥ ॥ ६ ॥  
आभासश्च निरोधश्च यतश्चाध्यवसीयते ।  
स आश्रयः परं ब्रह्म परमात्मेति शब्द्यते ॥ ७ ॥  
योऽध्यात्मिकोऽयं पुरुषः सोऽसौ एवाधिदैविकः ।  
यः तत्र उभय विच्छेदः स स्मृतोह्याधिभौतिकः ॥ ८ ॥  
एकं एकतराभावे यदा न उपलभामहे ।  
त्रितयं तत्र यो वेद स आत्मा स्वाश्रयाश्रयः ॥ ९ ॥  
पुरुषोऽण्डं विनिर्भिद्य यदाऽसौ स विनिर्गतः ।  
आत्मनोऽयनमन्विच्छन् अपः अस्राक्षीच्छुचिः शुचीः ॥ १० ॥  
तास्ववात्सीत् स्वसृष्टासु सहस्रं परिवत्सरान् ।  
तेन नारायणो नाम यदापः पुरुषोद्भवाः ॥ ११ ॥  
द्रव्यं कर्म च कालश्च स्वभावो जीव एव च ।  
यदनुग्रहतः सन्ति न सन्ति यद् उपेक्षया ॥ १२ ॥  
एको नानात्वमन्विच्छन् योगतल्पात् समुत्थितः ।  
वीर्यं हिरण्मयं देवो मायया व्यसृजत् त्रिधा ॥ १३ ॥  
अधिदैवं अथ अध्यात्मं अधिभूतमिति प्रभुः ।  
अथैकं पौरुषं वीर्यं त्रिधा भिद्यत तच्छृणु ॥ १४ ॥  
अन्तः शरीर आकाशात् पुरुषस्य विचेष्टतः ।  
ओजः सहो बलं जज्ञे ततः प्राणो महान् असुः ॥ १५ ॥  
अनुप्राणन्ति यं प्राणाः प्राणन्तं सर्वजन्तुषु ।  
अपानंतं अपानन्ति नरदेवं इवानुगाः ॥ १६ ॥  
प्राणेन आक्षिपता क्षुत् तृड् अन्तरा जायते विभोः ।  
पिपासतो जक्षतश्च प्राङ् मुखं निरभिद्यत ॥ १७ ॥  
मुखतः तालु निर्भिन्नं जिह्वा तत्र उपजायते ।  
ततो नानारसो जज्ञे जिह्वया योऽधिगम्यते ॥ १८ ॥  
विवक्षोर्मुखतो भूम्नो वह्निर्वाग् व्याहृतं तयोः ।  
जले वै तस्य सुचिरं निरोधः समजायत ॥ १९ ॥  
नासिके निरभिद्येतां दोधूयति नभस्वति ।  
तत्र वायुः गन्धवहो घ्राणो नसि जिघृक्षतः ॥ २० ॥  
यदाऽऽत्मनि निरालोकं आत्मानं च दिदृक्षतः ।  
निर्भिन्ने ह्यक्षिणी तस्य ज्योतिः चक्षुः गुणग्रहः ॥ २१ ॥  
बोध्यमानस्य ऋषिभिः आत्मनः तत् जिघृक्षतः ।  
कर्णौ च निरभिद्येतां दिशः श्रोत्रं गुणग्रहः ॥ २२ ॥  
वस्तुनो मृदुकाठिन्य लघुगुर्वोष्ण शीतताम् ।  
जिघृक्षतः त्वङ् निर्भिन्ना तस्यां रोम महीरुहाः ।  
तत्र चान्तर्बहिर्वातः त्वचा लब्धगुणो वृतः ॥ २३ ॥  
हस्तौ रुरुहतुः तस्य नाना कर्म चिकीर्षया ।  
तयोस्तु बलमिन्द्रश्च आदानं उभयाश्रयम् ॥ २४ ॥  
गतिं जिगीषतः पादौ रुरुहातेऽभिकामिकाम् ।  
पद्भ्यां यज्ञः स्वयं हव्यं कर्मभिः क्रियते नृभिः ॥ २५ ॥  
निरभिद्यत शिश्नो वै प्रजानन्द अमृतार्थिनः ।  
उपस्थ आसीत् कामानां प्रियं तद् उभयाश्रयम् ॥ २६ ॥  
उत्सिसृक्षोः धातुमलं निरभिद्यत वै गुदम् ।  
ततः पायुस्ततो मित्र उत्सर्ग उभयाश्रयः ॥ २७ ॥  
आसिसृप्सोः पुरः पुर्या नाभिद्वारं अपानतः ।  
तत्र अपानः ततो मृत्युः पृथक्त्वं उभयाश्रयम् ॥ २८ ॥  
आदित्सोः अन्नपानानां आसन् कुक्ष्यन्न नाडयः ।  
नद्यः समुद्राश्च तयोः तुष्टिः पुष्टिः तदाश्रये ॥ २९ ॥  
निदिध्यासोः आत्ममायां हृदयं निरभिद्यत ।  
ततो मनः ततश्चंद्रः सङ्कल्पः काम एव च ॥ ३० ॥  
त्वक् चर्म मांस रुधिर मेदो मज्जास्थि धातवः ।  
भूम्यप्तेजोमयाः सप्त प्राणो व्योमाम्बु वायुभिः ॥ ३१ ॥  
गुणात्मकान् इंद्रियाणि भूतादि प्रभवा गुणाः ।  
मनः सर्व विकारात्मा बुद्धिर्विज्ञानरूपिणी ॥ ३२ ॥  
एतद् भगवतो रूपं स्थूलं ते व्याहृतं मया ।  
मह्यादिभिश्च आवरणैः अष्टभिः बहिरावृतम् ॥ ३३ ॥  
अतः परं सूक्ष्मतमं अव्यक्तं निर्विशेषणम् ।  
अनादिमध्यनिधनं नित्यं वाङ् मनसः परम् ॥ ३४ ॥  
अमुनी भगवद् रूपे मया ते ह्यनुवर्णिते ।  
उभे अपि न गृह्णन्ति मायासृष्टे विपश्चितः ॥ ३५ ॥  
स वाच्य वाचकतया भगवान् ब्रह्मरूपधृक् ।  
नामरूपक्रिया धत्ते सकर्माकर्मकः परः ॥ ३६ ॥  
प्रजापतीन् मनून् देवान् ऋषीन् पितृगणान् पृथक् ।  
सिद्धचारणगन्धर्वान् विद्याध्रासुर गुह्यकान् ॥ ३७ ॥  
किन्नराप्सरसो नागान् सर्पान् किम्पुरुषोरगान् ।  
मातृरक्षःपिशाचांश्च प्रेतभूतविनायकान् ॥ ३८ ॥  
कूष्माण्दोन्माद वेतालान् यातुधानान् ग्रहानपि ।  
खगान् मृगान् पशून् वृक्षान् गिरीन् नृप सरीसृपान् ॥ ३९ ॥  
द्विविधाश्चतुर्विधा येऽन्ये जल स्थल वनौकसः ।  
कुशला-अकुशला मिश्राः कर्मणां गतयस्त्विमाः ॥ ४० ॥  
सत्त्वं रजस्तम इति तिस्रः सुर-नृ-नारकाः ।  
तत्राप्येकैकशो राजन् भिद्यन्ते गतयस्त्रिधा ।  
यद् एकैकतरोऽन्याभ्यां स्वभाव उपहन्यते ॥ ४१ ॥  
स एवेदं जगद्धाता भगवान् धर्मरूपधृक् ।  
पुष्णाति स्थापयन् विश्वं तिर्यङ्नरसुरादिभिः ॥ ४२ ॥  
ततः कालाग्निरुद्रात्मा यत्सृष्टं इदमात्मनः ।  
सं नियच्छति तत्काले घनानीकं इवानिलः ॥ ४३ ॥  
इत्थं भावेन कथितो भगवान् भगवत्तमः ।  
न इत्थं भावेन हि परं द्रष्टुं अर्हन्ति सूरयः ॥ ४४ ॥  
नास्य कर्मणि जन्मादौ परस्य अनुविधीयते ।  
कर्तृत्वप्रतिषेधार्थं माययारोपितं हि तत् ॥ ४५ ॥  
अयं तु ब्रह्मणः कल्पः सविकल्प उदाहृतः ।  
विधिः साधारणो यत्र सर्गाः प्राकृतवैकृताः ॥ ४६ ॥  
परिमाणं च कालस्य कल्पलक्षण विग्रहम् ।  
यथा पुरस्ताद् व्याख्यास्ये पाद्मं कल्पमथो श्रृणु ॥ ४७ ॥  
शौनक उवाच ।  
यदाह नो भवान् सूत क्षत्ता भागवतोत्तमः ।  
चचार तीर्थानि भुवः त्यक्त्वा बंधून् सु-दुस्त्यजान् ॥ ४८ ॥  
क्षत्तुः कौशारवेः तस्य संवादोऽध्यात्मसंश्रितः ।  
यद्वा स भगवान् तस्मै पृष्टः तत्त्वं उवाच ह ॥ ४९ ॥  
ब्रूहि नः तद् इदं सौम्य विदुरस्य विचेष्टितम् ।  
बन्धुत्याग निमित्तं च यथैव आगतवान् पुनः ॥ ५० ॥  
सूत उवाच ।  
राज्ञा परीक्षिता पृष्टो यद् अवोचत् महामुनिः ।  
तद्वोऽभिधास्ये श्रृणुत राज्ञः प्रश्नानुसारतः ॥ ५१ ॥  
इति श्रीमद्‌भागवते महापुराणे पारमहंस्यां संहितायां  
द्वितीयस्कंधे दशमोऽध्यायः ॥ १० ॥