---
title: ०२३
---
मैत्रेय उवाच ।  
पितृभ्यां प्रस्थिते साध्वी पतिं इङ्‌कितकोविदा ।  
नित्यं पर्यचरत् प्रीत्या भवानीव भवं प्रभुम् ॥ १ ॥  
विश्रम्भेणात्मशौचेन गौरवेण दमेन च ।  
शुश्रूषया सौहृदेन वाचा मधुरया च भोः ॥ २ ॥  
विसृज्य कामं दम्भं च द्वेषं लोभमघं मदम् ।  
अप्रमत्तोद्यता नित्यं तेजीयांसमतोषयत् ॥ ३ ॥  
स वै देवर्षिवर्यस्तां मानवीं समनुव्रताम् ।  
दैवाद्गरीयसः पत्युः आशासानां महाशिषः ॥ ४ ॥  
कालेन भूयसा क्षामां कर्शितां व्रतचर्यया ।  
प्रेमगद्गदया वाचा पीडितः कृपयाब्रवीत् ॥ ५ ॥  
कर्दम उवाच -  
तुष्टोऽहमद्य तव मानवि मानदायाः  
शुश्रूषया परमया परया च भक्त्या ।  
यो देहिनामयमतीव सुहृत्स देहो  
नावेक्षितः समुचितः क्षपितुं मदर्थे ॥ ६ ॥  
ये मे स्वधर्मनिरतस्य तपःसमाधि  
विद्यात्मयोगविजिता भगवत्प्रसादाः ।  
तानेव ते मदनुसेवनयावरुद्धान्  
दृष्टिं प्रपश्य वितराम्यभयानशोकान् ॥ ७ ॥  
अन्ये पुनर्भगवतो भ्रुव उद्विजृम्भ  
विभ्रंशितार्थरचनाः किमुरुक्रमस्य ।  
सिद्धासि भुङ्क्ष्व विभवान् निजधर्मदोहान्  
दिव्यान् नरैर्दुरधिगान् नृपविक्रियाभिः ॥ ८ ॥  
एवं ब्रुवाणमबलाखिलयोगमाया  
विद्याविचक्षणमवेक्ष्य गताधिरासीत् ।  
सम्प्रश्रयप्रणयविह्वलया गिरेषद्  
व्रीडावलोकविलसद् हसिताननाह ॥ ९ ॥  
देवहूतिरुवाच -  
राद्धं बत द्विजवृषैतदमोघयोग  
मायाधिपे त्वयि विभो तदवैमि भर्तः ।  
यस्तेऽभ्यधायि समयः सकृदङ्गसङ्गो  
भूयाद्गरीयसि गुणः प्रसवः सतीनाम् ॥ १० ॥  
तत्रेतिकृत्यमुपशिक्ष यथोपदेशं  
येनैष मे कर्शितोऽतिरिरंसयाऽऽत्मा ।  
सिद्ध्येत ते कृतमनोभवधर्षिताया  
दीनस्तदीश भवनं सदृशं विचक्ष्व ॥ ११ ॥  
मैत्रेय उवाच -  
प्रियायाः प्रियमन्विच्छन् कर्दमो योगमास्थितः ।  
विमानं कामगं क्षत्तः तर्ह्येवाविरचीकरत् ॥ १२ ॥  
सर्वकामदुघं दिव्यं सर्वरत्नसमन्वितम् ।  
सर्वर्द्ध्युपचयोदर्कं मणिस्तम्भैरुपस्कृतम् ॥ १३ ॥  
दिव्योपकरणोपेतं सर्वकालसुखावहम् ।  
पट्टिकाभिः पताकाभिः विचित्राभिः अलङ्कृतम् ॥ १४ ॥  
स्रग्भिर्विचित्रमाल्याभिः मञ्जुशिञ्जत् षडङ्‌घ्रिभिः ।  
दुकूलक्षौमकौशेयैः नानावस्त्रैः विराजितम् ॥ १५ ॥  
उपर्युपरि विन्यस्त निलयेषु पृथक्पृथक् ।  
क्षिप्तैः कशिपुभिः कान्तं पर्यङ्कव्यजनासनैः ॥ १६ ॥  
तत्र तत्र विनिक्षिप्त नानाशिल्पोपशोभितम् ।  
महामरकतस्थल्या जुष्टं विद्रुमवेदिभिः ॥ १७ ॥  
द्वाःसु विद्रुमदेहल्या भातं वज्रकपाटवत् ।  
शिखरेषु इन्द्रनीलेषु हेमकुम्भैः अधिश्रितम् ॥ १८ ॥  
चक्षुष्मत् पद्मरागाग्र्यैः वज्रभित्तिषु निर्मितैः ।  
जुष्टं विचित्रवैतानैः महार्हैः हेमतोरणैः ॥ १९ ॥  
हंसपारावतव्रातैः तत्र तत्र निकूजितम् ।  
कृत्रिमान् मन्यमानैः स्वान् अधिरुह्याधिरुह्य च ॥ २० ॥  
विहारस्थानविश्राम संवेशप्राङ्गणाजिरैः ।  
यथोपजोषं रचितैः व्प्स्मापनं इवात्मनः ॥ २१ ॥  
ईदृग्गृहं तत्पश्यन्तीं नातिप्रीतेन चेतसा ।  
सर्वभूताशयाभिज्ञः प्रावोचत् कर्दमः स्वयम् ॥ २२ ॥  
निमज्ज्यास्मिन् ह्रदे भीरु विमानं इदमारुह ।  
इदं शुक्लकृतं तीर्थं आशिषां यापकं नृणाम् ॥ २३ ॥  
सा तद्भर्तुः समादाय वचः कुवलयेक्षणा ।  
सरजं बिभ्रती वासो वेणीभूतांश्च मूर्धजान् ॥ २४ ॥  
अङ्गं च मलपङ्केन सञ्छन्नं शबलस्तनम् ।  
आविवेश सरस्वत्याः सरः शिवजलाशयम् ॥ २५ ॥  
सान्तः सरसि वेश्मस्थाः शतानि दश कन्यकाः ।  
सर्वाः किशोरवयसो ददर्शोत्पलगन्धयः ॥ २६ ॥  
तां दृष्ट्वा सहसोत्थाय प्रोचुः प्राञ्जलयः स्त्रियः ।  
वयं कर्मकरीस्तुभ्यं शाधि नः करवाम किम् ॥ २७ ॥  
स्नानेन तां महार्हेण स्नापयित्वा मनस्विनीम् ।  
दुकूले निर्मले नूत्ने ददुरस्यै च मानदाः ॥ २८ ॥  
भूषणानि परार्ध्यानि वरीयांसि द्युमन्ति च ।  
अन्नं सर्वगुणोपेतं पानं चैवामृतासवम् ॥ २९ ॥  
अथादर्शे स्वमात्मानं स्रग्विणं विरजाम्बरम् ।  
विरजं कृतस्वस्त्ययनं कन्याभिर्बहुमानितम् ॥ ३० ॥  
स्नातं कृतशिरःस्नानं सर्वाभरणभूषितम् ।  
निष्कग्रीवं वलयिनं कूजत् काञ्चननूपुरम् ॥ ३१ ॥  
श्रोण्योरध्यस्तया काञ्च्या काञ्चन्या बहुरत्नया ।  
हारेण च महार्हेण रुचकेन च भूषितम् ॥ ३२ ॥  
सुदता सुभ्रुवा श्लक्ष्ण स्निग्धापाङ्गेन चक्षुषा ।  
पद्मकोशस्पृधा नीलैः अलकैश्च लसन्मुखम् ॥ ३३ ॥  
यदा सस्मार ऋषभं ऋषीणां दयितं पतिम् ।  
तत्र चास्ते सह स्त्रीभिः यत्रास्ते स प्रजापतिः ॥ ३४ ॥  
भर्तुः पुरस्तादात्मानं स्त्रीसहस्रवृतं तदा ।  
निशाम्य तद्योगगतिं संशयं प्रत्यपद्यत ॥ ३५ ॥  
स तां कृतमलस्नानां विभ्राजन्तीमपूर्ववत् ।  
आत्मनो बिभ्रतीं रूपं संवीतरुचिरस्तनीम् ॥ ३६ ॥  
विद्याधरीसहस्रेण सेव्यमानां सुवाससम् ।  
जातभावो विमानं तद् आरोहयद् अमित्रहन् ॥ ३७ ॥  
तस्मिन् अलुप्तमहिमा प्रिययानुरक्तो  
विद्याधरीभिरुपचीर्णवपुर्विमाने ।  
बभ्राज उत्कचकुमुद्गणवानपीच्यः  
ताराभिरावृत इव उडुपतिः नभःस्थः ॥ ३८ ॥  
तेनाष्टलोकपविहारकुलाचलेन्द्र  
द्रोणीष्वनङ्गसखमारुतसौभगासु ।  
सिद्धैर्नुतो द्युधुनिपातशिवस्वनासु  
रेमे चिरं धनदवल्ललनावरूथी ॥ ३९ ॥  
वैश्रम्भके सुरसने नन्दने पुष्पभद्रके ।  
मानसे चैत्ररथ्ये च स रेमे रामया रतः ॥ ४० ॥  
भ्राजिष्णुना विमानेन कामगेन महीयसा ।  
वैमानिकानत्यशेत चरन् लोकान यथानिलः ॥ ४१ ॥  
किं दुरापादनं तेषां पुंसां उद्दामचेतसाम् ।  
यैराश्रितस्तीर्थपदः चरणो व्यसनात्ययः ॥ ४२ ॥  
प्रेक्षयित्वा भुवो गोलं पत्न्यै यावान् स्वसंस्थया ।  
बह्वाश्चर्यं महायोगी स्वाश्रमाय न्यवर्तत ॥ ४३ ॥  
विभज्य नवधाऽऽत्मानं मानवीं सुरतोत्सुकाम् ।  
रामां निरमयन् रेमे वर्षपूगान् मुहूर्तवत् ॥ ४४ ॥  
तस्मिन् विमान उत्कृष्टां शय्यां रतिकरीं श्रिता ।  
न चाबुध्यत तं कालं पत्यापीच्येन सङ्गता ॥ ४५ ॥  
एवं योगानुभावेन दम्पत्यो रममाणयोः ।  
शतं व्यतीयुः शरदः कामलालसयोर्मनाक् ॥ ४६ ॥  
तस्यां आधत्त रेतस्तां भावयन् आत्मनाऽऽत्मवित् ।  
नोधा विधाय रूपं स्वं सर्वसङ्कल्पविद्विभुः ॥ ४७ ॥  
अतः सा सुषुवे सद्यो देवहूतिः स्त्रियः प्रजाः ।  
सर्वास्ताश्चारुसर्वाङ्ग्यो लोहितोत्पलगन्धयः ॥ ४८ ॥  
पतिं सा प्रव्रजिष्यन्तं तदाऽऽलक्ष्योशती बहिः ।  
स्मयमाना विक्लवेन हृदयेन विदूयता ॥ ४९ ॥  
लिखन्त्यधोमुखी भूमिं पदा नखमणिश्रिया ।  
उवाच ललितां वाचं निरुध्याश्रुकलां शनैः ॥ ५० ॥  
देवहूतिरुवाच -  
सर्वं तद्भगवान् मह्यं उपोवाह प्रतिश्रुतम् ।  
अथापि मे प्रपन्नाया अभयं दातुमर्हसि ॥ ५१ ॥  
ब्रह्मन् दुहितृभिस्तुभ्यं विमृग्याः पतयः समाः ।  
कश्चित्स्यान्मे विशोकाय त्वयि प्रव्रजिते वनम् ॥ ५२ ॥  
एतावतालं कालेन व्यतिक्रान्तेन मे प्रभो ।  
इन्द्रियार्थप्रसङ्गेन परित्यक्तपरात्मनः ॥ ५३ ॥  
इन्द्रियार्थेषु सज्जन्त्या प्रसङ्गस्त्वयि मे कृतः ।  
अजानन्त्या परं भावं तथाप्यस्तु अभयाय मे ॥ ५४ ॥  
सङ्गो यः संसृतेर्हेतुः असत्सु विहितोऽधिया ।  
स एव साधुषु कृतो निःसङ्गत्वाय कल्पते ॥ ५५ ॥  
नेह यत्कर्म धर्माय न विरागाय कल्पते ।  
न तीर्थपदसेवायै जीवन्नपि मृतो हि सः ॥ ५६ ॥  
साहं भगवतो नूनं वञ्चिता मायया दृढम् ।  
यत्त्वां विमुक्तिदं प्राप्य न मुमुक्षेय बन्धनात् ॥ ५७ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे त्रयोविंशोऽध्यायः ॥ २३ ॥