---
title: ०१८
---
मैत्रेय उवाच ।  
तदेवमाकर्ण्य जलेशभाषितं  
महामनास्तद् विगणय्य दुर्मदः ।  
हरेर्विदित्वा गतिमङ्‌ग नारदाद्  
रसातलं निर्विविशे त्वरान्वितः ॥ १ ॥  
ददर्श तत्राभिजितं धराधरं  
प्रोन्नीयमान अवनिं अग्रदंष्ट्रया ।  
मुष्णन्तमक्ष्णा स्वरुचोऽरुणश्रिया  
जहास चाहो वनगोचरो मृगः ॥ २ ॥  
आहैनमेह्यज्ञ महीं विमुञ्च नो  
रसौकसां विश्वसृजेयमर्पिता ।  
न स्वस्ति यास्यस्यनया ममेक्षतः  
सुराधमासादितसूकराकृते ॥ ३ ॥  
त्वं नः सपत्नैः अभवाय किं भृतो  
यो मायया हन्त्यसुरान् परोक्षजित् ।  
त्वां योगमायाबलमल्पपौरुषं  
संस्थाप्य मूढ प्रमृजे सुहृच्छुचः ॥ ४ ॥  
त्वयि संस्थिते गदया शीर्णशीर्षणि  
अस्मद्भुजच्युतया ये च तुभ्यम् ।  
बलिं हरन्ति ऋषयो ये च देवाः  
स्वयं सर्वे न भविष्यन्त्यमूलाः ॥ ५ ॥  
स तुद्यमानोऽरिदुरुक्ततोमरैः  
दंष्ट्राग्रगां गां उपलक्ष्य भीताम् ।  
तोदं मृषन् निरगाद् अम्बुमध्याद्  
ग्राहाहतः सकरेणुर्यथेभः ॥ ६ ॥  
तं निःसरन्तं सलिलाद् अनुद्रुतो  
हिरण्यकेशो द्विरदं यथा झषः ।  
करालदंष्ट्रोऽशनिनिस्वनोऽब्रवीद्‌  
गतह्रियां किं त्वसतां विगर्हितम् ॥ ७ ॥  
स गां उदस्तात् सलिलस्य गोचरे  
विन्यस्य तस्यां अदधात् स्वसत्त्वम् ।  
अभिष्टुतो विश्वसृजा प्रसूनैः  
आपूर्यमाणो विबुधैः पश्यतोऽरेः ॥ ८ ॥  
परानुषक्तं तपनीयोपकल्पं  
महागदं काञ्चनचित्रदंशम् ।  
मर्माण्यभीक्ष्णं प्रतुदन्तं दुरुक्तैः  
प्रचण्डमन्युः प्रहसन् तं बभाषे ॥ ९ ॥  
श्रीभगवानुवाच -  
सत्यं वयं भो वनगोचरा मृगा  
युष्मद्विधान्मृगये ग्रामसिंहान् ।  
न मृत्युपाशैः प्रतिमुक्तस्य वीरा  
विकत्थनं तव गृह्णन्त्यभद्र ॥ १० ॥  
एते वयं न्यासहरा रसौकसां  
गतह्रियो गदया द्रावितास्ते ।  
तिष्ठामहेऽथापि कथञ्चिदाजौ  
स्थेयं क्व यामो बलिनोत्पाद्य वैरम् ॥ ११ ॥  
त्वं पद्-रथानां किल यूथपाधिपो  
घटस्व नोऽस्वस्तय आश्वनूहः ।  
संस्थाप्य चास्मान् प्रमृजाश्रु स्वकानां  
यः स्वां प्रतिज्ञां नातिपिपर्त्यसभ्यः ॥ १२ ॥  
मैत्रेय उवाच -  
सोऽधिक्षिप्तो भगवता प्रलब्धश्च रुषा भृशम् ।  
आजहारोल्बणं क्रोधं क्रीड्यमानोऽहिराडिव ॥ १३ ॥  
सृजन् अमर्षितः श्वासान् मन्युप्रचलितेन्द्रियः ।  
आसाद्य तरसा दैत्यो गदया न्यहनद् हरिम् ॥ १४ ॥  
भगवान् तु गदावेगं विसृष्टं रिपुणोरसि ।  
अवञ्चयत् तिरश्चीनो योगारूढ इवान्तकम् ॥ १५ ॥  
पुनर्गदां स्वां आदाय भ्रामयन्तं अभीक्ष्णशः ।  
अभ्यधावद् हरिः क्रुद्धः संरम्भाद् दष्टदच्छदम् ॥ १६ ॥  
ततश्च गदयारातिं दक्षिणस्यां भ्रुवि प्रभुः ।  
आजघ्ने स तु तां सौम्य गदया कोविदोऽहनत् ॥ १७ ॥  
एवं गदाभ्यां गुर्वीभ्यां हर्यक्षो हरिरेव च ।  
जिगीषया सुसंरब्धौ अन्योन्यं अभिजघ्नतुः ॥ १८ ॥  
तयोः स्पृधोस्तिग्मगदाहताङ्‌गयोः  
क्षतास्रवघ्राणविवृद्धमन्य्वोः ।  
विचित्रमार्गांश्चरतोर्जिगीषया  
व्यभादिलायामिव शुष्मिणोर्मृधः ॥ १९ ॥  
दैत्यस्य यज्ञावयवस्य माया  
गृहीतवाराहतनोर्महात्मनः ।  
कौरव्य मह्यां द्विषतोर्विमर्दनं  
दिदृक्षुरागाद् ऋषिभिर्वृतः स्वराट् ॥ २० ॥  
आसन्नशौण्डीरमपेतसाध्वसं  
कृतप्रतीकारमहार्यविक्रमम् ।  
विलक्ष्य दैत्यं भगवान् सहस्रणीः  
जगाद नारायणमादिसूकरम् ॥ २१ ॥  
ब्रह्मोवाच -  
एष ते देव देवानां अङ्‌‌घ्रिमूलमुपेयुषाम् ।  
विप्राणां सौरभेयीणां भूतानां अपि अनागसाम् ॥ २२ ॥  
आगस्कृद् भयकृद् दुष्कृद् अस्मद् राद्धवरोऽसुरः ।  
अन्वेषन् अप्रतिरथो लोकान् अटति कण्टकः ॥ २३ ॥  
मैनं मायाविनं दृप्तं निरङ्‌कुशमसत्तमम् ।  
आक्रीड बालवद्देव यथाऽऽशीविषमुत्थितम् ॥ २४ ॥  
न यावदेष वर्धेत स्वां वेलां प्राप्य दारुणः ।  
स्वां देव मायां आस्थाय तावत् जह्यघमच्युत ॥ २५ ॥  
एषा घोरतमा सन्ध्या लोकच्छम्बट्करी प्रभो ।  
उपसर्पति सर्वात्मन् सुराणां जयमावह ॥ २६ ॥  
अधुनैषोऽभिजिन्नाम योगो मौहूर्तिको ह्यगात् ।  
शिवाय नस्त्वं सुहृदां आशु निस्तर दुस्तरम् ॥ २७ ॥  
दिष्ट्या त्वां विहितं मृत्युं अयं आसादितः स्वयम् ।  
विक्रम्यैनं मृधे हत्वा लोकान् आधेहि शर्मणि ॥ २८ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे अष्टादशोऽध्यायः ॥ १८ ॥