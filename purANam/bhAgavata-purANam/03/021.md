---
title: ०२१

---
विदुर उवाच ।  
स्वायम्भुवस्य च मनोः अंशः परमसम्मतः ।  
कथ्यतां भगवन्यत्र मैथुनेनैधिरे प्रजाः ॥ १ ॥  
प्रियव्रतोत्तानपादौ सुतौ स्वायम्भुवस्य वै ।  
यथाधर्मं जुगुपतुः सप्तद्वीपवतीं महीम् ॥ २ ॥  
तस्य वै दुहिता ब्रह्मन् देवहूतीति विश्रुता ।  
पत्नी प्रजापतेरुक्ता कर्दमस्य त्वयानघ ॥ ३ ॥  
तस्यां स वै महायोगी युक्तायां योगलक्षणैः ।  
ससर्ज कतिधा वीर्यं तन्मे शुश्रूषवे वद ॥ ४ ॥  
रुचिर्यो भगवान् ब्रह्मन् दक्षो वा ब्रह्मणः सुतः ।  
यथा ससर्ज भूतानि लब्ध्वा भार्यां च मानवीम् ॥ ५ ॥  
मैत्रेय उवाच -  
प्रजाः सृजेति भगवान् कर्दमो ब्रह्मणोदितः ।  
सरस्वत्यां तपस्तेपे सहस्राणां समा दश ॥ ६ ॥  
ततः समाधियुक्तेन क्रियायोगेन कर्दमः ।  
सम्प्रपेदे हरिं भक्त्या प्रपन्नवरदाशुषम् ॥ ७ ॥  
तावत्प्रसन्नो भगवान् पुष्कराक्षः कृते युगे ।  
दर्शयामास तं क्षत्तः शाब्दं ब्रह्म दधद्वपुः ॥ ८ ॥  
स तं विरजमर्काभं सितपद्मोत्पलस्रजम् ।  
स्निग्धनीलालकव्रात वक्त्राब्जं विरजोऽम्बरम् ॥ ९ ॥  
किरीटिनं कुण्डलिनं शङ्खचक्रगदाधरम् ।  
श्वेतोत्पलक्रीडनकं मनःस्पर्शस्मितेक्षणम् ॥ १० ॥  
विन्यस्तचरणाम्भोजं अंसदेशे गरुत्मतः ।  
दृष्ट्वा खेऽवस्थितं वक्षः श्रियं कौस्तुभकन्धरम् ॥ ११ ॥  
जातहर्षोऽपतन्मूर्ध्ना क्षितौ लब्धमनोरथः ।  
गीर्भिस्त्वभ्यगृणात्प्रीति स्वभावात्मा कृताञ्जलिः ॥ १२ ॥  
ऋषिरुवाच -  
जुष्टं बताद्याखिलसत्त्वराशेः  
सांसिध्यमक्ष्णोस्तव दर्शनान्नः ।  
यद्दर्शनं जन्मभिरीड्य सद्‌भिः  
आशासते योगिनो रूढयोगाः ॥ १३ ॥  
ये मायया ते हतमेधसस्त्वत्  
पादारविन्दं भवसिन्धुपोतम् ।  
उपासते कामलवाय तेषां  
रासीश कामान् निरयेऽपि ये स्युः ॥ १४ ॥  
तथा स चाहं परिवोढुकामः  
समानशीलां गृहमेधधेनुम् ।  
उपेयिवान् मूलमशेषमूलं  
दुराशयः कामदुघाङ्‌घ्रिपस्य ॥ १५ ॥  
प्रजापतेस्ते वचसाधीश तन्त्या  
लोकः किलायं कामहतोऽनुबद्धः ।  
अहं च लोकानुगतो वहामि  
बलिं च शुक्लानिमिषाय तुभ्यम् ॥ १६ ॥  
लोकांश्च लोकानुगतान् पशूंश्च  
हित्वा श्रितास्ते चरणातपत्रम् ।  
परस्परं त्वद्गुणवादसीधु  
पीयूषनिर्यापितदेहधर्माः ॥ १७ ॥  
न तेऽजराक्षभ्रमिरायुरेषां  
त्रयोदशारं त्रिशतं षष्टिपर्व ।  
षण्नेम्यनन्तच्छदि यत्त्रिणाभि  
करालस्रोतो जगदाच्छिद्य धावत् ॥ १८ ॥  
एकः स्वयं सन्जगतः सिसृक्षया  
अद्वितीययात्मन् अधि योगमायया ।  
सृजस्यदः पासि पुनर्ग्रसिष्यसे  
यथोर्णनाभिः भगवन् स्वशक्तिभिः ॥ १९ ॥  
नैतद्बताधीश पदं तवेप्सितं  
यन्मायया नस्तनुषे भूतसूक्ष्मम् ।  
अनुग्रहायास्त्वपि यर्हि मायया  
लसत्तुलस्या तनुवा विलक्षितः ॥ २० ॥  
तं त्वानुभूत्योपरतक्रियार्थं  
स्वमायया वर्तितलोकतन्त्रम् ।  
नमाम्यभीक्ष्णं नमनीयपाद  
सरोजमल्पीयसि कामवर्षम् ॥ २१ ॥  
ऋषिरुवाच ।  
इत्यव्यलीकं प्रणुतोऽब्जनाभः  
तं आबभाषे वचसामृतेन ।  
सुपर्णपक्षोपरि रोचमानः  
प्रेमस्मित उद्‌वीक्षणविभ्रमद्भ्रूः ॥ २२ ॥  
श्रीभगवानुवाच -  
विदित्वा तव चैत्यं मे पुरैव समयोजि तत् ।  
यदर्थं आत्मनियमैः त्वयैवाहं समर्चितः ॥ २३ ॥  
न वै जातु मृषैव स्यात् प्रजाध्यक्ष मदर्हणम् ।  
भवद्विधेष्वतितरां मयि सङ्गृभितात्मनाम् ॥ २४ ॥  
प्रजापतिसुतः सम्राट् मनुर्विख्यातमङ्गलः ।  
ब्रह्मावर्तं योऽधिवसन् शास्ति सप्तार्णवां महीम् ॥ २५ ॥  
स चेह विप्र राजर्षिः महिष्या शतरूपया ।  
आयास्यति दिदृक्षुस्त्वां परश्वो धर्मकोविदः ॥ २६ ॥  
आत्मजां असितापाङ्गीं वयःशीलगुणान्विताम् ।  
मृगयन्तीं पतिं दास्यति अनुरूपाय ते प्रभो ॥ २७ ॥  
समाहितं ते हृदयं यत्र इमान् परिवत्सरान् ।  
सा त्वां ब्रह्मन् नृपवधूः काममाशु भजिष्यति ॥ २८ ॥  
या ते आत्मभृतं वीर्यं नवधा प्रसविष्यति ।  
वीर्ये त्वदीये ऋषय आधास्यन्ति अञ्जसात्मनः ॥ २९ ॥  
त्वं च सम्यग् अनुष्ठाय निदेशं मे उशत्तमः ।  
मयि तीर्थीकृताशेष क्रियार्थो मां प्रपत्स्यसे ॥ ३० ॥  
कृत्वा दयां च जीवेषु दत्त्वा चाभयमात्मवान् ।  
मय्यात्मानं सह जगद् द्रक्ष्यस्यात्मनि चापि माम् ॥ ३१ ॥  
सहाहं स्वांशकलया त्वद्वीर्येण महामुने ।  
तव क्षेत्रे देवहूत्यां प्रणेष्ये तत्त्वसंहिताम् ॥ ३२ ॥  
मैत्रेय उवाच -  
एवं तं अनुभाष्याथ भगवान् प्रत्यगक्षजः ।  
जगाम बिन्दुसरसः सरस्वत्या परिश्रितात् ॥ ३३ ॥  
निरीक्षतस्तस्य ययावशेष  
सिद्धेश्वराभिष्टुतसिद्धमार्गः ।  
आकर्णयन् पत्ररथेन्द्रपक्षैः  
उच्चारितं स्तोममुदीर्णसाम ॥ ३४ ॥  
अथ सम्प्रस्थिते शुक्ले कर्दमो भगवान् ऋषिः ।  
आस्ते स्म बिन्दुसरसि तं कालं प्रतिपालयन् ॥ ३५ ॥  
मनुः स्यन्दनमास्थाय शातकौम्भपरिच्छदम् ।  
आरोप्य स्वां दुहितरं सभार्यः पर्यटन् महीम् ॥ ३६ ॥  
तस्मिन् सुधन्वन्नहनि भगवान् यत्समादिशत् ।  
उपायादाश्रमपदं मुनेः शान्तव्रतस्य तत् ॥ ३७ ॥  
यस्मिन्भगवतो नेत्रान् न्यपतन् अश्रुबिन्दवः ।  
कृपया सम्परीतस्य प्रपन्नेऽर्पितया भृशम् ॥ ३८ ॥  
तद्वै बिन्दुसरो नाम सरस्वत्या परिप्लुतम् ।  
पुण्यं शिवामृतजलं महर्षिगणसेवितम् ॥ ३९ ॥  
पुण्यद्रुमलताजालैः कूजत् पुण्यमृगद्विजैः ।  
सर्वर्तुफलपुष्पाढ्यं वनराजिश्रियान्वितम् ॥ ४० ॥  
मत्त-द्विजगणैर्घुष्टं मत्तभ्रमर विभ्रमम् ।  
मत्त-बर्हिनटाटोपं आह्वयन् मत्तकोकिलम् ॥ ४१ ॥  
कदम्ब चम्पकाशोक करञ्ज बकुलासनैः ।  
कुन्दमन्दारकुटजैः चूतपोतैः अलङ्कृतम् ॥ ४२ ॥  
कारण्डवैः प्लवैर्हंसैः कुररैः जलकुक्कुटैः ।  
सारसैः चक्रवाकैश्च चकोरैः वल्गु कूजितम् ॥ ४३ ॥  
तथैव हरिणैः क्रोडैः श्वावित् गवय कुञ्जरैः ।  
गोपुच्छैः हरिभिः मर्कैः नकुलैः नाभिभिर्वृतम् ॥ ४४ ॥  
प्रविश्य तत्तीर्थवरं आदिराजः सहात्मजः ।  
ददर्श मुनिमासीनं तस्मिन् हुतहुताशनम् ॥ ४५ ॥  
विद्योतमानं वपुषा तपसि उग्रयुजा चिरम् ।  
नातिक्षामं भगवतः स्निग्धापाङ्गावलोकनात् ।  
तद्व्याहृतामृतकला पीयूषश्रवणेन च ॥ ४६ ॥  
प्रांशुं पद्मपलाशाक्षं जटिलं चीरवाससम् ।  
उपसंश्रित्य मलिनं यथार्हणं असंस्कृतम् ॥ ४७ ॥  
अथोटजमुपायातं नृदेवं प्रणतं पुरः ।  
सपर्यया पर्यगृह्णात् प्रतिनन्द्यानुरूपया ॥ ४८ ॥  
गृहीतार्हणमासीनं संयतं प्रीणयन् मुनिः ।  
स्मरन् भगवदादेशं इत्याह श्लक्ष्णया गिरा ॥ ४९ ॥  
नूनं चङ्क्रमणं देव सतां संरक्षणाय ते ।  
वधाय चासतां यस्त्वं हरेः शक्तिर्हि पालिनी ॥ ५० ॥  
योऽर्केन्दु अग्नीन्द्रवायूनां यमधर्मप्रचेतसाम् ।  
रूपाणि स्थान आधत्से तस्मै शुक्लाय ते नमः ॥ ५१ ॥  
न यदा रथमास्थाय जैत्रं मणिगणार्पितम् ।  
विस्फूर्जत् चण्डकोदण्डो रथेन त्रासयन् अघान् ॥ ५२ ॥  
स्वसैन्यचरणक्षुण्णं वेपयन् मण्डलं भुवः ।  
विकर्षन् बृहतीं सेनां पर्यटसि अंशुमानिव ॥ ५३ ॥  
तदैव सेतवः सर्वे वर्णाश्रमनिबन्धनाः ।  
भगवद् रचिता राजन् भिद्येरन् बत दस्युभिः ॥ ५४ ॥  
अधर्मश्च समेधेत लोलुपैर्व्यङ्कुशैर्नृभिः ।  
शयाने त्वयि लोकोऽयं दस्युग्रस्तो विनङ्क्ष्यति ॥ ५५ ॥  
अथापि पृच्छे त्वां वीर यदर्थं त्वं इहागतः ।  
तद्वयं निर्व्यलीकेन प्रतिपद्यामहे हृदा ॥ ५६ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे एकविंशोऽध्यायः ॥ २१ ॥