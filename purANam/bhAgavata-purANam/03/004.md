---
title: ००४
---
उद्धव उवाच -  
(अनुष्टुप्)  
अथ ते तदनुज्ञाता भुक्त्वा पीत्वा च वारुणीम् ।  
तया विभ्रंशितज्ञाना दुरुक्तैर्मर्म पस्पृशुः ॥ १ ॥  
तेषां मैरेयदोषेण विषमीकृतचेतसाम् ।  
निम्लोचति रवावासीत् वेणूनामिव मर्दनम् ॥ २ ॥  
भगवान् स्वात्ममायाया गतिं तां अवलोक्य सः ।  
सरस्वतीं उपस्पृश्य वृक्षमूलमुपाविशत् ॥ ३ ॥  
अहं चोक्तो भगवता प्रपन्नार्तिहरेण ह ।  
बदरीं त्वं प्रयाहीति स्वकुलं सञ्जिहीर्षुणा ॥ ४ ॥  
अथापि तदभिप्रेतं जानन् अहं अरिन्दम ।  
पृष्ठतोऽन्वगमं भर्तुः पादविश्लेषणाक्षमः ॥ ५ ॥  
अद्राक्षमेकमासीनं विचिन्वन् दयितं पतिम् ।  
श्रीनिकेतं सरस्वत्यां कृतकेतमकेतनम् ॥ ६ ॥  
श्यामावदातं विरजं प्रशान्तारुणलोचनम् ।  
दोर्भिश्चतुर्भिः विदितं पीतकौशाम्बरेण च ॥ ७ ॥  
वाम ऊरौ अवधिश्रित्य दक्षिणाङ्‌घ्रिसरोरुहम् ।  
अपाश्रितार्भकाश्वत्थं अकृशं त्यक्तपिप्पलम् ॥ ८ ॥  
तस्मिन् महाभागवतो द्वैपायनसुहृत्सखा ।  
लोकान् अनुचरन् सिद्ध आससाद यदृच्छया ॥ ९ ॥  
तस्यानुरक्तस्य मुनेर्मुकुन्दः  
प्रमोदभावानतकन्धरस्य ।  
आश्रृण्वतो मां अनुरागहास  
समीक्षया विश्रमयन् उवाच ॥ १० ॥  
श्रीभगवानुवाच -  
वेदाहमन्तर्मनसीप्सितं ते  
ददामि यत्तद् दुरवापमन्यैः ।  
सत्रे पुरा विश्वसृजां वसूनां  
मत्सिद्धिकामेन वसो त्वयेष्टः ॥ ११ ॥  
स एष साधो चरमो भवानां  
आसादितस्ते मदनुग्रहो यत् ।  
यन्मां नृलोकान् रह उत्सृजन्तं  
दिष्ट्या ददृश्वान् विशदानुवृत्त्या ॥ १२ ॥  
पुरा मया प्रोक्तमजाय नाभ्ये  
पद्मे निषण्णाय ममादिसर्गे ।  
ज्ञानं परं मन्महिमावभासं  
यत्सूरयो भागवतं वदन्ति ॥ १३ ॥  
इत्यादृतोक्तः परमस्य पुंसः  
प्रतिक्षणानुग्रहभाजनोऽहम् ।  
स्नेहोत्थरोमा स्खलिताक्षरस्तं  
मुञ्चञ्छुचः प्राञ्जलिराबभाषे ॥ १४ ॥  
को न्वीश ते पादसरोजभाजां  
सुदुर्लभोऽर्थेषु चतुर्ष्वपीह ।  
तथापि नाहं प्रवृणोमि भूमन्  
भवत्पदाम्भोज निषेवणोत्सुकः ॥ १५ ॥  
कर्माण्यनीहस्य भवोऽभवस्य  
ते दुर्गाश्रयोऽथारिभयात्पलायनम् ।  
कालात्मनो यत्प्रमदायुताश्रयः  
स्वात्मन् रतेः खिद्यति धीर्विदामिह ॥ १६ ॥  
मन्त्रेषु मां वा उपहूय यत्त्वं  
अकुण्ठिताखण्डसदात्मबोधः ।  
पृच्छेः प्रभो मुग्ध इवाप्रमत्तः  
तन्नो मनो मोहयतीव देव ॥ १७ ॥  
ज्ञानं परं स्वात्मरहःप्रकाशं  
प्रोवाच कस्मै भगवान् समग्रम् ।  
अपि क्षमं नो ग्रहणाय भर्तः  
वदाञ्जसा यद् वृजिनं तरेम ॥ १८ ॥  
(अनुष्टुप्)  
इत्यावेदितहार्दाय मह्यं स भगवान् परः ।  
आदिदेश अरविन्दाक्ष आत्मनः परमां स्थितिम् ॥ १९ ॥  
स एवं आराधितपादतीर्थाद्  
अधीततत्त्वात्मविबोधमार्गः ।  
प्रणम्य पादौ परिवृत्य देवं  
इहागतोऽहं विरहातुरात्मा ॥ २० ॥  
(अनुष्टुप्)  
सोऽहं तद्दर्शनाह्लाद वियोगार्तियुतः प्रभो ।  
गमिष्ये दयितं तस्य बदर्याश्रममण्डलम् ॥ २१ ॥  
यत्र नारायणो देवो नरश्च भगवान् ऋषिः ।  
मृदु तीव्रं तपो दीर्घं तेपाते लोकभावनौ ॥ २२ ॥  
श्रीशुक उवाच -  
इति उद्धवाद् उपाकर्ण्य सुहृदां दुःसहं वधम् ।  
ज्ञानेनाशमयत् क्षत्ता शोकं उत्पतितं बुधः ॥ २३ ॥  
स तं महाभागवतं व्रजन्तं कौरवर्षभः ।  
विश्रम्भाद् अभ्यधत्तेदं मुख्यं कृष्णपरिग्रहे ॥ २४ ॥  
विदुर उवाच -  
ज्ञानं परं स्वात्मरहःप्रकाशं  
यदाह योगेश्वर ईश्वरस्ते ।  
वक्तुं भवान्नोऽर्हति यद्धि विष्णोः  
भृत्याः स्वभृत्यार्थकृतश्चरन्ति ॥ २५ ॥  
उद्धव उवाच ।  
(अनुष्टुप्)  
ननु ते तत्त्वसंराध्य ऋषिः कौषारवोऽन्ति मे ।  
साक्षाद् भगवतादिष्टो मर्त्यलोकं जिहासता ॥ २६ ॥  
श्रीशुक उवाच -  
इति सह विदुरेण विश्वमूर्तेः  
गुणकथया सुधया प्लावितोरुतापः ।  
क्षणमिव पुलिने यमस्वसुस्तां  
समुषित औपगविर्निशां ततोऽगात् ॥ २७ ॥  
राजोवाच -  
निधनमुपगतेषु वृष्णिभोजेषु  
अधिरथयूथपयूथपेषु मुख्यः ।  
स तु कथमवशिष्ट उद्धवो  
यद्धरिरपि तत्यज आकृतिं त्र्यधीशः ॥ २८ ॥  
श्रीशुक उवाच -  
(अनुष्टुप्)  
ब्रह्मशापापदेशेन कालेनामोघवाञ्छितः ।  
संहृत्य स्वकुलं स्फीतं त्यक्ष्यन् देहमचिन्तयत् ॥ २९ ॥  
अस्मात् लोकादुपरते मयि ज्ञानं मदाश्रयम् ।  
अर्हत्युद्धव एवाद्धा सम्प्रत्यात्मवतां वरः ॥ ३० ॥  
नोद्धवोऽण्वपि मन्न्यूनो यद्गुणैर्नार्दितः प्रभुः ।  
अतो मद्वयुनं लोकं ग्राहयन् इह तिष्ठतु ॥ ३१ ॥  
एवं त्रिलोकगुरुणा सन्दिष्टः शब्दयोनिना ।  
बदर्याश्रममासाद्य हरिमीजे समाधिना ॥ ३२ ॥  
विदुरोऽप्युद्धवात् श्रुत्वा कृष्णस्य परमात्मनः ।  
क्रीडयोपात्तदेहस्य कर्माणि श्लाघितानि च ॥ ३३ ॥  
देहन्यासं च तस्यैवं धीराणां धैर्यवर्धनम् ।  
अन्येषां दुष्करतरं पशूनां विक्लवात्मनाम् ॥ ३४ ॥  
आत्मानं च कुरुश्रेष्ठ कृष्णेन मनसेक्षितम् ।  
ध्यायन् गते भागवते रुरोद प्रेमविह्वलः ॥ ३५ ॥  
कालिन्द्याः कतिभिः सिद्ध अहोभिर्भरतर्षभ ।  
प्रापद्यत स्वःसरितं यत्र मित्रासुतो मुनिः ॥ ३६ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे विदुरोद्धवसंवादे चतुर्थोऽध्यायः ॥ ४ ॥