---
title: ०२५

---
शौनक उवाच ।  
कपिलस्तत्त्वसङ्ख्याता भगवान् आत्ममायया ।  
जातः स्वयमजः साक्षाद् आत्मप्रज्ञप्तये नृणाम् ॥ १ ॥  
न ह्यस्य वर्ष्मणः पुंसां वरिम्णः सर्वयोगिनाम् ।  
विश्रुतौ श्रुतदेवस्य भूरि तृप्यन्ति मेऽसवः ॥ २ ॥  
यद् यद् विधत्ते भगवान् स्वच्छन्दात्मात्ममायया ।  
तानि मे श्रद्दधानस्य कीर्तन्यान्यनुकीर्तय ॥ ३ ॥  
सूत उवाच -  
द्वैपायनसखस्त्वेवं मैत्रेयो भगवांस्तथा ।  
प्राहेदं विदुरं प्रीत आन्वीक्षिक्यां प्रचोदितः ॥ ४ ॥  
मैत्रेय उवाच -  
पितरि प्रस्थितेऽरण्यं मातुः प्रियचिकीर्षया ।  
तस्मिन् बिन्दुसरेऽवात्सीत् भगवान् कपिलः किल ॥ ५ ॥  
तमासीनमकर्माणं तत्त्वमार्गाग्रदर्शनम् ।  
स्वसुतं देवहूत्याह धातुः संस्मरती वचः ॥ ६ ॥  
देवहूतिरुवाच ।  
निर्विण्णा नितरां भूमन् असत् इन्द्रियतर्षणात् ।  
येन सम्भाव्यमानेन प्रपन्नान्धं तमः प्रभो ॥ ७ ॥  
तस्य त्वं तमसोऽन्धस्य दुष्पारस्याद्य पारगम् ।  
सच्चक्षुर्जन्मनामन्ते लब्धं मे त्वदनुग्रहात् ॥ ८ ॥  
य आद्यो भगवान् पुंसां ईश्वरो वै भवान्किल ।  
लोकस्य तमसान्धस्य चक्षुः सूर्य इवोदितः ॥ ९ ॥  
अथ मे देव सम्मोहं अपाक्रष्टुं त्वमर्हसि ।  
योऽवग्रहोऽहं मम इति इति एतस्मिन् योजितस्त्वया ॥ १० ॥  
तं त्वा गताहं शरणं शरण्यं  
स्वभृत्यसंसारतरोः कुठारम् ।  
जिज्ञासयाहं प्रकृतेः पूरुषस्य  
नमामि सद्धर्मविदां वरिष्ठम् ॥ ११ ॥  
मैत्रेय उवाच -  
इति स्वमातुर्निरवद्यमीप्सितं  
निशम्य पुंसां अपवर्गवर्धनम् ।  
धियाभिनन्द्यात्मवतां सतां गतिः  
बभाष ईषत् स्मितशोभिताननः ॥ १२ ॥  
श्रीभगवानुवाच -  
योग आध्यात्मिकः पुंसां मतो निःश्रेयसाय मे ।  
अत्यन्तोपरतिर्यत्र दुःखस्य च सुखस्य च ॥ १३ ॥  
तमिमं ते प्रवक्ष्यामि यं अवोचं पुरानघे ।  
ऋषीणां श्रोतुकामानां योगं सर्वाङ्गनैपुणम् ॥ १४ ॥  
चेतः खल्वस्य बन्धाय मुक्तये चात्मनो मतम् ।  
गुणेषु सक्तं बन्धाय रतं वा पुंसि मुक्तये ॥ १५ ॥  
अहं ममाभिमानोत्थैः कामलोभादिभिर्मलैः ।  
वीतं यदा मनः शुद्धं अदुःखं असुखं समम् ॥ १६ ॥  
तदा पुरुष आत्मानं केवलं प्रकृतेः परम् ।  
निरन्तरं स्वयञ्ज्योतिः अणिमानं अखण्डितम् ॥ १७ ॥  
ज्ञानवैराग्ययुक्तेन भक्तियुक्तेन चात्मना ।  
परिपश्यति उदासीनं प्रकृतिं च हतौजसम् ॥ १८ ॥  
न युज्यमानया भक्त्या भगवति अखिलात्मनि ।  
सदृशोऽस्ति शिवः पन्था योगिनां ब्रह्मसिद्धये ॥ १९ ॥  
प्रसङ्गमजरं पाशं आत्मनः कवयो विदुः ।  
स एव साधुषु कृतो मोक्षद्वारं अपावृतम् ॥ २० ॥  
तितिक्षवः कारुणिकाः सुहृदः सर्वदेहिनाम् ।  
अजातशत्रवः शान्ताः साधवः साधुभूषणाः ॥ २१ ॥  
मय्यनन्येन भावेन भक्तिं कुर्वन्ति ये दृढाम् ।  
मत्कृते त्यक्तकर्माणः त्यक्तस्वजनबान्धवाः ॥ २२ ॥  
मदाश्रयाः कथा मृष्टाः शृण्वन्ति कथयन्ति च ।  
तपन्ति विविधास्तापा नैतान् मद्गतचेतसः ॥ २३ ॥  
ते एते साधवः साध्वि सर्वसङ्गविवर्जिताः ।  
सङ्गस्तेष्वथ ते प्रार्थ्यः सङ्गदोषहरा हि ते ॥ २४ ॥  
सतां प्रसङ्गान् मम वीर्यसंविदो  
भवन्ति हृत्कर्णरसायनाः कथाः ।  
तज्जोषणादाश्वपवर्गवर्त्मनि  
श्रद्धा रतिर्भक्तिरनुक्रमिष्यति ॥ २५ ॥  
भक्त्या पुमान्जातविराग ऐन्द्रियाद्  
दृष्टश्रुतान् मद्रचनानुचिन्तया ।  
चित्तस्य यत्तो ग्रहणे योगयुक्तो  
यतिष्यते ऋजुभिर्योगमार्गैः ॥ २६ ॥  
असेवयायं प्रकृतेर्गुणानां  
ज्ञानेन वैराग्यविजृम्भितेन ।  
योगेन मय्यर्पितया च भक्त्या  
मां प्रत्यगात्मानमिहावरुन्धे ॥ २७ ॥  
देवहूतिरुवाच ।  
काचित् त्वय्युचिता भक्तिः कीदृशी मम गोचरा ।  
यया पदं ते निर्वाणं अञ्जसा अन्वाश्नवै अहम् ॥ २८ ॥  
यो योगो भगवद्बाणो निर्वाणात्मंस्त्वयोदितः ।  
कीदृशः कति चाङ्गानि यतस्तत्त्वावबोधनम् ॥ २९ ॥  
तद् एतन्मे विजानीहि यथाहं मन्दधीर्हरे ।  
सुखं बुद्ध्येय दुर्बोधं योषा भवदनुग्रहात् ॥ ३० ॥  
मैत्रेय उवाच ।  
विदित्वार्थं कपिलो मातुरित्थं  
जातस्नेहो यत्र तन्वाभिजातः ।  
तत्त्वाम्नायं यत्प्रवदन्ति साङ्ख्यं  
प्रोवाच वै भक्तिवितानयोगम् ॥ ३१ ॥  
श्रीभगवानुवाच -  
देवानां गुणलिङ्गानां आनुश्रविककर्मणाम् ।  
सत्त्व एवैकमनसो वृत्तिः स्वाभाविकी तु या ॥ ३२ ॥  
अनिमित्ता भागवती भक्तिः सिद्धेर्गरीयसी ।  
जरयत्याशु या कोशं निगीर्णमनलो यथा ॥ ३३ ॥  
नैकात्मतां मे स्पृहयन्ति केचिन्  
मत्पादसेवाभिरता मदीहाः ।  
येऽन्योन्यतो भागवताः प्रसज्य  
सभाजयन्ते मम पौरुषाणि ॥ ३४ ॥  
पश्यन्ति ते मे रुचिराण्यम्ब सन्तः  
प्रसन्नवक्त्रारुणलोचनानि ।  
रूपाणि दिव्यानि वरप्रदानि  
साकं वाचं स्पृहणीयां वदन्ति ॥ ३५ ॥  
तैर्दर्शनीयावयवैरुदार  
विलासहासेक्षितवामसूक्तैः ।  
हृतात्मनो हृतप्राणांश्च भक्तिः  
अनिच्छतो मे गतिमण्वीं प्रयुङ्क्ते ॥ ३६ ॥  
अथो विभूतिं मम मायाविनस्तां  
ऐश्वर्यमष्टाङ्गमनुप्रवृत्तम् ।  
श्रियं भागवतीं वास्पृहयन्ति भद्रां  
परस्य मे तेऽश्नुवते तु लोके ॥ ३७ ॥  
न कर्हिचिन्मत्पराः शान्तरूपे  
नङ्क्ष्यन्ति नो मेऽनिमिषो लेढि हेतिः ।  
येषामहं प्रिय आत्मा सुतश्च  
सखा गुरुः सुहृदो दैवमिष्टम् ॥ ३८ ॥  
इमं लोकं तथैव अमुं आत्मानं उभयायिनम् ।  
आत्मानं अनु ये चेह ये रायः पशवो गृहाः ॥ ३९ ॥  
विसृज्य सर्वान् अन्यांश्च मामेवं विश्वतोमुखम् ।  
भजन्ति अनन्यया भक्त्या तान्मृत्योरतिपारये ॥ ४० ॥  
नान्यत्र मद्भगवतः प्रधानपुरुषेश्वरात् ।  
आत्मनः सर्वभूतानां भयं तीव्रं निवर्तते ॥ ४१ ॥  
मद्भयाद् वाति वातोऽयं सूर्यस्तपति मद्भयात् ।  
वर्षतीन्द्रो दहत्यग्निः मृत्युश्चरति मद्भयात् ॥ ४२ ॥  
ज्ञानवैराग्ययुक्तेन भक्तियोगेन योगिनः ।  
क्षेमाय पादमूलं मे प्रविशन्ति अकुतोभयम् ॥ ४३ ॥  
एतावान् एव लोकेऽस्मिन् पुंसां निःश्रेयसोदयः ।  
तीव्रेण भक्तियोगेन मनो मय्यर्पितं स्थिरम् ॥ ४४ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे पञ्चविंशोऽध्यायः ॥ २५ ॥