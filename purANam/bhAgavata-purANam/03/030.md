---
title: ०३०

---
कपिल उवाच -  
तस्यैतस्य जनो नूनं नायं वेदोरुविक्रमम् ।  
काल्यमानोऽपि बलिनो वायोरिव घनावलिः ॥ १ ॥  
यं यं अर्थमुपादत्ते दुःखेन सुखहेतवे ।  
तं तं धुनोति भगवान् पुमान्छोचति यत्कृते ॥ २ ॥  
यदध्रुवस्य देहस्य सानुबन्धस्य दुर्मतिः ।  
ध्रुवाणि मन्यते मोहाद् गृहक्षेत्रवसूनि च ॥ ३ ॥  
जन्तुर्वै भव एतस्मिन् यां यां योनिमनुव्रजेत् ।  
तस्यां तस्यां स लभते निर्वृतिं न विरज्यते ॥ ४ ॥  
नरकस्थोऽपि देहं वै न पुमान् त्यक्तुमिच्छति ।  
नारक्यां निर्वृतौ सत्यां देवमायाविमोहितः ॥ ५ ॥  
आत्मजायासुतागार पशुद्रविण बन्धुषु ।  
निरूढमूलहृदय आत्मानं बहु मन्यते ॥ ६ ॥  
सन्दह्यमानसर्वाङ्ग एषां उद्‌वहनाधिना ।  
करोति अविरतं मूढो दुरितानि दुराशयः ॥ ७ ॥  
आक्षिप्तात्मेन्द्रियः स्त्रीणां असतीनां च मायया ।  
रहो रचितयालापैः शिशूनां कलभाषिणाम् ॥ ८ ॥  
गृहेषु कूटधर्मेषु दुःखतन्त्रेष्वतन्द्रितः ।  
कुर्वन् दुखप्रतीकारं सुखवन्मन्यते गृही ॥ ९ ॥  
अर्थैरापादितैर्गुर्व्या हिंसयेतः ततश्च तान् ।  
पुष्णाति येषां पोषेण शेषभुग्यात्यधः स्वयम् ॥ १० ॥  
वार्तायां लुप्यमानायां आरब्धायां पुनः पुनः ।  
लोभाभिभूतो निःसत्त्वः परार्थे कुरुते स्पृहाम् ॥ ११ ॥  
कुटुम्बभरणाकल्पो मन्दभाग्यो वृथोद्यमः ।  
श्रिया विहीनः कृपणो ध्यायन् श्वसिति मूढधीः ॥ १२ ॥  
एवं स्वभरणाकल्पं तत्कलत्रादयस्तथा ।  
नाद्रियन्ते यथा पूर्वं कीनाशा इव गोजरम् ॥ १३ ॥  
तत्राप्यजातनिर्वेदो भ्रियमाणः स्वयम्भृतैः ।  
जरयोपात्तवैरूप्यो मरणाभिमुखो गृहे ॥ १४ ॥  
आस्तेऽवमत्योपन्यस्तं गृहपाल इवाहरन् ।  
आमयाव्यप्रदीप्ताग्निः अल्पाहारोऽल्पचेष्टितः ॥ १५ ॥  
वायुनोत्क्रमतोत्तारः कफसंरुद्धनाडिकः ।  
कासश्वासकृतायासः कण्ठे घुरघुरायते ॥ १६ ॥  
शयानः परिशोचद्‌भिः परिवीतः स्वबन्धुभिः ।  
वाच्यमानोऽपि न ब्रूते कालपाशवशं गतः ॥ १७ ॥  
एवं कुटुम्बभरणे व्यापृतात्माजितेन्द्रियः ।  
म्रियते रुदतां स्वानां उरुवेदनयास्तधीः ॥ १८ ॥  
यमदूतौ तदा प्राप्तौ भीमौ सरभसेक्षणौ ।  
स दृष्ट्वा त्रस्तहृदयः शकृन् मूत्रं विमुञ्चति ॥ १९ ॥  
यातनादेह आवृत्य पाशैर्बद्ध्वा गले बलात् ।  
नयतो दीर्घमध्वानं दण्ड्यं राजभटा यथा ॥ २० ॥  
तयोर्निर्भिन्नहृदयः तर्जनैर्जातवेपथुः ।  
पथि श्वभिर्भक्ष्यमाण आर्तोऽघं स्वमनुस्मरन् ॥ २१ ॥  
क्षुत्तृट्परीतोऽर्कदवानलानिलैः  
सन्तप्यमानः पथि तप्तवालुके ।  
कृच्छ्रेण पृष्ठे कशया च ताडितः  
चलत्यशक्तोऽपि निराश्रमोदके ॥ २२ ॥  
तत्र तत्र पतन्छ्रान्तो मूर्च्छितः पुनरुत्थितः ।  
पथा पापीयसा नीतस्तरसा यमसादनम् ॥ २३ ॥  
योजनानां सहस्राणि नवतिं नव चाध्वनः ।  
त्रिभिर्मुहूर्तैर्द्वाभ्यां वा नीतः प्राप्नोति यातनाः ॥ २४ ॥  
आदीपनं स्वगात्राणां वेष्टयित्वोल्मुकादिभिः ।  
आत्ममांसादनं क्वापि स्वकृत्तं परतोऽपि वा ॥ २५ ॥  
जीवतश्चान्त्राभ्युद्धारः श्वगृध्रैर्यमसादने ।  
सर्पवृश्चिक दंशाद्यैः दशद्‌भिश्चात्मवैशसम् ॥ २६ ॥  
कृन्तनं चावयवशो गजादिभ्यो भिदापनम् ।  
पातनं गिरिशृङ्गेभ्यो रोधनं चाम्बुगर्तयोः ॥ २७ ॥  
यास्तामिस्रान्धतामिस्रा रौरवाद्याश्च यातनाः ।  
भुङ्क्ते नरो वा नारी वा मिथः सङ्गेन निर्मिताः ॥ २८ ॥  
अत्रैव नरकः स्वर्ग इति मातः प्रचक्षते ।  
या यातना वै नारक्यः ता इहाप्युपलक्षिताः ॥ २९ ॥  
एवं कुटुम्बं बिभ्राण उदरम्भर एव वा ।  
विसृज्येहोभयं प्रेत्य भुङ्क्ते तत्फलमीदृशम् ॥ ३० ॥  
एकः प्रपद्यते ध्वान्तं हित्वेदं स्वकलेवरम् ।  
कुशलेतरपाथेयो भूतद्रोहेण यद् भृतम् ॥ ३१ ॥  
दैवेनासादितं तस्य शमलं निरये पुमान् ।  
भुङ्क्ते कुटुम्बपोषस्य हृतवित्त इवातुरः ॥ ३२ ॥  
केवलेन हि अधर्मेण कुटुम्बभरणोत्सुकः ।  
याति जीवोऽन्धतामिस्रं चरमं तमसः पदम् ॥ ३३ ॥  
अधस्तात् नरलोकस्य यावतीर्यातनादयः ।  
क्रमशः समनुक्रम्य पुनरत्राव्रजेच्छुचिः ॥ ३४ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे त्रिंशोऽध्यायः ॥ ३० ॥