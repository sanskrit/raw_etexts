---
title: ००३
---
उद्धव उवाच ।  
ततः स आगत्य पुरं स्वपित्रोः  
चिकीर्षया शं बलदेवसंयुतः ।  
निपात्य तुङ्गाद् रिपुयूथनाथं  
हतं व्यकर्षद् व्यसुमोजसोर्व्याम् ॥ १ ॥  
सान्दीपनेः सकृत् प्रोक्तं ब्रह्माधीत्य सविस्तरम् ।  
तस्मै प्रादाद् वरं पुत्रं मृतं पञ्चजनोदरात् ॥ २ ॥  
समाहुता भीष्मककन्यया ये  
श्रियः सवर्णेन बुभूषयैषाम् ।  
गान्धर्ववृत्त्या मिषतां स्वभागं  
जह्रे पदं मूर्ध्नि दधत्सुपर्णः ॥ ३ ॥  
ककुद्मिनोऽविद्धनसो दमित्वा  
स्वयंवरे नाग्नजितीमुवाह ।  
तद्भग्नमानानपि गृध्यतोऽज्ञान्  
जघ्नेऽक्षतः शस्त्रभृतः स्वशस्त्रैः ॥ ४ ॥  
प्रियं प्रभुर्ग्राम्य इव प्रियाया  
विधित्सुरार्च्छद् द्युतरुं यदर्थे ।  
वज्र्याद्रवत्तं सगणो रुषान्धः  
क्रीडामृगो नूनमयं वधूनाम् ॥ ५ ॥  
सुतं मृधे खं वपुषा ग्रसन्तं  
दृष्ट्वा सुनाभोन्मथितं धरित्र्या ।  
आमंत्रितस्तत् तनयाय शेषं  
दत्त्वा तदन्तःपुरमाविवेश ॥ ६ ॥  
तत्राहृतास्ता नरदेवकन्याः  
कुजेन दृष्ट्वा हरिमार्तबन्धुम् ।  
उत्थाय सद्यो जगृहुः प्रहर्ष  
व्रीडानुरागप्रहितावलोकैः ॥ ७ ॥  
(अनुष्टुप्) आसां मुहूर्त एकस्मिन् नानागारेषु योषिताम् ।  
सविधं जगृहे पाणीन् अनुरूपः स्वमायया ॥ ८ ॥  
तास्वपत्यान्यजनयद् आत्मतुल्यानि सर्वतः ।  
एकैकस्यां दश दश प्रकृतेर्विबुभूषया ॥ ९ ॥  
कालमागधशाल्वादीन् अनीकै रुन्धतः पुरम् ।  
अजीघनत् स्वयं दिव्यं स्वपुंसां तेज आदिशत् ॥ १० ॥  
शम्बरं द्विविदं बाणं मुरं बल्वलमेव च ।  
अन्यांश्च दन्तवक्रादीन् अवधीत्कांश्च घातयत् ॥ ११ ॥  
अथ ते भ्रातृपुत्राणां पक्षयोः पतितान् नृपान् ।  
चचाल भूः कुरुक्षेत्रं येषां आपततां बलैः ॥ १२ ॥  
स कर्णदुःशासनसौबलानां  
कुमंत्रपाकेन हतश्रियायुषम् ।  
सुयोधनं सानुचरं शयानं  
भग्नोरुमूर्व्यां न ननन्द पश्यन् ॥ १३ ॥  
कियान् भुवोऽयं क्षपितोरुभारो  
यद्द्रोणभीष्मार्जुन भीममूलैः ।  
अष्टादशाक्षौहिणिको मदंशैः  
आस्ते बलं दुर्विषहं यदूनाम् ॥ १४ ॥  
मिथो यदैषां भविता विवादो  
मध्वामदाताम्रविलोचनानाम् ।  
नैषां वधोपाय इयानतोऽन्यो  
मय्युद्यतेऽन्तर्दधते स्वयं स्म ॥ १५ ॥  
(अनुष्टुप्) एवं सञ्चिन्त्य भगवान् स्वराज्ये स्थाप्य धर्मजम् ।  
नन्दयामास सुहृदः साधूनां वर्त्म दर्शयन् ॥ १६ ॥  
उत्तरायां धृतः पूरोः वंशः साध्वभिमन्युना ।  
स वै द्रौण्यस्त्रसंछिन्नः पुनर्भगवता धृतः ॥ १७ ॥  
अयाजयद् धर्मसुतं अश्वमेधैस्त्रिभिर्विभुः ।  
सोऽपि क्ष्मामनुजै रक्षन् रेमे कृष्णमनुव्रतः ॥ १८ ॥  
भगवान् अपि विश्वात्मा लोकवेदपथानुगः ।  
कामान् सिषेवे द्वार्वत्यां असक्तः साङ्ख्यमास्थितः ॥ १९ ॥  
स्निग्धस्मितावलोकेन वाचा पीयूषकल्पया ।  
चरित्रेणानवद्येन श्रीनिकेतेन चात्मना ॥ २० ॥  
इमं लोकममुं चैव रमयन् सुतरां यदून् ।  
रेमे क्षणदया दत्त क्षणस्त्रीक्षणसौहृदः ॥ २१ ॥  
तस्यैवं रममाणस्य संवत्सरगणान् बहून् ।  
गृहमेधेषु योगेषु विरागः समजायत ॥ २२ ॥  
दैवाधीनेषु कामेषु दैवाधीनः स्वयं पुमान् ।  
को विश्रम्भेत योगेन योगेश्वरमनुव्रतः ॥ २३ ॥  
पुर्यां कदाचित् क्रीडद्‌भिः यदुभोजकुमारकैः ।  
कोपिता मुनयः शेपुः भगवन् मतकोविदाः ॥ २४ ॥  
ततः कतिपयैर्मासैः वृष्णिभोज अन्धकादयः ।  
ययुः प्रभासं संहृष्टा रथैर्देवविमोहिताः ॥ २५ ॥  
तत्र स्नात्वा पितॄन् देवान् ऋषींश्चैव तदम्भसा ।  
तर्पयित्वाथ विप्रेभ्यो गावो बहुगुणा ददुः ॥ २६ ॥  
हिरण्यं रजतं शय्यां वासांस्यजिनकम्बलान् ।  
यानं रथानिभान् कन्या धरां वृत्तिकरीमपि ॥ २७ ॥  
अन्नं चोरुरसं तेभ्यो दत्त्वा भगवदर्पणम् ।  
गोविप्रार्थासवः शूराः प्रणेमुर्भुवि मूर्धभिः ॥ २८ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे विदुरोद्धवसंवादे तृतीयोऽध्यायः ॥ ३ ॥