---
title: ०१५
---
मैत्रेय उवाच ।  
प्राजापत्यं तु तत्तेजः परतेजोहनं दितिः ।  
दधार वर्षाणि शतं शङ्कमाना सुरार्दनात् ॥ १ ॥  
लोके तेनाहतालोके लोकपाला हतौजसः ।  
न्यवेदयन्विश्वसृजे ध्वान्तव्यतिकरं दिशाम् ॥ २ ॥  
देवा ऊचुः  
तम एतद्विभो वेत्थ संविग्ना यद्वयं भृशम् ।  
न ह्यव्यक्तं भगवतः कालेनास्पृष्टवर्त्मनः ॥ ३ ॥  
देवदेव जगद्धातः लोकनाथशिखामणे ।  
परेषामपरेषां त्वं भूतानामसि भाववित् ॥ ४ ॥  
नमो विज्ञानवीर्याय माययेदमुपेयुषे ।  
गृहीतगुणभेदाय नमस्तेऽव्यक्तयोनये ॥ ५ ॥  
ये त्वानन्येन भावेन भावयन्त्यात्मभावनम् ।  
आत्मनि प्रोतभुवनं परं सदसदात्मकम् ॥ ६ ॥  
तेषां सुपक्वयोगानां जितश्वासेन्द्रियात्मनाम् ।  
लब्धयुष्मत् प्रसादानां न कुतश्चित्पराभवः ॥ ७ ॥  
यस्य वाचा प्रजाः सर्वा गावस्तन्त्येव यन्त्रिताः ।  
हरन्ति बलिमायत्ताः तस्मै मुख्याय ते नमः ॥ ८ ॥  
स त्वं विधत्स्व शं भूमन् तमसा लुप्तकर्मणाम् ।  
अदभ्रदयया दृष्ट्या आपन्नानर्हसीक्षितुम् ॥ ९ ॥  
एष देव दितेर्गर्भ ओजः काश्यपमर्पितम् ।  
दिशस्तिमिरयन् सर्वा वर्धतेऽग्निरिवैधसि ॥ १० ॥  
मैत्रेय उवाच ।  
स प्रहस्य महाबाहो भगवान् शब्दगोचरः ।  
प्रत्याचष्टात्मभूर्देवान् प्रीणन् रुचिरया गिरा ॥ ११ ॥  
ब्रह्मोवाच ।  
मानसा मे सुता युष्मत् पूर्वजाः सनकादयः ।  
चेरुर्विहायसा लोकान् लोकेषु विगतस्पृहाः ॥ १२ ॥  
त एकदा भगवतो वैकुण्ठस्यामलात्मनः ।  
ययुर्वैकुण्ठनिलयं सर्वलोकनमस्कृतम् ॥ १३ ॥  
वसन्ति यत्र पुरुषाः सर्वे वैकुण्ठमूर्तयः ।  
येऽनिमित्तनिमित्तेन धर्मेणाराधयन् हरिम् ॥ १४ ॥  
यत्र चाद्यः पुमानास्ते भगवान् शब्दगोचरः ।  
सत्त्वं विष्टभ्य विरजं स्वानां नो मृडयन् वृषः ॥ १५ ॥  
यत्र नैःश्रेयसं नाम वनं कामदुघैर्द्रुमैः ।  
सर्वर्तुश्रीभिर्विभ्राजत् कैवल्यमिव मूर्तिमत् ॥ १६ ॥  
वैमानिकाः सललनाश्चरितानि यत्र ।  
गायन्ति लोकशमलक्षपणानि भर्तुः ।  
अन्तर्जलेऽनुविकसन् मधुमाधवीनां ।  
गन्धेन खण्डितधियोऽप्यनिलं क्षिपन्तः ॥ १७ ॥  
पारावतान्यभृतसारसचक्रवाक ।  
दात्यूहहंसशुकतित्तिरिबर्हिणां यः ।  
कोलाहलो विरमतेऽचिरमात्रमुच्चैः ।  
भृङ्गाधिपे हरिकथामिव गायमाने ॥ १८ ॥  
मन्दारकुन्दकुरबोत्पलचम्पकार्ण ।  
पुन्नागनागबकुलाम्बुजपारिजाताः ।  
गन्धेऽर्चिते तुलसिकाभरणेन तस्या ।  
यस्मिंस्तपः सुमनसो बहु मानयन्ति ॥ १९ ॥  
यत्सङ्कुलं हरिपदानतिमात्रदृष्टैः ।  
वैदूर्यमारकतहेममयैर्विमानैः ।  
येषां बृहत्कटितटाः स्मितशोभिमुख्यः ।  
कृष्णात्मनां न रज आदधुरुत्स्मयाद्यैः ॥ २० ॥  
श्री रूपिणी क्वणयती चरणारविन्दं ।  
लीलाम्बुजेन हरिसद्मनि मुक्तदोषा ।  
संलक्ष्यते स्फटिककुड्य उपेतहेम्नि ।  
सम्मार्जतीव यदनुग्रहणेऽन्ययत्नः ॥ २१ ॥  
वापीषु विद्रुमतटास्वमलामृताप्सु ।  
प्रेष्यान्विता निजवने तुलसीभिरीशम् ।  
अभ्यर्चती स्वलकमुन्नसमीक्ष्य वक्त्रम् ।  
उच्छेषितं भगवतेत्यमताङ्ग यच्छ्रीः ॥ २२ ॥  
यन्न व्रजन्त्यघभिदो रचनानुवादात् ।  
श्रृण्वन्ति येऽन्यविषयाः कुकथा मतिघ्नीः ।  
यास्तु श्रुता हतभगैर्नृभिरात्तसारान् ।  
तांस्तान् क्षिपन्त्यशरणेषु तमःसु हन्त ॥ २३ ॥  
येऽभ्यर्थितामपि च नो नृगतिं प्रपन्ना ।  
ज्ञानं च तत्त्वविषयं सहधर्मं यत्र ।  
नाराधनं भगवतो वितरन्त्यमुष्य ।  
सम्मोहिता विततया बत मायया ते ॥ २४ ॥  
यच्च व्रजन्त्यनिमिषामृषभानुवृत्त्या ।  
दूरे यमा ह्युपरि नः स्पृहणीयशीलाः ।  
भर्तुर्मिथः सुयशसः कथनानुराग ।  
वैक्लव्यबाष्पकलया पुलकीकृताङ्गाः ॥ २५ ॥  
तद्विश्वगुर्वधिकृतं भुवनैकवन्द्यं ।  
दिव्यं विचित्रविबुधाग्र्यविमानशोचिः ।  
आपुः परां मुदमपूर्वमुपेत्य योग ।  
मायाबलेन मुनयस्तदथो विकुण्ठम् ॥ २६ ॥  
तस्मिन्नतीत्य मुनयः षडसज्जमानाः ।  
कक्षाः समानवयसावथ सप्तमायाम् ।  
देवावचक्षत गृहीतगदौ परार्ध्य ।  
केयूरकुण्डलकिरीटविटङ्कवेषौ ॥ २७ ॥  
मत्तद्विरेफवनमालिकया निवीतौ ।  
विन्यस्तयासितचतुष्टयबाहुमध्ये ।  
वक्त्रं भ्रुवा कुटिलया स्फुटनिर्गमाभ्यां ।  
रक्तेक्षणेन च मनाग्रभसं दधानौ ॥ २८ ॥  
द्वार्येतयोर्निविविशुर्मिषतोरपृष्ट्वा ।  
पूर्वा यथा पुरटवज्रकपाटिका याः ।  
सर्वत्र तेऽविषमया मुनयः स्वदृष्ट्या ।  
ये सञ्चरन्त्यविहता विगताभिशङ्काः ॥ २९ ॥  
तान्वीक्ष्य वातरशनांश्चतुरः कुमारान् ।  
वृद्धान्दशार्धवयसो विदितात्मतत्त्वान् ।  
वेत्रेण चास्खलयतामतदर्हणांस्तौ ।  
तेजो विहस्य भगवत् प्रतिकूलशीलौ ॥ ३० ॥  
ताभ्यां मिषत्स्वनिमिषेषु निषिध्यमानाः ।  
स्वर्हत्तमा ह्यपि हरेः प्रतिहारपाभ्याम् ।  
ऊचुः सुहृत्तमदिदृक्षितभङ्ग ईषत् ।  
कामानुजेन सहसा त उपप्लुताक्षाः ॥ ३१ ॥  
मुनय ऊचुः ।  
को वामिहैत्य भगवत् परिचर्ययोच्चैः ।  
तद्धर्मिणां निवसतां विषमः स्वभावः ।  
तस्मिन् प्रशान्तपुरुषे गतविग्रहे वां ।  
को वात्मवत् कुहकयोः परिशङ्कनीयः ॥ ३२ ॥  
न ह्यन्तरं भगवतीह समस्तकुक्षौ ।  
आत्मानमात्मनि नभो नभसीव धीराः ।  
पश्यन्ति यत्र युवयोः सुरलिङ्‌गिनोः किं ।  
व्युत्पादितं ह्युदरभेदि भयं यतोऽस्य ॥ ३३ ॥  
तद्वाममुष्य परमस्य विकुण्ठभर्तुः ।  
कर्तुं प्रकृष्टमिह धीमहि मन्दधीभ्याम् ।  
लोकानितो व्रजतमन्तरभावदृष्ट्या ।  
पापीयसस्त्रय इमे रिपवोऽस्य यत्र ॥ ३४ ॥  
तेषामितीरितमुभाववधार्य घोरं ।  
तं ब्रह्मदण्डमनिवारणमस्त्रपूगैः ।  
सद्यो हरेरनुचरावुरु बिभ्यतस्तत् ।  
पादग्रहावपततामतिकातरेण ॥ ३५ ॥  
भूयादघोनि भगवद्‌भिरकारि दण्डो ।  
यो नौ हरेत सुरहेलनमप्यशेषम् ।  
मा वोऽनुतापकलया भगवत्स्मृतिघ्नो ।  
मोहो भवेदिह तु नौ व्रजतोरधोऽधः ॥ ३६ ॥  
एवं तदैव भगवान् अरविन्दनाभः ।  
स्वानां विबुध्य सदतिक्रममार्यहृद्यः ।  
तस्मिन् यन्ययौ परमहंसमहामुनीनाम् ।  
अन्वेषणीयचरणौ चलयन् सहश्रीः ॥ ३७ ॥  
तं त्वागतं प्रतिहृतौपयिकं स्वपुम्भिः ।  
तेऽचक्षताक्षविषयं स्वसमाधिभाग्यम् ।  
हंसश्रियोर्व्यजनयोः शिववायुलोलः ।  
शुभ्रातपत्रशशिकेसरशीकराम्बुम् ॥ ३८ ॥  
कृत्स्नप्रसादसुमुखं स्पृहणीयधाम ।  
स्नेहावलोककलया हृदि संस्पृशन्तम् ।  
श्यामे पृथावुरसि शोभितया श्रिया स्वः ।  
चूडामणिं सुभगयन्तमिवात्मधिष्ण्यम् ॥ ३९ ॥  
पीतांशुके पृथुनितम्बिनि विस्फुरन्त्या ।  
काञ्च्यालिभिर्विरुतया वनमालया च ।  
वल्गुप्रकोष्ठवलयं विनतासुतांसे ।  
विन्यस्तहस्तमितरेण धुनानमब्जम् ॥ ४० ॥  
विद्युत्क्षिपन् मकरकुण्डलमण्डनार्ह ।  
गण्डस्थलोन्नसमुखं मणिमत्किरीटम् ।  
दोर्दण्डषण्डविवरे हरता परार्ध्य ।  
हारेण कन्धरगतेन च कौस्तुभेन ॥ ४१ ॥  
अत्रोपसृष्टमिति चोत्स्मितमिन्दिरायाः ।  
स्वानां धिया विरचितं बहुसौष्ठवाढ्यम् ।  
मह्यं भवस्य भवतां च भजन्तमङ्गं ।  
नेमुर्निरीक्ष्य न वितृप्तदृशो मुदा कैः ॥ ४२ ॥  
तस्यारविन्दनयनस्य पदारविन्द ।  
किञ्जल्कमिश्रतुलसीमकरन्दवायुः ।  
अन्तर्गतः स्वविवरेण चकार तेषां ।  
सङ्क्षोभमक्षरजुषामपि चित्ततन्वोः ॥ ४३ ॥  
ते वा अमुष्य वदनासितपद्मकोशम् ।  
उद्वीक्ष्य सुन्दरतराधरकुन्दहासम् ।  
लब्धाशिषः पुनरवेक्ष्य तदीयमङ्‌घ्रि ।  
द्वन्द्वं नखारुणमणिश्रयणं निदध्युः ॥ ४४ ॥  
पुंसां गतिं मृगयतामिह योगमार्गैः ।  
ध्यानास्पदं बहुमतं नयनाभिरामम् ।  
पौंस्नं वपुर्दर्शयानमनन्यसिद्धैः ।  
औत्पत्तिकैः समगृणन्युतमष्टभोगैः ॥ ४५ ॥  
कुमारा ऊचुः -  
योऽन्तर्हितो हृदि गतोऽपि दुरात्मनां त्वं ।  
सोऽद्यैव नो नयनमूलमनन्त राद्धः ।  
यर्ह्येव कर्णविवरेण गुहां गतो नः ।  
पित्रानुवर्णितरहा भवदुद्भवेन ॥ ४६ ॥  
तं त्वां विदाम भगवन्परमात्मतत्त्वं ।  
सत्त्वेन सम्प्रति रतिं रचयन्तमेषाम् ।  
यत्तेऽनुतापविदितैर्दृढभक्तियोगैः ।  
उद्ग्रन्थयो हृदि विदुर्मुनयो विरागाः ॥ ४७ ॥  
नात्यन्तिकं विगणयन्त्यपि ते प्रसादं ।  
किम्वन्यदर्पितभयं भ्रुव उन्नयैस्ते ।  
येऽङ्ग त्वदङ्‌घ्रिशरणा भवतः कथायाः ।  
कीर्तन्यतीर्थयशसः कुशला रसज्ञाः ॥ ४८ ॥  
कामं भवः स्ववृजिनैर्निरयेषु नः स्तात् ।  
चेतोऽलिवद्यदि नु ते पदयो रमेत ।  
वाचश्च नस्तुलसिवद्यदि तेऽङ्‌घ्रिशोभाः ।  
पूर्येत ते गुणगणैर्यदि कर्णरन्ध्रः ॥ ४९ ॥  
प्रादुश्चकर्थ यदिदं पुरुहूत रूपं ।  
तेनेश निर्वृतिमवापुरलं दृशो नः ।  
तस्मा इदं भगवते नम इद्विधेम ।  
योऽनात्मनां दुरुदयो भगवान् प्रतीतः ॥ ५० ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे जयविजयोः सनकादिशापो नाम पञ्चदशोऽध्यायः ॥ १५ ॥