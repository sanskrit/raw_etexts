---
title: ००९
---
ब्रह्मोवाच -  
(अनुष्टुप्)  
ज्ञातोऽसि मेऽद्य सुचिरान्ननु देहभाजां  
न ज्ञायते भगवतो गतिरित्यवद्यम् ।  
नान्यत्त्वदस्ति भगवन्नपि तन्न शुद्धं  
मायागुणव्यतिकराद् यदुरुर्विभासि ॥ १ ॥  
रूपं यदेतदवबोधरसोदयेन ।  
शश्वन्निवृत्ततमसः सदनुग्रहाय ।  
आदौ गृहीतमवतारशतैकबीजं ।  
यन्नाभिपद्मभवनाद् अहमाविरासम् ॥ २ ॥  
नातः परं परम यद्भवतः स्वरूपम् ।  
आनन्दमात्रमविकल्पमविद्धवर्चः ।  
पश्यामि विश्वसृजमेकमविश्वमात्मन् ।  
भूतेन्द्रियात्मकमदस्त उपाश्रितोऽस्मि ॥ ३ ॥  
तद्वा इदं भुवनमङ्गल मङ्गलाय ।  
ध्याने स्म नो दर्शितं त उपासकानाम् ।  
तस्मै नमो भगवतेऽनुविधेम तुभ्यं ।  
योऽनादृतो नरकभाग्भिरसत्प्रसङ्गैः ॥ ४ ॥  
ये तु त्वदीयचरणाम्बुजकोशगन्धं ।  
जिघ्रन्ति कर्णविवरैः श्रुतिवातनीतम् ।  
भक्त्या गृहीतचरणः परया च तेषां ।  
नापैषि नाथ हृदयाम्बुरुहात्स्वपुंसाम् ॥ ५ ॥  
तावद्भयं द्रविणगेहसुहृन्निमित्तं ।  
शोकः स्पृहा परिभवो विपुलश्च लोभः ।  
तावन्ममेत्यसदवग्रह आर्तिमूलं ।  
यावन्न तेऽङ्‌घ्रिमभयं प्रवृणीत लोकः ॥ ६ ॥  
दैवेन ते हतधियो भवतः प्रसङ्गात् ।  
सर्वाशुभोपशमनाद् विमुखेन्द्रिया ये ।  
कुर्वन्ति कामसुखलेशलवाय दीना ।  
लोभाभिभूतमनसोऽकुशलानि शश्वत् ॥ ७ ॥  
क्षुत्तृट्‌त्रधातुभिरिमा मुहुरर्द्यमानाः ।  
शीतोष्णवातवर्षैरितरेतराच्च ।  
कामाग्निनाच्युत रुषा च सुदुर्भरेण ।  
सम्पश्यतो मन उरुक्रम सीदते मे ॥ ८ ॥  
यावत् पृथक्त्वमिदमात्मन इन्द्रियार्थ ।  
मायाबलं भगवतो जन ईश पश्येत् ।  
तावन्न संसृतिरसौ प्रतिसङ्क्रमेत ।  
व्यर्थापि दुःखनिवहं वहती क्रियार्था ॥ ९ ॥  
अह्न्यापृतार्तकरणा निशि निःशयाना ।  
नानामनोरथधिया क्षणभग्ननिद्राः ।  
दैवाहतार्थरचना ऋषयोऽपि देव ।  
युष्मत् प्रसङ्गविमुखा इह संसरन्ति ॥ १० ॥  
त्वं भक्तियोगपरिभावितहृत्सरोज ।  
आस्से श्रुतेक्षितपथो ननु नाथ पुंसाम् ।  
यद् यद् धिया ते उरुगाय विभावयन्ति ।  
तत्तद् वपुः प्रणयसे सदनुग्रहाय ॥ ११ ॥  
नातिप्रसीदति तथोपचितोपचारैः ।  
आराधितः सुरगणैर्हृदि बद्धकामैः ।  
यत्सर्वभूतदययासदलभ्ययैको ।  
नानाजनेष्ववहितः सुहृदन्तरात्मा ॥ १२ ॥  
पुंसामतो विविधकर्मभिरध्वराद्यैः ।  
दानेन चोग्रतपसा परिचर्यया च ।  
आराधनं भगवतस्तव सत्क्रियार्थो ।  
धर्मोऽर्पितः कर्हिचिद् ध्रियते न यत्र ॥ १३ ॥  
शश्वत्स्वरूपमहसैव निपीतभेद ।  
मोहाय बोधधिषणाय नमः परस्मै ।  
विश्वोद्भवस्थितिलयेषु निमित्तलीला ।  
रासाय ते नम इदं चकृमेश्वराय ॥ १४ ॥  
यस्यावतार गुणकर्मविडम्बनानि ।  
नामानि येऽसुविगमे विवशा गृणन्ति ।  
तेऽनैकजन्मशमलं सहसैव हित्वा ।  
संयान्त्यपावृतामृतं तमजं प्रपद्ये ॥ १५ ॥  
यो वा अहं च गिरिशश्च विभुः स्वयं च ।  
स्थित्युद्भवप्रलयहेतव आत्ममूलम् ।  
भित्त्वा त्रिपाद्‌ववृध एक उरुप्ररोहः ।  
तस्मै नमो भगवते भुवनद्रुमाय ॥ १६ ॥  
लोको विकर्मनिरतः कुशले प्रमत्तः ।  
कर्मण्ययं त्वदुदिते भवदर्चने स्वे ।  
यस्तावदस्य बलवान् इह जीविताशां ।  
सद्यश्छिनत्त्यनिमिषाय नमोऽस्तु तस्मै ॥ १७ ॥  
यस्माद्बिभेम्यहमपि द्विपरार्धधिष्ण्यं ।  
अध्यासितः सकललोकनमस्कृतं यत् ।  
तेपे तपो बहुसवोऽवरुरुत्समानः ।  
तस्मै नमो भगवतेऽधिमखाय तुभ्यम् ॥ १८ ॥  
तिर्यङ्‌मनुष्यविबुधादिषु जीवयोनि ।  
ष्वात्मेच्छयात्मकृतसेतुपरीप्सया यः ।  
रेमे निरस्तविषयोऽप्यवरुद्धदेहः ।  
तस्मै नमो भगवते पुरुषोत्तमाय ॥ १९ ॥  
योऽविद्ययानुपहतोऽपि दशार्धवृत्त्या ।  
निद्रामुवाह जठरीकृतलोकयात्रः ।  
अन्तर्जलेऽहिकशिपुस्पर्शानुकूलां ।  
भीमोर्मिमालिनि जनस्य सुखं विवृण्वन् ॥ २० ॥  
यन्नाभिपद्मभवनाद् अहमासमीड्य ।  
लोकत्रयोपकरणो यदनुग्रहेण ।  
तस्मै नमस्त उदरस्थभवाय योग ।  
निद्रावसानविकसन् नलिनेक्षणाय ॥ २१ ॥  
सोऽयं समस्तजगतां सुहृदेक आत्मा ।  
सत्त्वेन यन्मृडयते भगवान् भगेन ।  
तेनैव मे दृशमनुस्पृशताद्यथाहं ।  
स्रक्ष्यामि पूर्ववदिदं प्रणतप्रियोऽसौ ॥ २२ ॥  
एष प्रपन्नवरदो रमयात्मशक्त्या ।  
यद्यत् करिष्यति गृहीतगुणावतारः ।  
तस्मिन्स्वविक्रममिदं सृजतोऽपि चेतो ।  
युञ्जीत कर्मशमलं च यथा विजह्याम् ॥ २३ ॥  
नाभिह्रदादिह सतोऽम्भसि यस्य पुंसो ।  
विज्ञानशक्तिरहमासमनन्तशक्तेः ।  
रूपं विचित्रमिदमस्य विवृण्वतो मे ।  
मा रीरिषीष्ट निगमस्य गिरां विसर्गः ॥ २४ ॥  
सोऽसौ अदभ्रकरुणो भगवान् विवृद्ध ।  
प्रेमस्मितेन नयनाम्बुरुहं विजृम्भन् ।  
उत्थाय विश्वविजयाय च नो विषादं ।  
माध्व्या गिरापनयतात्पुरुषः पुराणः ॥ २५ ॥  
मैत्रेय उवाच -  
(अनुष्टुप्)  
स्वसम्भवं निशाम्यैवं तपोविद्यासमाधिभिः ।  
यावन्मनोवचः स्तुत्वा विरराम स खिन्नवत् ॥ २६ ॥  
अथाभिप्रेतमन्वीक्ष्य ब्रह्मणो मधुसूदनः ।  
विषण्णचेतसं तेन कल्पव्यतिकराम्भसा ॥ २७ ॥  
लोकसंस्थानविज्ञान आत्मनः परिखिद्यतः ।  
तमाहागाधया वाचा कश्मलं शमयन्निव ॥ २८ ॥  
श्रीभगवानुवाच -  
मा वेदगर्भ गास्तन्द्रीं सर्ग उद्यममावह ।  
तन्मयाऽऽपादितं ह्यग्रे यन्मां प्रार्थयते भवान् ॥ २९ ॥  
भूयस्त्वं तप आतिष्ठ विद्यां चैव मदाश्रयाम् ।  
ताभ्यां अन्तर्हृदि ब्रह्मन् लोकान् द्रक्ष्यसि अपावृतान् ॥ ३० ॥  
तत आत्मनि लोके च भक्तियुक्तः समाहितः ।  
द्रष्टासि मां ततं ब्रह्मन् मयि लोकान् त्वमात्मनः ॥ ३१ ॥  
यदा तु सर्वभूतेषु दारुष्वग्निमिव स्थितम् ।  
प्रतिचक्षीत मां लोको जह्यात्तर्ह्येव कश्मलम् ॥ ३२ ॥  
यदा रहितमात्मानं भूतेन्द्रियगुणाशयैः ।  
स्वरूपेण मयोपेतं पश्यन् स्वाराज्यमृच्छति ॥ ३३ ॥  
नानाकर्मवितानेन प्रजा बह्वीः सिसृक्षतः ।  
नात्मावसीदत्यस्मिन् ते वर्षीयान् मदनुग्रहः ॥ ३४ ॥  
ऋषिमाद्यं न बध्नाति पापीयान् त्वां रजोगुणः ।  
यन्मनो मयि निर्बद्धं प्रजाः संसृजतोऽपि ते ॥ ३५ ॥  
ज्ञातोऽहं भवता त्वद्य दुर्विज्ञेयोऽपि देहिनाम् ।  
यन्मां त्वं मन्यसेऽयुक्तं भूतेन्द्रियगुणात्मभिः ॥ ३६ ॥  
तुभ्यं मद्विचिकित्सायां आत्मा मे दर्शितोऽबहिः ।  
नालेन सलिले मूलं पुष्करस्य विचिन्वतः ॥ ३७ ॥  
यच्चकर्थाङ्ग मत्स्तोत्रं मत्कथा अभ्युदयांकितम् ।  
यद्वा तपसि ते निष्ठा स एष मदनुग्रहः ॥ ३८ ॥  
प्रीतोऽहमस्तु भद्रं ते लोकानां विजयेच्छया ।  
यद् अस्तौषीर्गुणमयं निर्गुणं मानुवर्णयन् ॥ ३९ ॥  
य एतेन पुमान्नित्यं स्तुत्वा स्तोत्रेण मां भजेत् ।  
तस्याशु सम्प्रसीदेयं सर्वकामवरेश्वरः ॥ ४० ॥  
पूर्तेन तपसा यज्ञैः दानैर्योगसमाधिना ।  
राद्धं निःश्रेयसं पुंसां मत्प्रीतिः तत्त्वविन्मतम् ॥ ४१ ॥  
अहमात्मात्मनां धातः प्रेष्ठः सन् प्रेयसामपि ।  
अतो मयि रतिं कुर्याद् देहादिर्यत्कृते प्रियः ॥ ४२ ॥  
सर्ववेदमयेनेदं आत्मनाऽऽत्माऽऽत्मयोनिना ।  
प्रजाः सृज यथापूर्वं याश्च मय्यनुशेरते ॥ ४३ ॥  
मैत्रेय उवाच -  
तस्मा एवं जगत्स्रष्ट्रे प्रधानपुरुषेश्वरः ।  
व्यज्येदं स्वेन रूपेण कञ्जनाभस्तिरोदधे ॥ ४४ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे नवमोऽध्यायः ॥ ९ ॥