---
title: ०३२
---
कपिल उवाच -  
अथ यो गृहमेधीयान् धर्मानेवावसन्गृहे ।  
काममर्थं च धर्मान् स्वान् दोग्धि भूयः पिपर्ति तान् ॥ १ ॥  
स चापि भगवद्धर्मात् काममूढः पराङ्‌मुखः ।  
यजते क्रतुभिर्देवान् पितॄंश्च श्रद्धयान्वितः ॥ २ ॥  
तत् श्रद्धया क्रान्तमतिः पितृदेवव्रतः पुमान् ।  
गत्वा चान्द्रमसं लोकं सोमपाः पुनरेष्यति ॥ ३ ॥  
यदा चाहीन्द्रशय्यायां शेतेऽनन्तासनो हरिः ।  
तदा लोका लयं यान्ति ते एते गृहमेधिनाम् ॥ ४ ॥  
ये स्वधर्मान्न दुह्यन्ति धीराः कामार्थहेतवे ।  
निःसङ्गा न्यस्तकर्माणः प्रशान्ताः शुद्धचेतसः ॥ ५ ॥  
निवृत्तिधर्मनिरता निर्ममा निरहङ्कृताः ।  
स्वधर्माप्तेन सत्त्वेन परिशुद्धेन चेतसा ॥ ६ ॥  
सूर्यद्वारेण ते यान्ति पुरुषं विश्वतोमुखम् ।  
परावरेशं प्रकृतिं अस्योत्पत्त्यन्तभावनम् ॥ ७ ॥  
द्विपरार्धावसाने यः प्रलयो ब्रह्मणस्तु ते ।  
तावद् अध्यासते लोकं परस्य परचिन्तकाः ॥ ८ ॥  
क्ष्माम्भोऽनलानिलवियन् मनैन्द्रियार्थ  
भूतादिभिः परिवृतं प्रतिसञ्जिहीर्षुः ।  
अव्याकृतं विशति यर्हि गुणत्रयात्मा  
कालं पराख्यमनुभूय परः स्वयम्भूः ॥ ९ ॥  
एवं परेत्य भगवन् तमनुप्रविष्टा  
ये योगिनो जितमरुन्मनसो विरागाः ।  
तेनैव साकममृतं पुरुषं पुराणं  
ब्रह्म प्रधानमुपयान्ति अगताभिमानाः ॥ १० ॥  
(अनुष्टुप्)  
अथ तं सर्वभूतानां हृत्पद्मेषु कृतालयम् ।  
श्रुतानुभावं शरणं व्रज भावेन भामिनि ॥ ११ ॥  
आद्यः स्थिरचराणां यो वेदगर्भः सहर्षिभिः ।  
योगेश्वरैः कुमाराद्यैः सिद्धैर्योगप्रवर्तकैः ॥ १२ ॥  
भेददृष्ट्याभिमानेन निःसङ्गेनापि कर्मणा ।  
कर्तृत्वात्सगुणं ब्रह्म पुरुषं पुरुषर्षभम् ॥ १३ ॥  
स संसृत्य पुनः काले कालेनेश्वरमूर्तिना ।  
जाते गुणव्यतिकरे यथापूर्वं प्रजायते ॥ १४ ॥  
ऐश्वर्यं पारमेष्ठ्यं च तेऽपि धर्मविनिर्मितम् ।  
निषेव्य पुनरायान्ति गुणव्यतिकरे सति ॥ १५ ॥  
ये त्विहासक्तमनसः कर्मसु श्रद्धयान्विताः ।  
कुर्वन्ति अप्रतिषिद्धानि नित्यान्यपि च कृत्स्नशः ॥ १६ ॥  
रजसा कुण्ठमनसः कामात्मानोऽजितेन्द्रियाः ।  
पितॄन् यजन्ति अनुदिनं गृहेष्वभिरताशयाः ॥ १७ ॥  
त्रैवर्गिकास्ते पुरुषा विमुखा हरिमेधसः ।  
कथायां कथनीयोरु विक्रमस्य मधुद्विषः ॥ १८ ॥  
नूनं दैवेन विहता ये चाच्युतकथासुधाम् ।  
हित्वा शृण्वन्ति असद्गाथाः पुरीषमिव विड्भुजः ॥ १९ ॥  
दक्षिणेन पथार्यम्णः पितृलोकं व्रजन्ति ते ।  
प्रजामनु प्रजायन्ते श्मशानान्तक्रियाकृतः ॥ २० ॥  
ततस्ते क्षीणसुकृताः पुनर्लोकमिमं सति ।  
पतन्ति विवशा देवैः सद्यो विभ्रंशितोदयाः ॥ २१ ॥  
तस्मात्त्वं सर्वभावेन भजस्व परमेष्ठिनम् ।  
तद्गुणाश्रयया भक्त्या भजनीयपदाम्बुजम् ॥ २२ ॥  
वासुदेवे भगवति भक्तियोगः प्रयोजितः ।  
जनयत्याशु वैराग्यं ज्ञानं यद्ब्रह्मदर्शनम् ॥ २३ ॥  
यदास्य चित्तमर्थेषु समेष्विन्द्रियवृत्तिभिः ।  
न विगृह्णाति वैषम्यं प्रियं अप्रियमित्युत ॥ २४ ॥  
स तदैवात्मनात्मानं निःसङ्गं समदर्शनम् ।  
हेयोपादेय रहितं आरूढं पदमीक्षते ॥ २५ ॥  
ज्ञानमात्रं परं ब्रह्म परमात्मेश्वरः पुमान् ।  
दृश्यादिभिः पृथग्भावैः भगवान् एक ईयते ॥ २६ ॥  
एतावानेव योगेन समग्रेणेह योगिनः ।  
युज्यतेऽभिमतो ह्यर्थो यद् असङ्गस्तु कृत्स्नशः ॥ २७ ॥  
ज्ञानमेकं पराचीनैः इन्द्रियैर्ब्रह्म निर्गुणम् ।  
अवभात्यर्थरूपेण भ्रान्त्या शब्दादिधर्मिणा ॥ २८ ॥  
यथा महान् अहंरूपः त्रिवृत् पञ्चविधः स्वराट् ।  
एकादशविधस्तस्य वपुरण्डं जगद्यतः ॥ २९ ॥  
एतद्वै श्रद्धया भक्त्या योगाभ्यासेन नित्यशः ।  
समाहितात्मा निःसङ्गो विरक्त्या परिपश्यति ॥ ३० ॥  
इत्येतत्कथितं गुर्वि ज्ञानं तद्ब्रह्मदर्शनम् ।  
येन अनुबुद्ध्यते तत्त्वं प्रकृतेः पुरुषस्य च ॥ ३१ ॥  
ज्ञानयोगश्च मन्निष्ठो नैर्गुण्यो भक्तिलक्षणः ।  
द्वयोरप्येक एवार्थो भगवत् शब्दलक्षणः ॥ ३२ ॥  
यथेन्द्रियैः पृथग्द्वारैः अर्थो बहुगुणाश्रयः ।  
एको नानेयते तद्वद् भगवान् शास्त्रवर्त्मभिः ॥ ३३ ॥  
क्रियया क्रतुभिर्दानैः तपःस्वाध्यायमर्शनैः ।  
आत्मेन्द्रियजयेनापि सन्न्यासेन च कर्मणाम् ॥ ३४ ॥  
योगेन विविधाङ्गेन भक्तियोगेन चैव हि ।  
धर्मेणोभयचिह्नेन यः प्रवृत्तिनिवृत्तिमान् ॥ ३५ ॥  
आत्मतत्त्वावबोधेन वैराग्येण दृढेन च ।  
ईयते भगवानेभिः सगुणो निर्गुणः स्वदृक् ॥ ३६ ॥  
प्रावोचं भक्तियोगस्य स्वरूपं ते चतुर्विधम् ।  
कालस्य च अक्तगतेः योऽन्तर्धावति जन्तुषु ॥ ३७ ॥  
जीवस्य संसृतीर्बह्वीः अविद्याकर्म निर्मिताः ।  
यास्वङ्ग प्रविशन्नात्मा न वेद गतिमात्मनः ॥ ३८ ॥  
नैतत्खलायोपदिशेन् नाविनीताय कर्हिचित् ।  
न स्तब्धाय न भिन्नाय नैव धर्मध्वजाय च ॥ ३९ ॥  
न लोलुपायोपदिशेत् न गृहारूढचेतसे ।  
नाभक्ताय च मे जातु न मद्भक्तद्विषामपि ॥ ४० ॥  
श्रद्दधानाय भक्ताय विनीताय अनसूयवे ।  
भूतेषु कृतमैत्राय शुश्रूषाभिरताय च ॥ ४१ ॥  
बहिर्जातविरागाय शान्तचित्ताय दीयताम् ।  
निर्मत्सराय शुचये यस्याहं प्रेयसां प्रियः ॥ ४२ ॥  
य इदं श्रृणुयाद् अम्ब श्रद्धया पुरुषः सकृत् ।  
यो वाभिधत्ते मच्चित्तः स ह्येति पदवीं च मे ॥ ४३ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे कपिलेये द्वात्रिंशोऽध्यायः ॥ ३२ ॥