---
title: ०१६
---
ब्रह्मोवाच -  
इति तद्‌गृणतां तेषां मुनीनां योगधर्मिणाम् ।  
प्रतिनन्द्य जगादेदं विकुण्ठनिलयो विभुः ॥ १ ॥  
श्रीभगवानुवाच -  
एतौ तौ पार्षदौ मह्यं जयो विजय एव च ।  
कदर्थीकृत्य मां यद्वो बह्वक्रातामतिक्रमम् ॥ २ ॥  
यस्त्वेतयोर्धृतो दण्डो भवद्‌भिर्मामनुव्रतैः ।  
स एवानुमतोऽस्माभिः मुनयो देवहेलनात् ॥ ३ ॥  
तद्वः प्रसादयाम्यद्य ब्रह्म दैवं परं हि मे ।  
तद्धीत्यात्मकृतं मन्ये यत्स्वपुम्भिरसत्कृताः ॥ ४ ॥  
यन्नामानि च गृह्णाति लोको भृत्ये कृतागसि ।  
सोऽसाधुवादस्तत् कीर्तिं हन्ति त्वचमिवामयः ॥ ५ ॥  
यस्यामृतामलयशःश्रवणावगाहः  
सद्यः पुनाति जगदाश्वपचाद्विकुण्ठः ।  
सोऽहं भवद्भ्य उपलब्धसुतीर्थकीर्तिः  
छिन्द्यां स्वबाहुमपि वः प्रतिकूलवृत्तिम् ॥ ६ ॥  
यत्सेवया चरणपद्मपवित्ररेणुं  
सद्यः क्षताखिलमलं प्रतिलब्धशीलम् ।  
न श्रीर्विरक्तमपि मां विजहाति यस्याः  
प्रेक्षालवार्थ इतरे नियमान् वहन्ति ॥ ७ ॥  
नाहं तथाद्मि यजमानहविर्वितानेः  
च्योतद्घृतप्लुतमदन् हुतभुङ्‌‌मुखेन ।  
यद्ब्राह्मणस्य मुखतश्चरतोऽनुघासं  
तुष्टस्य मय्यवहितैर्निजकर्मपाकैः ॥ ८ ॥  
येषां बिभर्म्यहमखण्डविकुण्ठयोग  
मायाविभूतिरमलाङ्‌‌घ्रिरजः किरीटैः ।  
विप्रांस्तु को न विषहेत यदर्हणाम्भः  
सद्यः पुनाति सहचन्द्रललामलोकान् ॥ ९ ॥  
ये मे तनूर्द्विजवरान्दुहतीर्मदीया  
भूतान्यलब्धशरणानि च भेदबुद्ध्या ।  
द्रक्ष्यन्त्यघक्षतदृशो ह्यहिमन्यवस्तान्  
गृध्रा रुषा मम कुषन्त्यधिदण्डनेतुः ॥ १० ॥  
ये ब्राह्मणान्मयि धिया क्षिपतोऽर्चयन्तः  
तुष्यद्‌धृदः स्मितसुधोक्षितपद्मवक्त्राः ।  
वाण्यानुरागकलयात्मजवद् गृणन्तः  
सम्बोधयन्ति अहमिवाहमुपाहृतस्तैः ॥ ११ ॥  
तन्मे स्वभर्तुरवसायमलक्षमाणौ  
युष्मद्व्यतिक्रमगतिं प्रतिपद्य सद्यः ।  
भूयो ममान्तिकमितां तदनुग्रहो मे  
यत्कल्पतामचिरतो भृतयोर्विवासः ॥ १२ ॥  
ब्रह्मोवाच -  
अथ तस्योशतीं देवीं ऋषिकुल्यां सरस्वतीम् ।  
नास्वाद्य मन्युदष्टानां तेषां आत्माप्यतृप्यत ॥ १३ ॥  
सतीं व्यादाय शृण्वन्तो लघ्वीं गुर्वर्थगह्वराम् ।  
विगाह्यागाधगम्भीरां न विदुस्तच्चिकीर्षितम् ॥ १४ ॥  
ते योगमाययारब्ध पारमेष्ठ्यमहोदयम् ।  
प्रोचुः प्राञ्जलयो विप्राः प्रहृष्टाः क्षुभितत्वचः ॥ १५ ॥  
ऋषय ऊचुः -  
न वयं भगवन् विद्मः तव देव चिकीर्षितम् ।  
कृतो मेऽनुग्रहश्चेति यदध्यक्षः प्रभाषसे ॥ १६ ॥  
ब्रह्मण्यस्य परं दैवं ब्राह्मणाः किल ते प्रभो ।  
विप्राणां देवदेवानां भगवान् आत्मदैवतम् ॥ १७ ॥  
त्वत्तः सनातनो धर्मो रक्ष्यते तनुभिस्तव ।  
धर्मस्य परमो गुह्यो निर्विकारो भवान्मतः ॥ १८ ॥  
तरन्ति ह्यञ्जसा मृत्युं निवृत्ता यदनुग्रहात् ।  
योगिनः स भवान् किंस्विद् अनुगृह्येत यत्परैः ॥ १९ ॥  
यं वै विभूतिरुपयात्यनुवेलमन्यैः  
अर्थार्थिभिः स्वशिरसा धृतपादरेणुः ।  
धन्यार्पिताङ्‌‌घ्रितुलसीनवदामधाम्नो  
लोकं मधुव्रतपतेरिव कामयाना ॥ २० ॥  
यस्तां विविक्तचरितैः अनुवर्तमानां  
नात्याद्रियत्परमभागवतप्रसङ्‌गः ।  
स त्वं द्विजानुपथपुण्यरजः पुनीतः  
श्रीवत्सलक्ष्म किमगा भगभाजनस्त्वम् ॥ २१ ॥  
धर्मस्य ते भगवतस्त्रियुग त्रिभिः स्वैः  
पद्‌भिश्चराचरमिदं द्विजदेवतार्थम् ।  
नूनं भृतं तदभिघाति रजस्तमश्च  
सत्त्वेन नो वरदया तनुवा निरस्य ॥ २२ ॥  
न त्वं द्विजोत्तमकुलं यदि हात्मगोपं  
गोप्ता वृषः स्वर्हणेन ससूनृतेन ।  
तर्ह्येव नङ्‌क्ष्यति शिवस्तव देव पन्था  
लोकोऽग्रहीष्यद् ऋषभस्य हि तत्प्रमाणम् ॥ २३ ॥  
तत्तेऽनभीष्टमिव सत्त्वनिधेर्विधित्सोः  
क्षेमं जनाय निजशक्तिभिरुद्‌धृतारेः ।  
नैतावता त्र्यधिपतेर्बत विश्वभर्तुः  
तेजः क्षतं त्ववनतस्य स ते विनोदः ॥ २४ ॥  
यं वानयोर्दममधीश भवान्विधत्ते  
वृत्तिं नु वा तदनुमन्महि निर्व्यलीकम् ।  
अस्मासु वा य उचितो ध्रियतां स दण्डो  
येऽनागसौ वयमयुङ्‌क्ष्महि किल्बिषेण ॥ २५ ॥  
श्रीभगवानुवाच -  
एतौ सुरेतरगतिं प्रतिपद्य सद्यः  
संरम्भसम्भृतसमाध्यनुबद्धयोगौ ।  
भूयः सकाशमुपयास्यत आशु यो वः  
शापो मयैव निमितस्तदवेत विप्राः ॥ २६ ॥  
ब्रह्मोवाच -  
अथ ते मुनयो दृष्ट्वा नयनानन्दभाजनम् ।  
वैकुण्ठं तदधिष्ठानं विकुण्ठं च स्वयंप्रभम् ॥ २७ ॥  
भगवन्तं परिक्रम्य प्रणिपत्यानुमान्य च ।  
प्रतिजग्मुः प्रमुदिताः शंसन्तो वैष्णवीं श्रियम् ॥ २८ ॥  
भगवाननुगावाह यातं मा भैष्टमस्तु शम् ।  
ब्रह्मतेजः समर्थोऽपि हन्तुं नेच्छे मतं तु मे ॥ २९ ॥  
एतत्पुरैव निर्दिष्टं रमया क्रुद्धया यदा ।  
पुरापवारिता द्वारि विशन्ती मय्युपारते ॥ ३० ॥  
मयि संरम्भयोगेन निस्तीर्य ब्रह्महेलनम् ।  
प्रत्येष्यतं निकाशं मे कालेनाल्पीयसा पुनः ॥ ३१ ॥  
द्वाःस्थावादिश्य भगवान् विमानश्रेणिभूषणम् ।  
सर्वातिशयया लक्ष्म्या जुष्टं स्वं धिष्ण्यमाविशत् ॥ ३२ ॥  
तौ तु गीर्वाणऋषभौ दुस्तरात् हरिलोकतः ।  
हतश्रियौ ब्रह्मशापाद् अभूतां विगतस्मयौ ॥ ३३ ॥  
तदा विकुण्ठधिषणात् तयोर्निपतमानयोः ।  
हाहाकारो महानासीद् विमानाग्र्येषु पुत्रकाः ॥ ३४ ॥  
तावेव ह्यधुना प्राप्तौ पार्षदप्रवरौ हरेः ।  
दितेर्जठरनिर्विष्टं काश्यपं तेज उल्बणम् ॥ ३५ ॥  
तयोरसुरयोरद्य तेजसा यमयोर्हि वः ।  
आक्षिप्तं तेज एतर्हि भगवान् तद्विधित्सति ॥ ३६ ॥  
विश्वस्य यः स्थितिलयोद्भवहेतुराद्यो  
योगेश्वरैरपि दुरत्यययोगमायः ।  
क्षेमं विधास्यति स नो भगवांस्त्र्यधीशः  
तत्रास्मदीयविमृशेन कियानिहार्थः ॥ ३७ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे षोडशोऽध्यायः ॥ १६ ॥