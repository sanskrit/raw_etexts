---
title: ०२८
---
श्रीभगवानुवाच -  
योगस्य लक्षणं वक्ष्ये सबीजस्य नृपात्मजे ।  
मनो येनैव विधिना प्रसन्नं याति सत्पथम् ॥ १ ॥  
स्वधर्माचरणं शक्त्या विधर्माच्च निवर्तनम् ।  
दैवाल्लब्धेन सन्तोष आत्मवित् चरणार्चनम् ॥ २ ॥  
ग्राम्यधर्मनिवृत्तिश्च मोक्षधर्मरतिस्तथा ।  
मितमेध्यादनं शश्वद् विविक्तक्षेमसेवनम् ॥ ३ ॥  
अहिंसा सत्यमस्तेयं यावदर्थपरिग्रहः ।  
ब्रह्मचर्यं तपः शौचं स्वाध्यायः पुरुषार्चनम् ॥ ४ ॥  
मौनं सदाऽऽसनजयः स्थैर्यं प्राणजयः शनैः ।  
प्रत्याहारश्चेन्द्रियाणां विषयान्मनसा हृदि ॥ ५ ॥  
स्वधिष्ण्यानां एकदेशे मनसा प्राणधारणम् ।  
वैकुण्ठलीलाभिध्यानं समाधानं तथात्मनः ॥ ६ ॥  
एतैः अन्यैश्च पथिभिः मनो दुष्टमसत्पथम् ।  
बुद्ध्या युञ्जीत शनकैः जितप्राणो ह्यतन्द्रितः ॥ ७ ॥  
शुचौ देशे प्रतिष्ठाप्य विजितासन आसनम् ।  
तस्मिन् स्वस्ति समासीन ऋजुकायः समभ्यसेत् ॥ ८ ॥  
प्राणस्य शोधयेन्मार्गं पूरकुम्भकरेचकैः ।  
प्रतिकूलेन वा चित्तं यथा स्थिरं अचञ्चलम् ॥ ९ ॥  
मनोऽचिरात्स्याद् विरजं जितश्वासस्य योगिनः ।  
वाय्वग्निभ्यां यथा लोहं ध्मातं त्यजति वै मलम् ॥ १० ॥  
प्राणायामैः दहेद् दोषान् धारणाभिश्च किल्बिषान् ।  
प्रत्याहारेण संसर्गान् ध्यानेनान् ईश्वरान्गुणान् ॥ ११ ॥  
यदा मनः स्वं विरजं योगेन सुसमाहितम् ।  
काष्ठां भगवतो ध्यायेत् स्वनासाग्रावलोकनः ॥ १२ ॥  
प्रसन्नवदनाम्भोजं पद्मगर्भारुणेक्षणम् ।  
नीलोत्पलदलश्यामं शङ्खचक्रगदाधरम् ॥ १३ ॥  
लसत्पङ्कज किञ्जल्क पीतकौशेयवाससम् ।  
श्रीवत्सवक्षसं भ्राजत् कौस्तुभामुक्तकन्धरम् ॥ १४ ॥  
मत्तद्विरेफकलया परीतं वनमालया ।  
परार्ध्यहारवलय किरीटाङ्गदनूपुरम् ॥ १५ ॥  
काञ्चीगुणोल्लसत् श्रोणिं हृदयाम्भोजविष्टरम् ।  
दर्शनीयतमं शान्तं मनोनयन वर्धनम् ॥ १६ ॥  
अपीच्यदर्शनं शश्वत् सर्वलोकनमस्कृतम् ।  
सन्तं वयसि कैशोरे भृत्यानुग्रहकातरम् ॥ १७ ॥  
कीर्तन्यतीर्थयशसं पुण्यश्लोकयशस्करम् ।  
ध्यायेद्देवं समग्राङ्गं यावन्न च्यवते मनः ॥ १८ ॥  
स्थितं व्रजन्तमासीनं शयानं वा गुहाशयम् ।  
प्रेक्षणीयेहितं ध्यायेत् शुद्धभावेन चेतसा ॥ १९ ॥  
तस्मिन्लब्धपदं चित्तं सर्वावयवसंस्थितम् ।  
विलक्ष्यैकत्र संयुज्याद् अङ्गे भगवतो मुनिः ॥ २० ॥  
सञ्चिन्तयेद् भगवतश्चरणारविन्दं  
वज्राङ्कुशध्वज सरोरुह लाञ्छनाढ्यम् ।  
उत्तुङ्गरक्तविलसन् नखचक्रवाल  
ज्योत्स्नाभिराहतमहद् हृदयान्धकारम् ॥ २१ ॥  
यच्छौचनिःसृतसरित् प्रवरोदकेन ।  
तीर्थेन मूर्ध्न्यधिकृतेन शिवः शिवोऽभूत् ।  
ध्यातुर्मनःशमलशैलनिसृष्टवज्रं  
ध्यायेच्चिरं भगवतश्चरणारविन्दम् ॥ २२ ॥  
जानुद्वयं जलजलोचनया जनन्या  
लक्ष्म्याखिलस्य सुरवन्दितया विधातुः ।  
ऊर्वोर्निधाय करपल्लवरोचिषा यत्  
संलालितं हृदि विभोरभवस्य कुर्यात् ॥ २३ ॥  
ऊरू सुपर्णभुजयोरधि शोभमानौ  
वोजोनिधी अतसिकाकुसुमावभासौ ।  
व्यालम्बिपीतवरवाससि वर्तमान  
काञ्चीकलापपरिरम्भि नितम्बबिम्बम् ॥ २४ ॥  
नाभिह्रदं भुवनकोशगुहोदरस्थं  
यत्रात्मयोनिधिषणाखिललोकपद्मम् ।  
व्यूढं हरिन्मणिवृषस्तनयोरमुष्य  
ध्यायेद् द्वयं विशदहारमयूखगौरम् ॥ २५ ॥  
वक्षोऽधिवासमृषभस्य महाविभूतेः  
पुंसां मनोनयननिर्वृतिमादधानम् ।  
कण्ठं च कौस्तुभमणेरधिभूषणार्थं  
कुर्यान्मनस्यखिल लोकनमस्कृतस्य ॥ २६ ॥  
बाहूंश्च मन्दरगिरेः परिवर्तनेन  
निर्णिक्तबाहुवलयान् अधिलोकपालान् ।  
सञ्चिन्तयेद् दशशतारमसह्यतेजः  
शङ्खं च तत्करसरोरुहराजहंसम् ॥ २७ ॥  
कौमोदकीं भगवतो दयितां स्मरेत  
दिग्धामरातिभटशोणितकर्दमेन ।  
मालां मधुव्रतवरूथगिरोपघुष्टां  
चैत्यस्य तत्त्वममलं मणिमस्य कण्ठे ॥ २८ ॥  
भृत्यानुकम्पितधियेह गृहीतमूर्तेः  
सञ्चिन्तयेद् भगवतो वदनारविन्दम् ।  
यद्विस्फुरन् मकरकुण्डलवल्गितेन ।  
विद्योतितामलकपोलमुदारनासम् ॥ २९ ॥  
यच्छ्रीनिकेतमलिभिः परिसेव्यमानं  
भूत्या स्वया कुटिलकुन्तलवृन्दजुष्टम् ।  
मीनद्वयाश्रयमधिक्षिपदब्जनेत्रं  
ध्यायेन् मनोमयमतन्द्रित उल्लसद्भ्रु ॥ ३० ॥  
तस्यावलोकमधिकं कृपयातिघोर  
तापत्रयोपशमनाय निसृष्टमक्ष्णोः ।  
स्निग्धस्मितानुगुणितं विपुलप्रसादं  
ध्यायेच्चिरं विपुलभावनया गुहायाम् ॥ ३१ ॥  
हासं हरेरवनताखिललोकतीव्र  
शोकाश्रुसागरविशोषणमत्युदारम् ।  
सम्मोहनाय रचितं निजमाययास्य  
भ्रूमण्डलं मुनिकृते मकरध्वजस्य ॥ ३२ ॥  
ध्यानायनं प्रहसितं बहुलाधरोष्ठ  
भासारुणायिततनुद्विजकुन्दपङ्‌क्ति ।  
ध्यायेत्स्वदेहकुहरेऽवसितस्य विष्णोः  
भक्त्यार्द्रयार्पितमना न पृथग्दिदृक्षेत् ॥ ३३ ॥  
एवं हरौ भगवति प्रतिलब्धभावो  
भक्त्या द्रवद्‌धृदय उत्पुलकः प्रमोदात् ।  
औत्कण्ठ्यबाष्पकलया मुहुरर्द्यमानः  
तच्चापि चित्तबडिशं शनकैर्वियुङ्क्ते ॥ ३४ ॥  
मुक्ताश्रयं यर्हि निर्विषयं विरक्तं  
निर्वाणमृच्छति मनः सहसा यथार्चिः ।  
आत्मानमत्र पुरुषोऽव्यवधानमेकम्  
अन्वीक्षते प्रतिनिवृत्तगुणप्रवाहः ॥ ३५ ॥  
सोऽप्येतया चरमया मनसो निवृत्त्या  
तस्मिन् महिम्न्यवसितः सुखदुःखबाह्ये ।  
हेतुत्वमप्यसति कर्तरि दुःखयोर्यत्  
स्वात्मन्विधत्त उपलब्धपरात्मकाष्ठः ॥ ३६ ॥  
देहं च तं न चरमः स्थितमुत्थितं वा  
सिद्धो विपश्यति यतोऽध्यगमत्स्वरूपम् ।  
दैवादुपेतमथ दैववशादपेतं  
वासो यथा परिकृतं मदिरामदान्धः ॥ ३७ ॥  
देहोऽपि दैववशगः खलु कर्म यावत्  
स्वारम्भकं प्रतिसमीक्षत एव सासुः ।  
तं सप्रपञ्चमधिरूढसमाधियोगः  
स्वाप्नं पुनर्न भजते प्रतिबुद्धवस्तुः ॥ ३८ ॥  
(अनुष्टुप्)  
यथा पुत्राच्च वित्ताच्च पृथङ्‌मर्त्यः प्रतीयते ।  
अप्यात्मत्वेनाभिमताद् देहादेः पुरुषस्तथा ॥ ३९ ॥  
यथोल्मुकाद् विस्फुलिङ्गाद् धूमाद्वापि स्वसम्भवात् ।  
अप्यात्मत्वेनाभिमताद् यथाग्निः पृथगुल्मुकात् ॥ ४० ॥  
भूतेन्द्रियान्तःकरणात् प्रधानात् जीवसंज्ञितात् ।  
आत्मा तथा पृथग्द्रष्टा भगवान् ब्रह्मसंज्ञितः ॥ ४१ ॥  
सर्वभूतेषु चात्मानं सर्वभूतानि चात्मनि ।  
ईक्षेतान् अन्यभावेन भूतेष्विव तदात्मताम् ॥ ४२ ॥  
स्वयोनिषु यथा ज्योतिः एकं नाना प्रतीयते ।  
योनीनां गुणवैषम्यात् तथात्मा प्रकृतौ स्थितः ॥ ४३ ॥  
तस्माद् इमां स्वां प्रकृतिं दैवीं सदसदात्मिकाम् ।  
दुर्विभाव्यां पराभाव्य स्वरूपेणावतिष्ठते ॥ ४४ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे अष्टाविंशोऽध्यायः ॥ २८ ॥