---
title: ०१२

---
मैत्रेय उवाच ।  
इति ते वर्णितः क्षत्तः कालाख्यः परमात्मनः ।  
महिमा वेदगर्भोऽथ यथास्राक्षीन्निबोध मे ॥ १ ॥  
ससर्जाग्रेऽन्धतामिस्रं अथ तामिस्रमादिकृत् ।  
महामोहं च मोहं च तमश्चाज्ञानवृत्तयः ॥ २ ॥  
दृष्ट्वा पापीयसीं सृष्टिं नात्मानं बह्वमन्यत ।  
भगवद्ध्यानपूतेन मनसान्यां ततोऽसृजत् ॥ ३ ॥  
सनकं च सनन्दं च सनातनमथात्मभूः ।  
सनत्कुमारं च मुनीन् निष्क्रियान् ऊर्ध्वरेतसः ॥ ४ ॥  
तान् बभाषे स्वभूः पुत्रान् प्रजाः सृजत पुत्रकाः ।  
तन्नैच्छन् मोक्षधर्माणो वासुदेवपरायणाः ॥ ५ ॥  
सोऽवध्यातः सुतैरेवं प्रत्याख्यातानुशासनैः ।  
क्रोधं दुर्विषहं जातं नियन्तुमुपचक्रमे ॥ ६ ॥  
धिया निगृह्यमाणोऽपि भ्रुवोर्मध्यात्प्रजापतेः ।  
सद्योऽजायत तन्मन्युः कुमारो नीललोहितः ॥ ७ ॥  
स वै रुरोद देवानां पूर्वजो भगवान्भवः ।  
नामानि कुरु मे धातः स्थानानि च जगद्गुरो ॥ ८ ॥  
इति तस्य वचः पाद्मो भगवान् परिपालयन् ।  
अभ्यधाद् भद्रया वाचा मा रोदीस्तत्करोमि ते ॥ ९ ॥  
यदरोदीः सुरश्रेष्ठ सोद्वेग इव बालकः ।  
ततस्त्वां अभिधास्यन्ति नाम्ना रुद्र इति प्रजाः ॥ १० ॥  
हृदिन्द्रियाण्यसुर्व्योम वायुरग्निर्जलं मही ।  
सूर्यश्चन्द्रस्तपश्चैव स्थानान्यग्रे कृतानि मे ॥ ११ ॥  
मन्युर्मनुर्महिनसो महान् शिव ऋतध्वजः ।  
उग्ररेता भवः कालो वामदेवो धृतव्रतः ॥ १२ ॥  
धीर्वृत्तिरसलोमा च नियुत्सर्पिरिलाम्बिका ।  
इरावती स्वधा दीक्षा रुद्राण्यो रुद्र ते स्त्रियः ॥ १३ ॥  
गृहाणैतानि नामानि स्थानानि च सयोषणः ।  
एभिः सृज प्रजा बह्वीः प्रजानामसि यत्पतिः ॥ १४ ॥  
इत्यादिष्टः स्वगुरुणा भगवान् नीललोहितः ।  
सत्त्वाकृतिस्वभावेन ससर्जात्मसमाः प्रजाः ॥ १५ ॥  
रुद्राणां रुद्रसृष्टानां समन्ताद् ग्रसतां जगत् ।  
निशाम्यासङ्ख्यशो यूथान् प्रजापतिरशङ्कत ॥ १६ ॥  
अलं प्रजाभिः सृष्टाभिः ईदृशीभिः सुरोत्तम ।  
मया सह दहन्तीभिः दिशश्चक्षुर्भिरुल्बणैः ॥ १७ ॥  
तप आतिष्ठ भद्रं ते सर्वभूतसुखावहम् ।  
तपसैव यथापूर्वं स्रष्टा विश्वमिदं भवान् ॥ १८ ॥  
तपसैव परं ज्योतिः भगवन्तमधोक्षजम् ।  
सर्वभूतगुहावासं अञ्जसा विन्दते पुमान् ॥ १९ ॥  
मैत्रेय उवाच ।  
एवमात्मभुवाऽऽदिष्टः परिक्रम्य गिरां पतिम् ।  
बाढमित्यमुमामन्त्र्य विवेश तपसे वनम् ॥ २० ॥  
अथाभिध्यायतः सर्गं दश पुत्राः प्रजज्ञिरे ।  
भगवत् शक्तियुक्तस्य लोकसन्तानहेतवः ॥ २१ ॥  
मरीचिरत्र्यङ्‌गिरसौ पुलस्त्यः पुलहः क्रतुः ।  
भृगुर्वसिष्ठो दक्षश्च दशमस्तत्र नारदः ॥ २२ ॥  
उत्सङ्गान्नारदो जज्ञे दक्षोऽङ्गुष्ठात्स्वयम्भुवः ।  
प्राणाद्वसिष्ठः सञ्जातो भृगुस्त्वचि करात्क्रतुः ॥ २३ ॥  
पुलहो नाभितो जज्ञे पुलस्त्यः कर्णयोः ऋषिः ।  
अङ्‌गिरा मुखतोऽक्ष्णोऽत्रिः मरीचिर्मनसोऽभवत् ॥ २४ ॥  
धर्मः स्तनाद् दक्षिणतो यत्र नारायणः स्वयम् ।  
अधर्मः पृष्ठतो यस्मात् मृत्युर्लोकभयङ्करः ॥ २५ ॥  
हृदि कामो भ्रुवः क्रोधो लोभश्चाधरदच्छदात् ।  
आस्याद् वाक्सिन्धवो मेढ्रान् निर्‌ऋतिः पायोरघाश्रयः ॥ २६ ॥  
छायायाः कर्दमो जज्ञे देवहूत्याः पतिः प्रभुः ।  
मनसो देहतश्चेदं जज्ञे विश्वकृतो जगत् ॥ २७ ॥  
वाचं दुहितरं तन्वीं स्वयम्भूर्हरतीं मनः ।  
अकामां चकमे क्षत्तः सकाम इति नः श्रुतम् ॥ २८ ॥  
तमधर्मे कृतमतिं विलोक्य पितरं सुताः ।  
मरीचिमुख्या मुनयो विश्रम्भात् प्रत्यबोधयन् ॥ २९ ॥  
नैतत्पूर्वैः कृतं त्वद्ये न करिष्यन्ति चापरे ।  
यस्त्वं दुहितरं गच्छेः अनिगृह्याङ्गजं प्रभुः ॥ ३० ॥  
तेजीयसामपि ह्येतन्न सुश्लोक्यं जगद्गुरो ।  
यद्‌वृत्तमनुतिष्ठन् वैन्वै लोकः क्षेमाय कल्पते ॥ ३१ ॥  
तस्मै नमो भगवते य इदं स्वेन रोचिषा ।  
आत्मस्थं व्यञ्जयामास स धर्मं पातुमर्हति ॥ ३२ ॥  
स इत्थं गृणतः पुत्रान् पुरो दृष्ट्वा प्रजापतीन् ।  
प्रजापतिपतिस्तन्वं तत्याज व्रीडितस्तदा ।  
तां दिशो जगृहुर्घोरां नीहारं यद्विदुस्तमः ॥ ३३ ॥  
कदाचिद् ध्यायतः स्रष्टुः वेदा आसंश्चतुर्मुखात् ।  
कथं स्रक्ष्याम्यहं लोकाम् समवेतान् यथा पुरा ॥ ३४ ॥  
चातुर्होत्रं कर्मतन्त्रं उपवेदनयैः सह ।  
धर्मस्य पादाश्चत्वारः तथैवाश्रमवृत्तयः ॥ ३५ ॥  
विदुर उवाच ।  
स वै विश्वसृजामीशो वेदादीन् मुखतोऽसृजत् ।  
यद् यद् येनासृजद् देवस्तन्मे ब्रूहि तपोधन ॥ ३६ ॥  
मैत्रेय उवाच ।  
ऋग्यजुःसामाथर्वाख्यान् वेदान् पूर्वादिभिर्मुखैः ।  
शास्त्रमिज्यां स्तुतिस्तोमं प्रायश्चित्तं व्यधात्क्रमात् ॥ ३७ ॥  
आयुर्वेदं धनुर्वेदं गान्धर्वं वेदमात्मनः ।  
स्थापत्यं चासृजद् वेदं क्रमात् पूर्वादिभिर्मुखैः ॥ ३८ ॥  
इतिहासपुराणानि पञ्चमं वेदमीश्वरः ।  
सर्वेभ्य एव वक्त्रेभ्यः ससृजे सर्वदर्शनः ॥ ३९ ॥  
षोडश्युक्थौ पूर्ववक्त्रात् पुरीष्यग्निष्टुतावथ ।  
आप्तोर्यामातिरात्रौ च वाजपेयं सगोसवम् ॥ ४० ॥  
विद्या दानं तपः सत्यं धर्मस्येति पदानि च ।  
आश्रमांश्च यथासङ्ख्यं असृजत्सह वृत्तिभिः ॥ ४१ ॥  
सावित्रं प्राजापत्यं च ब्राह्मं चाथ बृहत्तथा ।  
वार्ता सञ्चयशालीन शिलोञ्छ इति वै गृहे ॥ ४२ ॥  
वैखानसा वालखिल्यौ दुम्बराः फेनपा वने ।  
न्यासे कुटीचकः पूर्वं बह्वोदो हंसनिष्क्रियौ ॥ ४३ ॥  
आन्वीक्षिकी त्रयी वार्ता दण्डनीतिस्तथैव च ।  
एवं व्याहृतयश्चासन् प्रणवो ह्यस्य दह्रतः ॥ ४४ ॥  
तस्योष्णिगासील्लोमभ्यो गायत्री च त्वचो विभोः ।  
त्रिष्टुम्मांसात्स्नुतोऽनुष्टुब् जगत्यस्थ्नः प्रजापतेः ॥ ४५ ॥  
मज्जायाः पङ्‌क्तिरुत्पन्ना बृहती प्राणतोऽभवत् ।  
स्पर्शस्तस्याभवज्जीवः स्वरो देह उदाहृत ॥ ४६ ॥  
ऊष्माणमिन्द्रियाण्याहुः अन्तःस्था बलमात्मनः ।  
स्वराः सप्त विहारेण भवन्ति स्म प्रजापतेः ॥ ४७ ॥  
शब्दब्रह्मात्मनस्तस्य व्यक्ताव्यक्तात्मनः परः ।  
ब्रह्मावभाति विततो नानाशक्त्युपबृंहितः ॥ ४८ ॥  
ततोऽपरामुपादाय स सर्गाय मनो दधे ।  
ऋषीणां भूरिवीर्याणां अपि सर्गमविस्तृतम् ॥ ४९ ॥  
ज्ञात्वा तद्धृदये भूयः चिन्तयामास कौरव ।  
अहो अद्भुतमेतन्मे व्यापृतस्यापि नित्यदा ॥ ५० ॥  
न ह्येधन्ते प्रजा नूनं दैवमत्र विघातकम् ।  
एवं युक्तकृतस्तस्य दैवं चावेक्षतस्तदा ॥ ५१ ॥  
कस्य रूपमभूद् द्वेधा यत्कायमभिचक्षते ।  
ताभ्यां रूपविभागाभ्यां मिथुनं समपद्यत ॥ ५२ ॥  
यस्तु तत्र पुमान्सोऽभूत् मनुः स्वायम्भुवः स्वराट् ।  
स्त्री याऽऽसीच्छतरूपाख्या महिष्यस्य महात्मनः ॥ ५३ ॥  
तदा मिथुनधर्मेण प्रजा ह्येधाम्बभूविरे ।  
स चापि शतरूपायां पञ्चापत्यान्यजीजनत् ॥ ५४ ॥  
प्रियव्रतोत्तानपादौ तिस्रः कन्याश्च भारत ।  
आकूतिर्देवहूतिश्च प्रसूतिरिति सत्तम ॥ ५५ ॥  
आकूतिं रुचये प्रादात् कर्दमाय तु मध्यमाम् ।  
दक्षायादात्प्रसूतिं च यत आपूरितं जगत् ॥ ५६ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे द्वादशोऽध्यायः ॥ १२ ॥