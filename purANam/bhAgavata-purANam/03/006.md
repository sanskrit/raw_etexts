---
title: ००६
---
ऋषिरुवाच -  
(अनुष्टुप्)  
इति तासां स्वशक्तीनां सतीनामसमेत्य सः ।  
प्रसुप्तलोकतन्त्राणां निशाम्य गतिमीश्वरः ॥ १ ॥  
कालसञ्ज्ञां तदा देवीं बिभ्रत् शक्तिमुरुक्रमः ।  
त्रयोविंशति तत्त्वानां गणं युगपदाविशत् ॥ २ ॥  
सोऽनुप्रविष्टो भगवान् चेष्टारूपेण तं गणम् ।  
भिन्नं संयोजयामास सुप्तं कर्म प्रबोधयन् ॥ ३ ॥  
प्रबुद्धकर्म दैवेन त्रयोविंशतिको गणः ।  
प्रेरितोऽजनयत्स्वाभिः मात्राभिः अधिपूरुषम् ॥ ४ ॥  
परेण विशता स्वस्मिन् मात्रया विश्वसृग्गणः ।  
चुक्षोभान्योन्यमासाद्य यस्मिन् लोकाश्चराचराः ॥ ५ ॥  
हिरण्मयः स पुरुषः सहस्रपरिवत्सरान् ।  
आण्डकोश उवासाप्सु सर्वसत्त्वोपबृंहितः ॥ ६ ॥  
स वै विश्वसृजां गर्भो देवकर्मात्मशक्तिमान् ।  
विबभाजात्मनात्मानं एकधा दशधा त्रिधा ॥ ७ ॥  
एष ह्यशेषसत्त्वानां आत्मांशः परमात्मनः ।  
आद्योऽवतारो यत्रासौ भूतग्रामो विभाव्यते ॥ ८ ॥  
साध्यात्मः साधिदैवश्च साधिभूत इति त्रिधा ।  
विराट्प्राणो दशविध एकधा हृदयेन च ॥ ९ ॥  
स्मरन्विश्वसृजामीशो विज्ञापितं अधोक्षजः ।  
विराजं अतपत्स्वेन तेजसैषां विवृत्तये ॥ १० ॥  
अथ तस्याभितप्तस्य कति चायतनानि ह ।  
निरभिद्यन्त देवानां तानि मे गदतः श्रृणु ॥ ११ ॥  
तस्याग्निरास्यं निर्भिन्नं लोकपालोऽविशत्पदम् ।  
वाचा स्वांशेन वक्तव्यं ययासौ प्रतिपद्यते ॥ १२ ॥  
निर्भिन्नं तालु वरुणो लोकपालोऽविशद्धरेः ।  
जिह्वयांशेन च रसं ययासौ प्रतिपद्यते ॥ १३ ॥  
निर्भिन्ने अश्विनौ नासे विष्णोः आविशतां पदम् ।  
घ्राणेनांशेन गन्धस्य प्रतिपत्तिर्यतो भवेत् ॥ १४ ॥  
निर्भिन्ने अक्षिणी त्वष्टा लोकपालोऽविशद्विभोः ।  
चक्षुषांशेन रूपाणां प्रतिपत्तिर्यतो भवेत् ॥ १५ ॥  
निर्भिन्नान्यस्य चर्माणि लोकपालोऽनिलोऽविशत् ।  
प्राणेनांशेन संस्पर्शं येनासौ प्रतिपद्यते ॥ १६ ॥  
कर्णौ अस्य विनिर्भिन्नौ धिष्ण्यं स्वं विविशुर्दिशः ।  
श्रोत्रेणांशेन शब्दस्य सिद्धिं येन प्रपद्यते ॥ १७ ॥  
त्वचमस्य विनिर्भिन्नां विविशुर्धिष्ण्यमोषधीः ।  
अंशेन रोमभिः कण्डूं यैरसौ प्रतिपद्यते ॥ १८ ॥  
मेढ्रं तस्य विनिर्भिन्नं स्वधिष्ण्यं क उपाविशत् ।  
रेतसांशेन येनासौ आनन्दं प्रतिपद्यते ॥ १९ ॥  
गुदं पुंसो विनिर्भिन्नं मित्रो लोकेश आविशत् ।  
पायुनांशेन येनासौ विसर्गं प्रतिपद्यते ॥ २० ॥  
हस्तावस्य विनिर्भिन्नौ इन्द्रः स्वर्पतिराविशत् ।  
वार्तयांशेन पुरुषो यया वृत्तिं प्रपद्यते ॥ २१ ॥  
पादौ अवस्य विनिर्भिन्नौ लोकेशो विष्णुराविशत् ।  
गत्या स्वांशेन पुरुषो यया प्राप्यं प्रपद्यते ॥ २२ ॥  
बुद्धिं चास्य विनिर्भिन्नां वागीशो धिष्ण्यमाविशत् ।  
बोधेनांशेन बोद्धव्य प्रतिपत्तिर्यतो भवेत् ॥ २३ ॥  
हृदयं चास्य निर्भिन्नं चन्द्रमा धिष्ण्यमाविशत् ।  
मनसांशेन येनासौ विक्रियां प्रतिपद्यते ॥ २४ ॥  
आत्मानं चास्य निर्भिन्नं अभिमानोऽविशत्पदम् ।  
कर्मणांशेन येनासौ कर्तव्यं प्रतिपद्यते ॥ २५ ॥  
सत्त्वं चास्य विनिर्भिन्नं महान् धिष्ण्यमुपाविशत् ।  
चित्तेनांशेन येनासौ विज्ञानं प्रतिपद्यते ॥ २६ ॥  
शीर्ष्णोऽस्य द्यौर्धरा पद्भ्यां खं नाभेरुदपद्यत ।  
गुणानां वृत्तयो येषु प्रतीयन्ते सुरादयः ॥ २७ ॥  
आत्यन्तिकेन सत्त्वेन दिवं देवाः प्रपेदिरे ।  
धरां रजःस्वभावेन पणयो ये च ताननु ॥ २८ ॥  
तार्तीयेन स्वभावेन भगवन् नाभिमाश्रिताः ।  
उभयोरन्तरं व्योम ये रुद्रपार्षदां गणाः ॥ २९ ॥  
मुखतोऽवर्तत ब्रह्म पुरुषस्य कुरूद्वह ।  
यस्तून्मुखत्वाद् वर्णानां मुख्योऽभूद् ब्राह्मणो गुरुः ॥ ३० ॥  
बाहुभ्योऽवर्तत क्षत्रं क्षत्रियस्तदनुव्रतः ।  
यो जातस्त्रायते वर्णान् पौरुषः कण्टकक्षतात् ॥ ३१ ॥  
विशोऽवर्तन्त तस्योर्वोः लोकवृत्तिकरीर्विभोः ।  
वैश्यस्तदुद्भवो वार्तां नृणां यः समवर्तयत् ॥ ३२ ॥  
पद्भ्यां भगवतो जज्ञे शुश्रूषा धर्मसिद्धये ।  
तस्यां जातः पुरा शूद्रो यद्‌वृत्त्या तुष्यते हरिः ॥ ३३ ॥  
एते वर्णाः स्वधर्मेण यजन्ति स्वगुरुं हरिम् ।  
श्रद्धया आत्मविशुद्ध्यर्थं यज्जाताः सह वृत्तिभिः ॥ ३४ ॥  
एतत् क्षत्तर्भगवतो दैवकर्मात्मरूपिणः ।  
कः श्रद्दध्यादुपाकर्तुं योगमायाबलोदयम् ॥ ३५ ॥  
तथापि कीर्तयाम्यङ्ग यथामति यथाश्रुतम् ।  
कीर्तिं हरेः स्वां सत्कर्तुं गिरमन्याभिधासतीम् ॥ ३६ ॥  
एकान्तलाभं वचसो नु पुंसां  
सुश्लोकमौलेर्गुणवादमाहुः ।  
श्रुतेश्च विद्वद्‌भिरुपाकृतायां  
कथासुधायां उपसम्प्रयोगम् ॥ ३७ ॥  
आत्मनोऽवसितो वत्स महिमा कविनाऽऽदिना ।  
संवत्सरसहस्रान्ते धिया योगविपक्वया ॥ ३८ ॥  
अतो भगवतो माया मायिनामपि मोहिनी ।  
यत्स्वयं चात्मवर्त्मात्मा न वेद किमुतापरे ॥ ३९ ॥  
यतोऽप्राप्य न्यवर्तन्त वाचश्च मनसा सह ।  
अहं चान्य इमे देवाः तस्मै भगवते नमः ॥ ४० ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे षष्ठोऽध्यायः ॥ ६ ॥