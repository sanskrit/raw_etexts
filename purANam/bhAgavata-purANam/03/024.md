---
title: ०२४

---
मैत्रेय उवाच -  
निर्वेदवादिनीमेवं मनोर्दुहितरं मुनिः ।  
दयालुः शालिनीमाह शुक्लाभिव्याहृतं स्मरन् ॥ १ ॥  
ऋषिरुवाच -  
मा खिदो राजपुत्रीत्थं आत्मानं प्रत्यनिन्दिते ।  
भगवान् तेऽक्षरो गर्भं अदूरात्सम्प्रपत्स्यते ॥ २ ॥  
धृतव्रतासि भद्रं ते दमेन नियमेन च ।  
तपोद्रविणदानैश्च श्रद्धया चेश्वरं भज ॥ ३ ॥  
स त्वयाऽऽराधितः शुक्लो वितन्वन् मामकं यशः ।  
छेत्ता ते हृदयग्रन्थिं औदर्यो ब्रह्मभावनः ॥ ४ ॥  
मैत्रेय उवाच -  
देवहूत्यपि सन्देशं गौरवेण प्रजापतेः ।  
सम्यक् श्रद्धाय पुरुषं कूटस्थं अभजद्गुरुम् ॥ ५ ॥  
तस्यां बहुतिथे काले भगवान् मधुसूदनः ।  
कार्दमं वीर्यमापन्नो जज्ञेऽग्निरिव दारुणि ॥ ६ ॥  
अवादयन् तदा व्योम्नि वादित्राणि घनाघनाः ।  
गायन्ति तं स्म गन्धर्वा नृत्यन्ति अप्सरसो मुदा ॥ ७ ॥  
पेतुः सुमनसो दिव्याः खेचरैः अपवर्जिताः ।  
प्रसेदुश्च दिशः सर्वा अम्भांसि च मनांसि च ॥ ८ ॥  
तत्कर्दमाश्रमपदं सरस्वत्या परिश्रितम् ।  
स्वयम्भूः साकं ऋषिभिः मरीच्यादिभिरभ्ययात् ॥ ९ ॥  
भगवन्तं परं ब्रह्म सत्त्वेनांशेन शत्रुहन् ।  
तत्त्वसङ्ख्यानविज्ञप्त्यै जातं विद्वानजः स्वराट् ॥ १० ॥  
सभाजयन् विशुद्धेन चेतसा तच्चिकीर्षितम् ।  
प्रहृष्यमाणैरसुभिः कर्दमं चेदमभ्यधात् ॥ ११ ॥  
ब्रह्मोवाच -  
त्वया मेऽपचितिस्तात कल्पिता निर्व्यलीकतः ।  
यन्मे सञ्जगृहे वाक्यं भवान्मानद मानयन् ॥ १२ ॥  
एतावत्येव शुश्रूषा कार्या पितरि पुत्रकैः ।  
बाढं इति अनुमन्येत गौरवेण गुरोर्वचः ॥ १३ ॥  
इमा दुहितरः सभ्य तव वत्स सुमध्यमाः ।  
सर्गमेतं प्रभावैः स्वैः बृंहयिष्यन्ति अनेकधा ॥ १४ ॥  
अतस्त्वं ऋषिमुख्येभ्यो यथाशीलं यथारुचि ।  
आत्मजाः परिदेह्यद्य विस्तृणीहि यशो भुवि ॥ १५ ॥  
वेदाहमाद्यं पुरुषं अवतीर्णं स्वमायया ।  
भूतानां शेवधिं देहं बिभ्राणं कपिलं मुने ॥ १६ ॥  
ज्ञानविज्ञानयोगेन कर्मणां उद्धरन्जटाः ।  
हिरण्यकेशः पद्माक्षः पद्ममुद्रापदाम्बुजः ॥ १७ ॥  
एष मानवि ते गर्भं प्रविष्टः कैटभार्दनः ।  
अविद्यासंशयग्रन्थिं छित्त्वा गां विचरिष्यति ॥ १८ ॥  
अयं सिद्धगणाधीशः साङ्ख्याचार्यैः सुसम्मतः ।  
लोके कपिल इत्याख्यां गन्ता ते कीर्तिवर्धनः ॥ १९ ॥  
मैत्रेय उवाच -  
तौ आवाश्वास्य जगत्स्रष्टा कुमारैः सहनारदः ।  
हंसो हंसेन यानेन त्रिधामपरमं ययौ ॥ २० ॥  
गते शतधृतौ क्षत्तः कर्दमस्तेन चोदितः ।  
यथोदितं स्वदुहितॄः प्रादाद्विश्वसृजां ततः ॥ २१ ॥  
मरीचये कलां प्रादाद् अनसूयां अथात्रये ।  
श्रद्धां अङ्‌गिरसेऽयच्छत् पुलस्त्याय हविर्भुवम् ॥ २२ ॥  
पुलहाय गतिं युक्तां क्रतवे च क्रियां सतीम् ।  
ख्यातिं च भृगवेऽयच्छद् वसिष्ठायाप्यरुन्धतीम् ॥ २३ ॥  
अथर्वणेऽददाच्छान्तिं यया यज्ञो वितन्यते ।  
विप्रर्षभान् कृतोद्वाहान् सदारान् समलालयत् ॥ २४ ॥  
ततस्त ऋषयः क्षत्तः कृतदारा निमन्त्र्य तम् ।  
प्रातिष्ठन् नन्दिमापन्नाः स्वं स्वमाश्रम मण्डलम् ॥ २५ ॥  
स चावतीर्णं त्रियुगं आज्ञाय विबुधर्षभम् ।  
विविक्त उपसङ्गम्य प्रणम्य समभाषत ॥ २६ ॥  
अहो पापच्यमानानां निरये स्वैरमङ्गलैः ।  
कालेन भूयसा नूनं प्रसीदन्तीह देवताः ॥ २७ ॥  
बहुजन्मविपक्वेन सम्यग् योगसमाधिना ।  
द्रष्टुं यतन्ते यतयः शून्यागारेषु यत्पदम् ॥ २८ ॥  
स एव भगवानद्य हेलनं न गणय्य नः ।  
गृहेषु जातो ग्राम्याणां यः स्वानां पक्षपोषणः ॥ २९ ॥  
स्वीयं वाक्यमृतं कर्तुमं अतीर्णोऽसि मे गृहे ।  
चिकीर्षुर्भगवान् ज्ञानं भक्तानां मानवर्धनः ॥ ३० ॥  
तान्येव तेऽभिरूपाणि रूपाणि भगवंस्तव ।  
यानि यानि च रोचन्ते स्वजनानां अरूपिणः ॥ ३१ ॥  
त्वां सूरिभिस्तत्त्वबुभुत्सयाद्धा  
सदाभिवादार्हणपादपीठम् ।  
ऐश्वर्यवैराग्ययशोऽवबोध  
वीर्यश्रिया पूर्तमहं प्रपद्ये ॥ ३२ ॥  
परं प्रधानं पुरुषं महान्तं  
कालं कविं त्रिवृतं लोकपालम् ।  
आत्मानुभूत्यानुगतप्रपञ्चं  
स्वच्छन्दशक्तिं कपिलं प्रपद्ये ॥ ३३ ॥  
आ स्माभिपृच्छेऽद्य पतिं प्रजानां  
त्वयावतीर्णर्ण उताप्तकामः ।  
परिव्रजत्पदवीमास्थितोऽहं  
चरिष्ये त्वां हृदि युञ्जन् विशोकः ॥ ३४ ॥  
श्रीभगवानुवाच -  
मया प्रोक्तं हि लोकस्य प्रमाणं सत्यलौकिके ।  
अथाजनि मया तुभ्यं यदवोचमृतं मुने ॥ ३५ ॥  
एतन्मे जन्म लोकेऽस्मिन् मुमुक्षूणां दुराशयात् ।  
प्रसङ्ख्यानाय तत्त्वानां सम्मतायात्मदर्शने ॥ ३६ ॥  
एष आत्मपथोऽव्यक्तो नष्टः कालेन भूयसा ।  
तं प्रवर्तयितुं देहं इमं विद्धि मया भृतम् ॥ ३७ ॥  
गच्छ कामं मयाऽऽपृष्टो मयि सन्न्यस्तकर्मणा ।  
जित्वा सुदुर्जयं मृत्युं अमृतत्वाय मां भज ॥ ३८ ॥  
मामात्मानं स्वयञ्ज्योतिः सर्वभूतगुहाशयम् ।  
आत्मन्येवात्मना वीक्ष्य विशोकोऽभयमृच्छसि ॥ ३९ ॥  
मात्र आध्यात्मिकीं विद्यां शमनीं सर्वकर्मणाम् ।  
वितरिष्ये यया चासौ भयं चातितरिष्यति ॥ ४० ॥  
मैत्रेय उवाच -  
एवं समुदितस्तेन कपिलेन प्रजापतिः ।  
दक्षिणीकृत्य तं प्रीतो वनमेव जगाम ह ॥ ४१ ॥  
व्रतं स आस्थितो मौनं आत्मैकशरणो मुनिः ।  
निःसङ्गो व्यचरत् क्षोणीं अनग्निरनिकेतनः ॥ ४२ ॥  
मनो ब्रह्मणि युञ्जानो यत्तत् सदसतः परम् ।  
गुणावभासे विगुण एकभक्त्यानुभाविते ॥ ४३ ॥  
निरहङ्कृतिर्निर्ममश्च निर्द्वन्द्वः समदृक् स्वदृक् ।  
प्रत्यक्प्रशान्तधीर्धीरः प्रशान्तोर्मिरिवोदधिः ॥ ४४ ॥  
वासुदेवे भगवति सर्वज्ञे प्रत्यगात्मनि ।  
परेण भक्तिभावेन लब्धात्मा मुक्तबन्धनः ॥ ४५ ॥  
आत्मानं सर्वभूतेषु भगवन्तं अवस्थितम् ।  
अपश्यत्सर्वभूतानि भगवत्यपि चात्मनि ॥ ४६ ॥  
इच्छाद्वेषविहीनेन सर्वत्र समचेतसा ।  
भगवद्भक्तियुक्तेन प्राप्ता भागवती गतिः ॥ ४७ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे चतुर्विंशोऽध्यायः ॥ २४ ॥