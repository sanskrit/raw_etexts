---
title: ०३१
---
श्रीभगवानुवाच -  
कर्मणा दैवनेत्रेण जन्तुर्देहोपपत्तये ।  
स्त्रियाः प्रविष्ट उदरं पुंसो रेतःकणाश्रयः ॥ १ ॥  
कललं त्वेकरात्रेण पञ्चरात्रेण बुद्बुदम् ।  
दशाहेन तु कर्कन्धूः पेश्यण्डं वा ततः परम् ॥ २ ॥  
मासेन तु शिरो द्वाभ्यां बाह्वङ्घ्र्याद्यङ्गविग्रहः ।  
नखलोमास्थिचर्माणि लिङ्गच्छिद्रोद् भवस्त्रिभिः ॥ ३ ॥  
चतुर्भिर्धातवः सप्त पञ्चभिः क्षुत्तृडुद्भवः ।  
षड्भिर्जरायुणा वीतः कुक्षौ भ्राम्यति दक्षिणे ॥ ४ ॥  
मातुर्जग्धान्नपानाद्यैः एधद् धातुरसम्मते ।  
शेते विण्मूत्रयोर्गर्ते स जन्तुर्जन्तुसम्भवे ॥ ५ ॥  
कृमिभिः क्षतसर्वाङ्गः सौकुमार्यात्प्रतिक्षणम् ।  
मूर्च्छां आप्नोति उरुक्लेशः तत्रत्यैः क्षुधितैर्मुहुः ॥ ६ ॥  
कटुतीक्ष्णोष्णलवण रूक्षाम्लादिभिरुल्बणैः ।  
मातृभुक्तैरुपस्पृष्टः सर्वाङ्गोत्थितवेदनः ॥ ७ ॥  
उल्बेन संवृतस्तस्मिन् अन्त्रैश्च बहिरावृतः ।  
आस्ते कृत्वा शिरः कुक्षौ भुग्नपृष्ठशिरोधरः ॥ ८ ॥  
अकल्पः स्वाङ्गचेष्टायां शकुन्त इव पञ्जरे ।  
तत्र लब्धस्मृतिर्दैवात् कर्म जन्मशतोद्भवम् ।  
स्मरन् दीर्घमनुच्छ्वासं शर्म किं नाम विन्दते ॥ ९ ॥  
आरभ्य सप्तमान् मासात् लब्धबोधोऽपि वेपितः ।  
नैकत्रास्ते सूतिवातैः विष्ठाभूरिव सोदरः ॥ १० ॥  
नाथमान ऋषिर्भीतः सप्तवध्रिः कृताञ्जलिः ।  
स्तुवीत तं विक्लवया वाचा येनोदरेऽर्पितः ॥ ११ ॥  
जन्तुरुवाच -  
तस्योपसन्नमवितुं जगदिच्छयात्त  
नानातनोर्भुवि चलत् चरणारविन्दम् ।  
सोऽहं व्रजामि शरणं ह्यकुतोभयं मे  
येनेदृशी गतिरदर्श्यसतोऽनुरूपा ॥ १२ ॥  
यस्त्वत्र बद्ध इव कर्मभिरावृतात्मा  
भूतेन्द्रियाशयमयीमवलम्ब्य मायाम् ।  
आस्ते विशुद्धमविकारमखण्डबोधम्  
आतप्यमानहृदयेऽवसितं नमामि ॥ १३ ॥  
यः पञ्चभूतरचिते रहितः शरीरे  
च्छन्नोऽयथेन्द्रियगुणार्थचिदात्मकोऽहम् ।  
तेनाविकुण्ठमहिमानमृषिं तमेनं  
वन्दे परं प्रकृतिपूरुषयोः पुमांसम् ॥ १४ ॥  
यन्माययोरुगुणकर्म निबन्धनेऽस्मिन्  
सांसारिके पथि चरन् तदभिश्रमेण ।  
नष्टस्मृतिः पुनरयं प्रवृणीत लोकं  
युक्त्या कया महदनुग्रहमन्तरेण ॥ १५ ॥  
ज्ञानं यदेतद् अदधात्कतमः स देवः  
त्रैकालिकं स्थिरचरेष्वनुवर्तितांशः ।  
तं जीवकर्मपदवीं अनुवर्तमानाः  
तापत्रयोपशमनाय वयं भजेम ॥ १६ ॥  
देह्यन्यदेहविवरे जठराग्निनासृग्  
विण्मूत्रकूपपतितो भृशतप्तदेहः ।  
इच्छन्नितो विवसितुं गणयन् स्चमासान्  
निर्वास्यते कृपणधीर्भगवन् कदा नु ॥ १७ ॥  
येनेदृशीं गतिमसौ दशमास्य ईश  
सङ्ग्राहितः पुरुदयेन भवादृशेन ।  
स्वेनैव तुष्यतु कृतेन स दीननाथः  
को नाम तत्प्रति विनाञ्जलिमस्य कुर्यात् ॥ १८ ॥  
पश्यत्ययं धिषणया ननु सप्तवध्रिः  
शारीरके दमशरीर्यपरः स्वदेहे ।  
यत्सृष्टयाऽऽसं तमहं पुरुषं पुराणं  
पश्ये बहिर्हृदि च चैत्यमिव प्रतीतम् ॥ १९ ॥  
सोऽहं वसन्नपि विभो बहुदुःखवासं  
गर्भान्न निर्जिगमिषे बहिरन्धकूपे ।  
यत्रोपयातमुपसर्पति देवमाया  
मिथ्या मतिर्यदनु संसृतिचक्रमेतत् ॥ २० ॥  
तस्मादहं विगतविक्लव उद्धरिष्य  
आत्मानमाशु तमसः सुहृदाऽऽत्मनैव ।  
भूयो यथा व्यसनमेतदनेकरन्ध्रं  
मा मे भविष्यदुपसादितविष्णुपादः ॥ २१ ॥  
कपिल उवाच -  
(अनुष्टुप्)  
एवं कृतमतिर्गर्भे दशमास्यः स्तुवन्नृषिः ।  
सद्यः क्षिपत्यवाचीनं प्रसूत्यै सूतिमारुतः ॥ २२ ॥  
तेनावसृष्टः सहसा कृत्वावाक् शिर आतुरः ।  
विनिष्क्रामति कृच्छ्रेण निरुच्छ्वासो हतस्मृतिः ॥ २३ ॥  
पतितो भुव्यसृङ्‌मूत्रे विष्ठाभूरिव चेष्टते ।  
रोरूयति गते ज्ञाने विपरीतां गतिं गतः ॥ २४ ॥  
परच्छन्दं न विदुषा पुष्यमाणो जनेन सः ।  
अनभिप्रेतमापन्नः प्रत्याख्यातुमनीश्वरः ॥ २५ ॥  
शायितोऽशुचिपर्यङ्के जन्तुः स्वेदजदूषिते ।  
नेशः कण्डूयनेऽङ्गानां आसनोत्थानचेष्टने ॥ २६ ॥  
तुदन्त्यामत्वचं दंशा मशका मत्कुणादयः ।  
रुदन्तं विगतज्ञानं कृमयः कृमिकं यथा ॥ २७ ॥  
इत्येवं शैशवं भुक्त्वा दुःखं पौगण्डमेव च ।  
अलब्धाभीप्सितोऽज्ञानाद् इद्धमन्युः शुचार्पितः ॥ २८ ॥  
सह देहेन मानेन वर्धमानेन मन्युना ।  
करोति विग्रहं कामी कामिष्वन्ताय चात्मनः ॥ २९ ॥  
भूतैः पञ्चभिरारब्धे देहे देह्यबुधोऽसकृत् ।  
अहं ममेत्यसद्ग्राहः करोति कुमतिर्मतिम् ॥ ३० ॥  
तदर्थं कुरुते कर्म यद्बद्धो याति संसृतिम् ।  
योऽनुयाति ददत्क्लेशं अविद्याकर्मबन्धनः ॥ ३१ ॥  
यद्यसद्‌भि पथि पुनः शिश्नोदरकृतोद्यमैः ।  
आस्थितो रमते जन्तुः तमो विशति पूर्ववत् ॥ ३२ ॥  
सत्यं शौचं दया मौनं बुद्धिः श्रीर्ह्रीर्यशः क्षमा ।  
शमो दमो भगश्चेति यत्सङ्गाद्याति सङ्क्षयम् ॥ ३३ ॥  
तेष्वशान्तेषु मूढेषु खण्डितात्मस्वसाधुषु ।  
सङ्गं न कुर्याच्छोच्येषु योषित् क्रीडामृगेषु च ॥ ३४ ॥  
न तथास्य भवेन्मोहो बन्धश्चान्यप्रसङ्गतः ।  
योषित्सङ्गात् यथा पुंसो यथा तत्सङ्‌गिसङ्गतः ॥ ३५ ॥  
प्रजापतिः स्वां दुहितरं दृष्ट्वा तद् रूपधर्षितः ।  
रोहिद्भूतां सोऽन्वधावद् ऋक्षरूपी हतत्रपः ॥ ३६ ॥  
तत्सृष्टसृष्टसृष्टेषु को न्वखण्डितधीः पुमान् ।  
ऋषिं नारायणमृते योषिन् मय्येह मायया ॥ ३७ ॥  
बलं मे पश्य मायायाः स्त्रीमय्या जयिनो दिशाम् ।  
या करोति पदाक्रान्तान् भ्रूविजृम्भेण केवलम् ॥ ३८ ॥  
सङ्गं न कुर्यात्प्रमदासु जातु  
योगस्य पारं परमारुरुक्षुः ।  
मत्सेवया प्रतिलब्धात्मलाभो  
वदन्ति या निरयद्वारमस्य ॥ ३९ ॥  
योपयाति शनैर्माया योषिद् देवविनिर्मिता ।  
तामीक्षेतात्मनो मृत्युं तृणैः कूपमिवावृतम् ॥ ४० ॥  
यां मन्यते पतिं मोहान् मन्मायामृषभायतीम् ।  
स्त्रीत्वं स्त्रीसङ्गतः प्राप्तो वित्तापत्यगृहप्रदम् ॥ ४१ ॥  
तां आत्मनो विजानीयात् पत्यपत्यगृहात्मकम् ।  
दैवोपसादितं मृत्युं मृगयोर्गायनं यथा ॥ ४२ ॥  
देहेन जीवभूतेन लोकात् लोकमनुव्रजन् ।  
भुञ्जान एव कर्माणि करोत्यविरतं पुमान् ॥ ४३ ॥  
जीवो ह्यस्यानुगो देहो भूतेन्द्रियमनोमयः ।  
तन्निरोधोऽस्य मरणं आविर्भावस्तु सम्भवः ॥ ४४ ॥  
द्रव्योपलब्धिस्थानस्य द्रव्येक्षायोग्यता यदा ।  
तत्पञ्चत्वं अहंमानाद् उत्पत्तिर्द्रव्यदर्शनम् ॥ ४५ ॥  
यथाक्ष्णोर्द्रव्यावयव दर्शनायोग्यता यदा ।  
तदैव चक्षुषो द्रष्टुः द्रष्टृत्वायोग्यतानयोः ॥ ४६ ॥  
तस्मान्न कार्यः सन्त्रासो न कार्पण्यं न सम्भ्रमः ।  
बुद्ध्वा जीवगतिं धीरो मुक्तसङ्गश्चरेदिह ॥ ४७ ॥  
सम्यग्दर्शनया बुद्ध्या योगवैराग्ययुक्तया ।  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे कपिलेयोपाख्याने जीवगतिर्नाम एकयस्त्रिंशोऽध्यायः ॥ ३१ ॥