---
title: ००७

---
श्रीशुक उवाच -  
(अनुष्टुप्)  
एवं ब्रुवाणं मैत्रेयं द्वैपायनसुतो बुधः ।  
प्रीणयन्निव भारत्या विदुरः प्रत्यभाषत ॥ १ ॥  
विदुर उवाच ।  
ब्रह्मन् कथं भगवतः चिन्मात्रस्याविकारिणः ।  
लीलया चापि युज्येरन् निर्गुणस्य गुणाः क्रियाः ॥ २ ॥  
क्रीडायां उद्यमोऽर्भस्य कामश्चिक्रीडिषान्यतः ।  
स्वतस्तृप्तस्य च कथं निवृत्तस्य सदान्यतः ॥ ३ ॥  
अस्राक्षीत् भगवान् विश्वं गुणमय्याऽऽत्ममायया ।  
तया संस्थापयत्येतद् भूयः प्रत्यपिधास्यति ॥ ४ ॥  
देशतः कालतो योऽसौ अवस्थातः स्वतोऽन्यतः ।  
अविलुप्तावबोधात्मा स युज्येताजया कथम् ॥ ५ ॥  
भगवानेक एवैष सर्वक्षेत्रेष्ववस्थितः ।  
अमुष्य दुर्भगत्वं वा क्लेशो वा कर्मभिः कुतः ॥ ६ ॥  
एतस्मिन्मे मनो विद्वन् खिद्यतेऽज्ञानसङ्कटे ।  
तन्नः पराणुद विभो कश्मलं मानसं महत् ॥ ७ ॥  
श्रीशुक उवाच -  
स इत्थं चोदितः क्षत्त्रा तत्त्वजिज्ञासुना मुनिः ।  
प्रत्याह भगवच्चित्तः स्मयन्निव गतस्मयः ॥ ८ ॥  
मैत्रेय उवाच -  
सेयं भगवतो माया यन्नयेन विरुध्यते ।  
ईश्वरस्य विमुक्तस्य कार्पण्यमुत बन्धनम् ॥ ९ ॥  
यदर्थेन विनामुष्य पुंस आत्मविपर्ययः ।  
प्रतीयत उपद्रष्टुः स्वशिरश्छेदनादिकः ॥ १० ॥  
यथा जले चन्द्रमसः कम्पादिस्तत्कृतो गुणः ।  
दृश्यतेऽसन्नपि द्रष्टुः आत्मनोऽनात्मनो गुणः ॥ ११ ॥  
स वै निवृत्तिधर्मेण वासुदेवानुकम्पया ।  
भगवद्भक्तियोगेन तिरोधत्ते शनैरिह ॥ १२ ॥  
यदेन्द्रियोपरामोऽथ द्रष्ट्रात्मनि परे हरौ ।  
विलीयन्ते तदा क्लेशाः संसुप्तस्येव कृत्स्नशः ॥ १३ ॥  
अशेषसङ्क्लेशशमं विधत्ते  
गुणानुवादश्रवणं मुरारेः ।  
किं वा पुनस्तच्चरणारविन्द  
परागसेवारतिरात्मलब्धा ॥ १४ ॥  
विदुर उवाच -  
(अनुष्टुप्)  
सञ्छिन्नः संशयो मह्यं तव सूक्तासिना विभो ।  
उभयत्रापि भगवन् मनो मे सम्प्रधावति ॥ १५ ॥  
साध्वेतद् व्याहृतं विद्वन् आत्ममायायनं हरेः ।  
आभात्यपार्थं निर्मूलं विश्वमूलं न यद्बहिः ॥ १६ ॥  
यश्च मूढतमो लोके यश्च बुद्धेः परं गतः ।  
तावुभौ सुखमेधेते क्लिश्यत्यन्तरितो जनः ॥ १७ ॥  
अर्थाभावं विनिश्चित्य प्रतीतस्यापि नात्मनः ।  
तां चापि युष्मच्चरण सेवयाहं पराणुदे ॥ १८ ॥  
यत्सेवया भगवतः कूटस्थस्य मधुद्विषः ।  
रतिरासो भवेत्तीव्रः पादयोर्व्यसनार्दनः ॥ १९ ॥  
दुरापा ह्यल्पतपसः सेवा वैकुण्ठवर्त्मसु ।  
यत्रोपगीयते नित्यं देवदेवो जनार्दनः ॥ २० ॥  
सृष्ट्वाग्रे महदादीनि सविकाराणि अनुक्रमात् ।  
तेभ्यो विराजं उद्‌धृत्य तमनु प्राविशद्विभुः ॥ २१ ॥  
यमाहुराद्यं पुरुषं सहस्राङ्घ्र्यूरुबाहुकम् ।  
यत्र विश्व इमे लोकाः सविकाशं समासते ॥ २२ ॥  
यस्मिन् दशविधः प्राणः सेन्द्रियार्थेन्द्रियः त्रिवृत् ।  
त्वयेरितो यतो वर्णाः तद्‌विभूतीर्वदस्व नः ॥ २३ ॥  
यत्र पुत्रैश्च पौत्रैश्च नप्तृभिः सह गोत्रजैः ।  
प्रजा विचित्राकृतय आसन्याभिरिदं ततम् ॥ २४ ॥  
प्रजापतीनां स पतिः चकॢपे कान् प्रजापतीन् ।  
सर्गांश्चैवानुसर्गांश्च मनून् मन्वन्तराधिपान् ॥ २५ ॥  
एतेषामपि वंशांश्च वंशानुचरितानि च ।  
उपर्यधश्च ये लोका भूमेर्मित्रात्मजासते ॥ २६ ॥  
तेषां संस्थां प्रमाणं च भूर्लोकस्य च वर्णय ।  
तिर्यङ्‌मानुषदेवानां सरीसृप पतत्त्रिणाम् ।  
वद नः सर्गसंव्यूहं गार्भस्वेदद्विजोद्‌भिदाम् ॥ २७॥  
गुणावतारैर्विश्वस्य सर्गस्थित्यप्ययाश्रयम् ।  
सृजतः श्रीनिवासस्य व्याचक्ष्वोदारविक्रमम् ॥ २८ ॥  
वर्णाश्रमविभागांश्च रूपशीलस्वभावतः ।  
ऋषीणां जन्मकर्माणि वेदस्य च विकर्षणम् ॥ २९ ॥  
यज्ञस्य च वितानानि योगस्य च पथः प्रभो ।  
नैष्कर्म्यस्य च साङ्ख्यस्य तन्त्रं वा भगवत्स्मृतम् ॥ ३० ॥  
पाषण्डपथवैषम्यं प्रतिलोमनिवेशनम् ।  
जीवस्य गतयो याश्च यावतीर्गुणकर्मजाः ॥ ३१ ॥  
धर्मार्थकाममोक्षाणां निमित्तान्यविरोधतः ।  
वार्ताया दण्डनीतेश्च श्रुतस्य च विधिं पृथक् ॥ ३२ ॥  
श्राद्धस्य च विधिं ब्रह्मन् पितॄणां सर्गमेव च ।  
ग्रहनक्षत्रताराणां कालावयवसंस्थितिम् ॥ ३३ ॥  
दानस्य तपसो वापि यच्चेष्टापूर्तयोः फलम् ।  
प्रवासस्थस्य यो धर्मो यश्च पुंस उतापदि ॥ ३४ ॥  
येन वा भगवान् तुस्तुष्येद् धर्मयोनिर्जनार्दनः ।  
सम्प्रसीदति वा येषां एतत् आख्याहि मेऽनघ ॥ ३५ ॥  
अनुव्रतानां शिष्याणां पुत्राणां च द्विजोत्तम ।  
अनापृष्टमपि ब्रूयुः गुरवो दीनवत्सलाः ॥ ३६ ॥  
तत्त्वानां भगवन् तेषां कतिधा प्रतिसङ्क्रमः ।  
तत्रेमं क उपासीरन् क उ स्विदनुशेरते ॥ ३७ ॥  
पुरुषस्य च संस्थानं स्वरूपं वा परस्य च ।  
ज्ञानं च नैगमं यत्तद् गुरुशिष्यप्रयोजनम् ॥ ३८ ॥  
निमित्तानि च तस्येह प्रोक्तान्यनघसूरिभिः ।  
स्वतो ज्ञानं कुतः पुंसां भक्तिर्वैराग्यमेव वा ॥ ३९ ॥  
एतान्मे पृच्छतः प्रश्नान् हरेः कर्मविवित्सया ।  
ब्रूहि मेऽज्ञस्य मित्रत्वात् अजया नष्टचक्षुषः ॥ ४० ॥  
सर्वे वेदाश्च यज्ञाश्च तपो दानानि चानघ ।  
जीवाभयप्रदानस्य न कुर्वीरन् कलामपि ॥ ४१ ॥  
श्रीशुक उवाच -  
स इत्थं आपृष्टपुराणकल्पः  
कुरुप्रधानेन मुनिप्रधानः ।  
प्रवृद्धहर्षो भगवत्कथायां  
सञ्चोदितस्तं प्रहसन्निवाह ॥ ४२ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे सप्तमोऽध्यायः ॥ ७ ॥