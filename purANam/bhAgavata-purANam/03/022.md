---
title: ०२२

---
मैत्रेय उवाच -  
एवं आविष्कृताशेष गुणकर्मोदयो मुनिम् ।  
सव्रीड इव तं सम्राड् उपारतमुवाच ह ॥ १ ॥  
मनुरुवाच -  
ब्रह्मासृजत्स्वमुखतो युष्मान् आत्मपरीप्सया ।  
छन्दोमयस्तपोविद्या योगयुक्तानलम्पटान् ॥ २ ॥  
तत्त्राणायासृजत् चास्मान् दोः सहस्रात्सहस्रपात् ।  
हृदयं तस्य हि ब्रह्म क्षत्रमङ्गं प्रचक्षते ॥ ३ ॥  
अतो ह्यन्योन्यमात्मानं ब्रह्म क्षत्रं च रक्षतः ।  
रक्षति स्माव्ययो देवः स यः सदसदात्मकः ॥ ४ ॥  
तव सन्दर्शनादेव च्छिन्ना मे सर्वसंशयाः ।  
यत्स्वयं भगवान् प्रीत्या धर्ममाह रिरक्षिषोः ॥ ५ ॥  
दिष्ट्या मे भगवान् दृष्टो दुर्दर्शो योऽकृतात्मनाम् ।  
दिष्ट्या पादरजः स्पृष्टं शीर्ष्णा मे भवतः शिवम् ॥ ६ ॥  
दिष्ट्या त्वयानुशिष्टोऽहं कृतश्चानुग्रहो महान् ।  
अपावृतैः कर्णरन्ध्रैः जुष्टा दिष्ट्योशतीर्गिरः ॥ ७ ॥  
स भवान् दुहितृस्नेह परिक्लिष्टात्मनो मम ।  
श्रोतुमर्हसि दीनस्य श्रावितं कृपया मुने ॥ ८ ॥  
प्रियव्रतोत्तानपदोः स्वसेयं दुहिता मम ।  
अन्विच्छति पतिं युक्तं वयःशीलगुणादिभिः ॥ ९ ॥  
यदा तु भवतः शील श्रुतरूपवयोगुणान् ।  
अशृणोत् नारदाद् एषा त्वय्यासीत् कृतनिश्चया ॥ १० ॥  
तत्प्रतीच्छ द्विजाग्र्येमां श्रद्धयोपहृतां मया ।  
सर्वात्मनानुरूपां ते गृहमेधिषु कर्मसु ॥ ११ ॥  
उद्यतस्य हि कामस्य प्रतिवादो न शस्यते ।  
अपि निर्मुक्तसङ्गस्य कामरक्तस्य किं पुनः ॥ १२ ॥  
य उद्यतमनादृत्य कीनाशं अभियाचते ।  
क्षीयते तद्यशः स्फीतं मानश्चावज्ञया हतः ॥ १३ ॥  
अहं त्वाश्रृणवं विद्वन् विवाहार्थं समुद्यतम् ।  
अतस्त्वं उपकुर्वाणः प्रत्तां प्रतिगृहाण मे ॥ १४ ॥  
ऋषिरुवाच ।  
बाढमुद्वोढुकामोऽहं अप्रत्ता च तवात्मजा ।  
आवयोः अनुरूपोऽसौ आद्यो वैवाहिको विधिः ॥ १५ ॥  
कामः स भूयान् नरदेव तेऽस्याः  
पुत्र्याः समाम्नायविधौ प्रतीतः ।  
क एव ते तनयां नाद्रियेत  
स्वयैव कान्त्या क्षिपतीमिव श्रियम् ॥ १६ ॥  
यां हर्म्यपृष्ठे क्वणदङ्‌घ्रिशोभां  
विक्रीडतीं कन्दुकविह्वलाक्षीम् ।  
विश्वावसुर्न्यपतत् स्वात् विमानात्  
विलोक्य सम्मोहविमूढचेताः ॥ १७ ॥  
तां प्रार्थयन्तीं ललनाललामं  
असेवितश्रीचरणैरदृष्टाम् ।  
वत्सां मनोरुच्चपदः स्वसारं  
को नानुमन्येत बुधोऽभियाताम् ॥ १८ ॥  
अतो भजिष्ये समयेन साध्वीं  
यावत्तेजो बिभृयाद् आत्मनो मे ।  
अतो धर्मान् पारमहंस्यमुख्यान्  
शुक्लप्रोक्तान् बहु मन्येऽविहिंस्रान् ॥ १९ ॥  
यतोऽभवद्‌विश्वमिदं विचित्रं  
संस्थास्यते यत्र च वावतिष्ठते ।  
प्रजापतीनां पतिरेष मह्यं  
परं प्रमाणं भगवान् अनन्तः ॥ २० ॥  
मैत्रेय उवाच -  
स उग्रधन्वन् नियदेवाबभाषे  
आसीच्च तूष्णीं अरविन्दनाभम् ।  
धियोपगृह्णन् स्मितशोभितेन  
मुखेन चेतो लुलुभे देवहूत्याः ॥ २१ ॥  
(अनुष्टुप्)  
सोऽनु ज्ञात्वा व्यवसितं महिष्या दुहितुः स्फुटम् ।  
तस्मै गुणगणाढ्याय ददौ तुल्यां प्रहर्षितः ॥ २२ ॥  
शतरूपा महाराज्ञी पारिबर्हान् महाधनान् ।  
दम्पत्योः पर्यदात् प्रीत्या भूषावासः परिच्छदान् ॥ २३ ॥  
प्रत्तां दुहितरं सम्राट् सदृक्षाय गतव्यथः ।  
उपगुह्य च बाहुभ्यां औत्कण्ठ्योन्मथिताशयः ॥ २४ ॥  
अशक्नुवन् तद्विरहं मुञ्चन् बाष्पकलां मुहुः ।  
आसिञ्चद् अम्ब वत्सेति नेत्रोदैर्दुहितुः शिखाः ॥ २५ ॥  
आमन्त्र्य तं मुनिवं अमनुज्ञातः सहानुगः ।  
प्रतस्थे रथमारुह्य सभार्यः स्वपुरं नृपः ॥ २६ ॥  
उभयोः ऋषिकुल्यायाः सरस्वत्याः सुरोधसोः ।  
ऋषीणां उपशान्तानां पश्यन् आश्रमसम्पदः ॥ २७ ॥  
तं आयान्तं अभिप्रेत्य ब्रह्मावर्तात्प्रजाः पतिम् ।  
गीतसंस्तुतिवादित्रैः प्रत्युदीयुः प्रहर्षिताः ॥ २८ ॥  
बर्हिष्मती नाम पुरी सर्वसम्पत् समन्विता ।  
न्यपतन्यत्र रोमाणि यज्ञस्याङ्गं विधुन्वतः ॥ २९ ॥  
कुशाः काशास्त एवासन् शश्वद्धरितवर्चसः ।  
ऋषयो यैः पराभाव्य यज्ञघ्नान् यज्ञमीजिरे ॥ ३० ॥  
कुशकाशमयं बर्हिः आस्तीर्य भगवान् मनुः ।  
अयजद् यज्ञपुरुषं लब्धा स्थानं यतो भुवम् ॥ ३१ ॥  
बर्हिष्मतीं नाम विभुः यां निर्विश्य समावसत् ।  
तस्यां प्रविष्टो भवनं तापत्रयविनाशनम् ॥ ३२ ॥  
सभार्यः सप्रजः कामान् बुभुजेऽन्याविरोधतः ।  
सङ्गीयमानसत्कीर्तिः सस्त्रीभिः सुरगायकैः ।  
प्रत्यूषेष्वनुबद्धेन हृदा श्रृण्वन् हरेः कथाः ॥ ३३ ॥  
निष्णातं योगमायासु मुनिं स्वायम्भुवं मनुम् ।  
यदाभ्रंशयितुं भोगा न शेकुर्भगवत्परम् ॥ ३४ ॥  
अयातयामाः तस्यासन् यामाः स्वान्तरयापनाः ।  
श्रृण्वतो ध्यायतो विष्णोः कुर्वतो ब्रुवतः कथाः ॥ ३५ ॥  
स एवं स्वान्तरं निन्ये युगानां एकसप्ततिम् ।  
वासुदेवप्रसङ्गेन परिभूतगतित्रयः ॥ ३६ ॥  
शारीरा मानसा दिव्या वैयासे ये च मानुषाः ।  
भौतिकाश्च कथं क्लेशा बाधन्ते हरिसंश्रयम् ॥ ३७ ॥  
यः पृष्टो मुनिभिः प्राह धर्मान् नानाविधान् शुभान् ।  
नृणां वर्णाश्रमाणां च सर्वभूतहितः सदा ॥ ३८ ॥  
एतत्ते आदिराजस्य मनोश्चरितमद्भुतम् ।  
वर्णितं वर्णनीयस्य तदपत्योदयं श्रृणु ॥ ३९ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे द्वाविंशोऽध्यायः ॥ २२ ॥