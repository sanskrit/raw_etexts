---
title: ०२०
---
शौनक उवाच -  
महीं प्रतिष्ठामध्यस्य सौते स्वायम्भुवो मनुः ।  
कानि अन्वतिष्ठद् द्वाराणि मार्गाय अवर जन्मनाम् ॥ १ ॥  
क्षत्ता महाभागवतः कृष्णस्यैकान्तिकः सुहृत् ।  
यस्तत्याजाग्रजं कृष्णे सापत्यं अघवानिति ॥ २ ॥  
द्वैपायनादनवरो महित्वे तस्य देहजः ।  
सर्वात्मना श्रितः कृष्णं तत्परांश्चाप्यनुव्रतः ॥ ३ ॥  
किं अन्वपृच्छन् मैत्रेयं विरजास्तीर्थसेवया ।  
उपगम्य कुशावर्त आसीनं तत्त्ववित्तमम् ॥ ४ ॥  
तयोः संवदतोः सूत प्रवृत्ता ह्यमलाः कथाः ।  
आपो गाङ्‌गा इवाघघ्नीः हरेः पादाम्बुजाश्रयाः ॥ ५ ॥  
ता नः कीर्तय भद्रं ते कीर्तन्योदारकर्मणः ।  
रसज्ञः को नु तृप्येत हरिलीलामृतं पिबन् ॥ ६ ॥  
एवं उग्रश्रवाः पृष्ट ऋषिभिः नैमिषायनैः ।  
भगवति अर्पिताध्यात्मः तान् आह श्रूयतामिति ॥ ७ ॥  
सूत उवाच -  
हरेर्धृतक्रोडतनोः स्वमायया  
निशम्य गोरुद्धरणं रसातलात् ।  
लीलां हिरण्याक्षमवज्ञया हतं  
सञ्जातहर्षो मुनिमाह भारतः ॥ ८ ॥  
विदुर उवाच -  
प्रजापतिपतिः सृष्ट्वा प्रजासर्गे प्रजापतीन् ।  
किं आरभत मे ब्रह्मन् प्रब्रूह्यव्यक्तमार्गवित् ॥ ९ ॥  
ये मरीच्यादयो विप्रा यस्तु स्वायम्भुवो मनुः ।  
ते वै ब्रह्मण आदेशात् कथं एतद् अभावयन् ॥ १० ॥  
सद्वितीयाः किमसृजन् स्वतन्त्रा उत कर्मसु ।  
आहो स्वित्संहताः सर्व इदं स्म समकल्पयन् ॥ ११ ॥  
मैत्रेय उवाच -  
दैवेन दुर्वितर्क्येण परेणानिमिषेण च ।  
जातक्षोभाद् भगवतो महान् आसीद्‌ गुणत्रयात् ॥ १२ ॥  
रजःप्रधानान् महतः त्रिलिङ्‌गो दैवचोदितात् ।  
जातः ससर्ज भूतादिः वियदादीनि पञ्चशः ॥ १३ ॥  
तानि चैकैकशः स्रष्टुं असमर्थानि भौतिकम् ।  
संहत्य दैवयोगेन हैमं अण्डं अवासृजन् ॥ १४ ॥  
सोऽशयिष्टाब्धिसलिले आण्डकोशो निरात्मकः ।  
साग्रं वै वर्षसाहस्रं अन्ववात्सीत् तं ईश्वरः ॥ १५ ॥  
तस्य नाभेरभूत्पद्मं सहस्रार्कोरुदीधिति ।  
सर्वजीवनिकायौको यत्र स्वयं अभूत्स्वराट् ॥ १६ ॥  
सोऽनुविष्टो भगवता यः शेते सलिलाशये ।  
लोकसंस्थां यथा पूर्वं निर्ममे संस्थया स्वया ॥ १७ ॥  
ससर्ज च्छाययाविद्यां पञ्चपर्वाणमग्रतः ।  
तामिस्रं अन्धतामिस्रं तमो मोहो महातमः ॥ १८ ॥  
विससर्जात्मनः कायं नाभिनन्दन् तमोमयम् ।  
जगृहुर्यक्षरक्षांसि रात्रिं क्षुत्तृट्समुद्भवाम् ॥ १९ ॥  
क्षुत्तृड्भ्यां उपसृष्टास्ते तं जग्धुमभिदुद्रुवुः ।  
मा रक्षतैनं जक्षध्वं इति ऊचुः क्षुत्तृडर्दिताः ॥ २० ॥  
देवस्तानाह संविग्नो मा मां जक्षत रक्षत ।  
अहो मे यक्षरक्षांसि प्रजा यूयं बभूविथ ॥ २१ ॥  
देवताः प्रभया या या दीव्यन् प्रमुखतोऽसृजत् ।  
ते अहार्षुर्देवयन्तो विसृष्टां तां प्रभामहः ॥ २२ ॥  
देवोऽदेवाञ्जघनतः सृजति स्मातिलोलुपान् ।  
ते एनं लोलुपतया मैथुनायाभिपेदिरे ॥ २३ ॥  
ततो हसन् स भगवान् असुरैर्निरपत्रपैः ।  
अन्वीयमानस्तरसा क्रुद्धो भीतः परापतत् ॥ २४ ॥  
स उपव्रज्य वरदं प्रपन्नार्तिहरं हरिम् ।  
अनुग्रहाय भक्तानां अनुरूपात्मदर्शनम् ॥ २५ ॥  
पाहि मां परमात्मंस्ते प्रेषणेनासृजं प्रजाः ।  
ता इमा यभितुं पापा उपाक्रामन्ति मां प्रभो ॥ २६ ॥  
त्वमेकः किल लोकानां क्लिष्टानां क्लेशनाशनः ।  
त्वमेकः क्लेशदस्तेषां अनासन्न पदां तव ॥ २७ ॥  
सोऽवधार्यास्य कार्पण्यं विविक्ताध्यात्मदर्शनः ।  
विमुञ्चात्मतनुं घोरां इत्युक्तो विमुमोच ह ॥ २८ ॥  
तां क्वणच्चरणाम्भोजां मदविह्वल लोचनाम् ।  
काञ्चीकलापविलसद् दुकूलत् छन्न रोधसम् ॥ २९ ॥  
अन्योन्यश्लेषयोत्तुङ्‌ग निरन्तरपयोधराम् ।  
सुनासां सुद्विजां स्निग्ध हासलीलावलोकनाम् ॥ ३० ॥  
गूहन्तीं व्रीडयात्मानं नीलालकवरूथिनीम् ।  
उपलभ्यासुरा धर्म सर्वे सम्मुमुहुः स्त्रियम् ॥ ३१ ॥  
अहो रूपमहो धैर्यं अहो अस्या नवं वयः ।  
मध्ये कामयमानानां अकामेव विसर्पति ॥ ३२ ॥  
वितर्कयन्तो बहुधा तां सन्ध्यां प्रमदाकृतिम् ।  
अभिसम्भाव्य विश्रम्भात् पर्यपृच्छन् कुमेधसः ॥ ३३ ॥  
कासि कस्यासि रम्भोरु को वार्थस्तेऽत्र भामिनि ।  
रूपद्रविणपण्येन दुर्भगान्नो विबाधसे ॥ ३४ ॥  
या वा काचित्त्वमबले दिष्ट्या सन्दर्शनं तव ।  
उत्सुनोषीक्षमाणानां कन्दुकक्रीडया मनः ॥ ३५ ॥  
नैकत्र ते जयति शालिनि पादपद्मं  
घ्नन्त्या मुहुः करतलेन पतत्पतङ्‌गम् ।  
मध्यं विषीदति बृहत्स्तनभारभीतं  
शान्तेव दृष्टिरमला सुशिखासमूहः ॥ ३६ ॥  
इति सायन्तनीं सन्ध्यां असुराः प्रमदायतीम् ।  
प्रलोभयन्तीं जगृहुः मत्वा मूढधियः स्त्रियम् ॥ ३७ ॥  
प्रहस्य भावगम्भीरं जिघ्रन्ति आत्मानमात्मना ।  
कान्त्या ससर्ज भगवान् गन्धर्वाप्सरसां गणान् ॥ ३८ ॥  
विससर्ज तनुं तां वै ज्योत्स्नां कान्तिमतीं प्रियाम् ।  
ते एव चाददुः प्रीत्या विश्वावसुपुरोगमाः ॥ ३९ ॥  
सृष्ट्वा भूतपिशाचांश्च भगवान् आत्मतन्द्रिणा ।  
दिग्वाससो मुक्तकेशान् वीक्ष्य चामीलयद् दृशौ ॥ ४० ॥  
जगृहुस्तद्विसृष्टां तां जृम्भणाख्यां तनुं प्रभोः ।  
निद्रां इन्द्रियविक्लेदो यया भूतेषु दृश्यते ।  
येनोच्छिष्टान्धर्षयन्ति तमुन्मादं प्रचक्षते ॥ ४१ ॥  
ऊर्जस्वन्तं मन्यमान आत्मानं भगवानजः ।  
साध्यान् गणान् पितृगणान् परोक्षेणासृजत्प्रभुः ॥ ४२ ॥  
ते आत्मसर्गं तं कायं पितरः प्रतिपेदिरे ।  
साध्येभ्यश्च पितृभ्यश्च कवयो यद्वितन्वते ॥ ४३ ॥  
सिद्धान् विद्याधरांश्चैव तिरोधानेन सोऽसृजत् ।  
तेभ्योऽददात् तं आत्मानं अन्तर्धानाख्यमद्भुतम् ॥ ४४ ॥  
स किन्नरान् किम्पुरुषान् प्रत्यात्म्येनासृजत्प्रभुः ।  
मानयन् नात्मनात्मानं आत्माभासं विलोकयन् ॥ ४५ ॥  
ते तु तज्जगृहू रूपं त्यक्तं यत्परमेष्ठिना ।  
मिथुनीभूय गायन्तः तं एवोषसि कर्मभिः ॥ ४६ ॥  
देहेन वै भोगवता शयानो बहुचिन्तया ।  
सर्गेऽनुपचिते क्रोधात् उत्ससर्ज ह तद्वपुः ॥ ४७ ॥  
येऽहीयन्तामुतः केशा अहयस्तेऽङ्‌ग जज्ञिरे ।  
सर्पाः प्रसर्पतः क्रूरा नागा भोगोरुकन्धराः ॥ ४८ ॥  
स आत्मानं मन्यमानः कृतकृत्यमिवात्मभूः ।  
तदा मनून् ससर्जान्ते मनसा लोकभावनान् ॥ ४९ ॥  
तेभ्यः सोऽसृजत्स्वीयं पुरं पुरुषमात्मवान् ।  
तान् दृष्ट्वा ये पुरा सृष्टाः प्रशशंसुः प्रजापतिम् ॥ ५० ॥  
अहो एतत् जगत्स्रष्टः सुकृतं बत ते कृतम् ।  
प्रतिष्ठिताः क्रिया यस्मिन् साकं अन्नमदाम हे ॥ ५१ ॥  
तपसा विद्यया युक्तो योगेन सुसमाधिना ।  
ऋषीन् ऋषिः हृषीकेशः ससर्जाभिमताः प्रजाः ॥ ५२ ॥  
तेभ्यश्चैकैकशः स्वस्य देहस्यांशमदादजः ।  
यत्तत् समाधियोगर्द्धि तपोविद्याविरक्तिमत् ॥ ५३ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे विंशोऽध्यायः ॥ २० ॥