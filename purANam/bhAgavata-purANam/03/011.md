---
title: ०११
---
मैत्रेय उवाच ।  
चरमः सद्विशेषाणां अनेकोऽसंयुतः सदा ।  
परमाणुः स विज्ञेयो नृणामैक्यभ्रमो यतः ॥ १ ॥  
सत एव पदार्थस्य स्वरूपावस्थितस्य यत् ।  
कैवल्यं परममहान् अविशेषो निरन्तरः ॥ २ ॥  
एवं कालोऽप्यनुमितः सौक्ष्म्ये स्थौल्ये च सत्तम ।  
संस्थानभुक्त्या भगवान् अव्यक्तो व्यक्तभुग्विभुः ॥ ३ ॥  
स कालः परमाणुर्वै यो भुङ्क्ते परमाणुताम् ।  
सतोऽविशेषभुग्यस्तु स कालः परमो महान् ॥ ४ ॥  
अणुर्द्वौ परमाणू स्यात् त्रसरेणुस्त्रयः स्मृतः ।  
जालार्करश्म्यवगतः खमेवानुपतन्नगात् ॥ ५ ॥  
त्रसरेणुत्रिकं भुङ्क्ते यः कालः स त्रुटिः स्मृतः ।  
शतभागस्तु वेधः स्यात् तैस्त्रिभिस्तु लवः स्मृतः ॥ ६ ॥  
निमेषस्त्रिलवो ज्ञेय आम्नातस्ते त्रयः क्षणः ।  
क्षणान् पञ्च विदुः काष्ठां लघु ता दश पञ्च च ॥ ७ ॥  
लघूनि वै समाम्नाता दश पञ्च च नाडिका ।  
ते द्वे मुहूर्तः प्रहरः षड्यामः सप्त वा नृणाम् ॥ ८ ॥  
द्वादशार्धपलोन्मानं चतुर्भिश्चतुरङ्गुलैः ।  
स्वर्णमाषैः कृतच्छिद्रं यावत् प्रस्थजलप्लुतम् ॥ ९ ॥  
यामाश्चत्वारश्चत्वारो मर्त्यानामहनी उभे ।  
पक्षः पञ्चदशाहानि शुक्लः कृष्णश्च मानद ॥ १० ॥  
तयोः समुच्चयो मासः पितॄणां तदहर्निशम् ।  
द्वौ तावृतुः षडयनं दक्षिणं चोत्तरं दिवि ॥ ११ ॥  
अयने चाहनी प्राहुः वत्सरो द्वादश स्मृतः ।  
संवत्सरशतं नॄणां परमायुर्निरूपितम् ॥ १२ ॥  
ग्रहर्क्षताराचक्रस्थः परमाण्वादिना जगत् ।  
संवत्सरावसानेन पर्येत्यनिमिषो विभुः ॥ १३ ॥  
संवत्सरः परिवत्सर इडावत्सर एव च ।  
अनुवत्सरो वत्सरश्च विदुरैवं प्रभाष्यते ॥ १४ ॥  
यः सृज्यशक्तिमुरुधोच्छ्वसयन् स्वशक्त्या ।  
पुंसोऽभ्रमाय दिवि धावति भूतभेदः ।  
कालाख्यया गुणमयं क्रतुभिर्वितन्वन् ।  
तस्मै बलिं हरत वत्सरपञ्चकाय ॥ १५ ॥  
विदुर उवाच ।  
पितृदेवमनुष्याणां आयुः परमिदं स्मृतम् ।  
परेषां गतिमाचक्ष्व ये स्युः कल्पाद्बहिर्विदः ॥ १६ ॥  
भगवान् वेद कालस्य गतिं भगवतो ननु ।  
विश्वं विचक्षते धीरा योगराद्धेन चक्षुषा ॥ १७ ॥  
मैत्रेय उवाच ।  
कृतं त्रेता द्वापरं च कलिश्चेति चतुर्युगम् ।  
दिव्यैर्द्वादशभिर्वर्षैः सावधानं निरूपितम् ॥ १८ ॥  
चत्वारि त्रीणि द्वे चैकं कृतादिषु यथाक्रमम् ।  
सङ्ख्यातानि सहस्राणि द्विगुणानि शतानि च ॥ १९ ॥  
संध्यांशयोरन्तरेण यः कालः शतसङ्ख्ययोः ।  
तमेवाहुर्युगं तज्ज्ञा यत्र धर्मो विधीयते ॥ २० ॥  
धर्मश्चतुष्पान्मनुजान् कृते समनुवर्तते ।  
स एवान्येष्वधर्मेण व्येति पादेन वर्धता ॥ २१ ॥  
त्रिलोक्या युगसाहस्रं बहिराब्रह्मणो दिनम् ।  
तावत्येव निशा तात यन्निमीलति विश्वसृक् ॥ २२ ॥  
निशावसान आरब्धो लोककल्पोऽनुवर्तते ।  
यावद्दिनं भगवतो मनून् भुञ्जंश्चतुर्दश ॥ २३ ॥  
स्वं स्वं कालं मनुर्भुङ्क्ते साधिकां ह्येकसप्ततिम् ।  
मन्वन्तरेषु मनवः तद् वंश्या ऋषयः सुराः ।  
भवन्ति चैव युगपत् सुरेशाश्चानु ये च तान् ॥ २४ ॥  
एष दैनन्दिनः सर्गो ब्राह्मस्त्रैलोक्यवर्तनः ।  
तिर्यङ्नृपितृदेवानां सम्भवो यत्र कर्मभिः ॥ २५ ॥  
मन्वन्तरेषु भगवान् बिभ्रत्सत्त्वं स्वमूर्तिभिः ।  
मन्वादिभिरिदं विश्वं अवत्युदितपौरुषः ॥ २६ ॥  
तमोमात्रामुपादाय प्रतिसंरुद्धविक्रमः ।  
कालेनानुगताशेष आस्ते तूष्णीं दिनात्यये ॥ २७ ॥  
तमेवान्वपि धीयन्ते लोका भूरादयस्त्रयः ।  
निशायां अनुवृत्तायां निर्मुक्तशशिभास्करम् ॥ २८ ॥  
त्रिलोक्यां दह्यमानायां शक्त्या सङ्कर्षणाग्निना ।  
यान्त्यूष्मणा महर्लोकात् जनं भृग्वादयोऽर्दिताः ॥ २९ ॥  
तावत् त्रिभुवनं सद्यः कल्पान्तैधितसिन्धवः ।  
प्लावयन्त्युत्कटाटोप चण्डवातेरितोर्मयः ॥ ३० ॥  
अन्तः स तस्मिन् सलिल आस्तेऽनन्तासनो हरिः ।  
योगनिद्रानिमीलाक्षः स्तूयमानो जनालयैः ॥ ३१ ॥  
एवंविधैरहोरात्रैः कालगत्योपलक्षितैः ।  
अपक्षितमिवास्यापि परमायुर्वयःशतम् ॥ ३२ ॥  
यदर्धमायुषस्तस्य परार्धमभिधीयते ।  
पूर्वः परार्धोऽपक्रान्तो ह्यपरोऽद्य प्रवर्तते ॥ ३३ ॥  
पूर्वस्यादौ परार्धस्य ब्राह्मो नाम महानभूत् ।  
कल्पो यत्राभवद्ब्रह्मा शब्दब्रह्मेति यं विदुः ॥ ३४ ॥  
तस्यैव चान्ते कल्पोऽभूद् यं पाद्ममभिचक्षते ।  
यद्धरेर्नाभिसरस आसीत् लोकसरोरुहम् ॥ ३५ ॥  
अयं तु कथितः कल्पो द्वितीयस्यापि भारत ।  
वाराह इति विख्यातो यत्रासीत् शूकरो हरिः ॥ ३६ ॥  
कालोऽयं द्विपरार्धाख्यो निमेष उपचर्यते ।  
अव्याकृतस्यानन्तस्य अनादेर्जगदात्मनः ॥ ३७ ॥  
कालोऽयं परमाण्वादिः द्विपरार्धान्त ईश्वरः ।  
नैवेशितुं प्रभुर्भूम्न ईश्वरो धाममानिनाम् ॥ ३८ ॥  
विकारैः सहितो युक्तैः विशेषादिभिरावृतः ।  
आण्डकोशो बहिरयं पञ्चाशत्कोटिविस्तृतः ॥ ३९ ॥  
दशोत्तराधिकैर्यत्र प्रविष्टः परमाणुवत् ।  
लक्ष्यतेऽन्तर्गताश्चान्ये कोटिशो ह्यण्डराशयः ॥ ४० ॥  
तदाहुरक्षरं ब्रह्म सर्वकारणकारणम् ।  
विष्णोर्धाम परं साक्षात् पुरुषस्य महात्मनः ॥ ४१ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे एकादशोऽध्यायः ॥ ११ ॥