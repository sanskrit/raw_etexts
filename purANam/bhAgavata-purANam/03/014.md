---
title: ०१४

---
श्रीशुक उवाच ।  
निशम्य कौषारविणोपवर्णितां  
हरेः कथां कारणसूकरात्मनः ।  
पुनः स पप्रच्छ तमुद्यताञ्जलिः  
न चातितृप्तो विदुरो धृतव्रतः ॥ १ ॥  
विदुर उवाच ।  
तेनैव तु मुनिश्रेष्ठ हरिणा यज्ञमूर्तिना ।  
आदिदैत्यो हिरण्याक्षो हत इत्यनुशुश्रुम ॥ २ ॥  
तस्य चोद्धरतः क्षौणीं स्वदंष्ट्राग्रेण लीलया ।  
दैत्यराजस्य च ब्रह्मन् कस्माद् हेतोरभून्मृधः ॥ ३ ॥  
मैत्रेय उवाच ।  
साधु वीर त्वया पृष्टं अवतारकथां हरेः ।  
यत्त्वं पृच्छसि मर्त्यानां मृत्युपाशविशातनीम् ॥ ४ ॥  
ययोत्तानपदः पुत्रो मुनिना गीतयार्भकः ।  
मृत्योः कृत्वैव मूर्ध्न्यङ्‌घ्रिं आरुरोह हरेः पदम् ॥ ५ ॥  
अथात्रापीतिहासोऽयं श्रुतो मे वर्णितः पुरा ।  
ब्रह्मणा देवदेवेन देवानां अनुपृच्छताम् ॥ ६ ॥  
दितिर्दाक्षायणी क्षत्तः मारीचं कश्यपं पतिम् ।  
अपत्यकामा चकमे सन्ध्यायां हृच्छयार्दिता ॥ ७ ॥  
इष्ट्वाग्निजिह्वं पयसा पुरुषं यजुषां पतिम् ।  
निम्लोचत्यर्क आसीनं अग्न्यगारे समाहितम् ॥ ८ ॥  
दितिरुवाच ।  
एष मां त्वत्कृते विद्वन् काम आत्तशरासनः ।  
दुनोति दीनां विक्रम्य रम्भामिव मतङ्गजः ॥ ९ ॥  
तद्भवान् दह्यमानायां सपत्नीनां समृद्धिभिः ।  
प्रजावतीनां भद्रं ते मय्यायुङ्क्तामनुग्रहम् ॥ १० ॥  
भर्तर्याप्तोरुमानानां लोकानाविशते यशः ।  
पतिर्भवद्विधो यासां प्रजया ननु जायते ॥ ११ ॥  
पुरा पिता नो भगवान् दक्षो दुहितृवत्सलः ।  
कं वृणीत वरं वत्सा इत्यपृच्छत नः पृथक् ॥ १२ ॥  
स विदित्वात्मजानां नो भावं सन्तानभावनः ।  
त्रयोदशाददात्तासां यास्ते शीलमनुव्रताः ॥ १३ ॥  
अथ मे कुरु कल्याण कामं कञ्जविलोचन ।  
आर्तोपसर्पणं भूमन् अमोघं हि महीयसि ॥ १४ ॥  
इति तां वीर मारीचः कृपणां बहुभाषिणीम् ।  
प्रत्याहानुनयन् वाचा प्रवृद्धानङ्गकश्मलाम् ॥ १५ ॥  
एष तेऽहं विधास्यामि प्रियं भीरु यदिच्छसि ।  
तस्याः कामं न कः कुर्यात् सिद्धिस्त्रैवर्गिकी यतः ॥ १६ ॥  
सर्वाश्रमानुपादाय स्वाश्रमेण कलत्रवान् ।  
व्यसनार्णवमत्येति जलयानैर्यथार्णवम् ॥ १७ ॥  
यामाहुरात्मनो ह्यर्धं श्रेयस्कामस्य मानिनि ।  
यस्यां स्वधुरमध्यस्य पुमांश्चरति विज्वरः ॥ १८ ॥  
यामाश्रित्येन्द्रियारातीन् दुर्जयानितराश्रमैः ।  
वयं जयेम हेलाभिः दस्यून् दुर्गपतिर्यथा ॥ १९ ॥  
न वयं प्रभवस्तां त्वां अनुकर्तुं गृहेश्वरि ।  
अप्यायुषा वा कार्त्स्न्येन ये चान्ये गुणगृध्नवः ॥ २० ॥  
अथापि काममेतं ते प्रजात्यै करवाण्यलम् ।  
यथा मां नातिरोचन्ति मुहूर्तं प्रतिपालय ॥ २१ ॥  
एषा घोरतमा वेला घोराणां घोरदर्शना ।  
चरन्ति यस्यां भूतानि भूतेशानुचराणि ह ॥ २२ ॥  
एतस्यां साध्वि सन्ध्यायां भगवान् भूतभावनः ।  
परीतो भूतपर्षद्‌भिः वृषेणाटति भूतराट् ॥ २३ ॥  
श्मशानचक्रानिलधूलिधूम्र  
विकीर्णविद्योतजटाकलापः ।  
भस्मावगुण्ठामलरुक्मदेहो  
देवस्त्रिभिः पश्यति देवरस्ते ॥ २४ ॥  
न यस्य लोके स्वजनः परो वा  
नात्यादृतो नोत कश्चिद्विगर्ह्यः ।  
वयं व्रतैर्यत् चरणापविद्धां  
आशास्महेऽजां बत भुक्तभोगाम् ॥ २५ ॥  
यस्यानवद्याचरितं मनीषिणो  
गृणन्त्यविद्यापटलं बिभित्सवः ।  
निरस्तसाम्यातिशयोऽपि यत्स्वयं  
पिशाचचर्यामचरद्गतिः सताम् ॥ २६ ॥  
हसन्ति यस्याचरितं हि दुर्भगाः  
स्वात्मन् रतस्याविदुषः समीहितम् ।  
यैर्वस्त्रमाल्याभरणानुलेपनैः  
श्वभोजनं स्वात्मतयोपलालितम् ॥ २७ ॥  
ब्रह्मादयो यत्कृतसेतुपाला  
यत्कारणं विश्वमिदं च माया ।  
आज्ञाकरी यस्य पिशाचचर्या  
अहो विभूम्नश्चरितं विडम्बनम् ॥ २८ ॥  
मैत्रेय उवाच ।  
सैवं संविदिते भर्त्रा मन्मथोन् मथितेन्द्रिया ।  
जग्राह वासो ब्रह्मर्षेः वृषलीव गतत्रपा ॥ २९ ॥  
स विदित्वाथ भार्यायाः तं निर्बन्धं विकर्मणि ।  
नत्वा दिष्टाय रहसि तयाथोपविवेश हि ॥ ३० ॥  
अथोपस्पृश्य सलिलं प्राणानायम्य वाग्यतः ।  
ध्यायन् जजाप विरजं ब्रह्म ज्योतिः सनातनम् ॥ ३१ ॥  
दितिस्तु व्रीडिता तेन कर्मावद्येन भारत ।  
उपसङ्गम्य विप्रर्षिं अधोमुख्यभ्यभाषत ॥ ३२ ॥  
दितिरुवाच ।  
न मे गर्भमिमं ब्रह्मन् भूतानां ऋषभोऽवधीत् ।  
रुद्रः पतिर्हि भूतानां यस्याकरवमंहसम् ॥ ३३ ॥  
नमो रुद्राय महते देवायोग्राय मीढुषे ।  
शिवाय न्यस्तदण्डाय धृतदण्डाय मन्यवे ॥ ३४ ॥  
स नः प्रसीदतां भामो भगवानुर्वनुग्रहः ।  
व्याधस्याप्यनुकम्प्यानां स्त्रीणां देवः सतीपतिः ॥ ३५ ॥  
मैत्रेय उवाच ।  
स्वसर्गस्याशिषं लोक्यां आशासानां प्रवेपतीम् ।  
निवृत्तसन्ध्यानियमो भार्यामाह प्रजापतिः ॥ ३६ ॥  
कश्यप उवाच ।  
अप्रायत्यादात्मनस्ते दोषान्मौहूर्तिकादुत ।  
मन्निदेशातिचारेण देवानां चातिहेलनात् ॥ ३७ ॥  
भविष्यतस्तवाभद्रौ अभद्रे जाठराधमौ ।  
लोकान्सपालांस्त्रींश्चण्डि मुहुराक्रन्दयिष्यतः ॥ ३८ ॥  
प्राणिनां हन्यमानानां दीनानां अकृतागसाम् ।  
स्त्रीणां निगृह्यमाणानां कोपितेषु महात्मसु ॥ ३९ ॥  
तदा विश्वेश्वरः क्रुद्धो भगवान् लोकभावनः ।  
हनिष्यत्यवतीर्यासौ यथाद्रीन् शतपर्वधृक् ॥ ४० ॥  
दितिरुवाच ।  
वधं भगवता साक्षान् सुनाभोदारबाहुना ।  
आशासे पुत्रयोर्मह्यं मा क्रुद्धाद्ब्राह्मणाद् विभो ॥ ४१ ॥  
न ब्रह्मदण्डदग्धस्य न भूतभयदस्य च ।  
नारकाश्चानुगृह्णन्ति यां यां योनिमसौ गतः ॥ ४२ ॥  
कश्यप उवाच ।  
कृतशोकानुतापेन सद्यः प्रत्यवमर्शनात् ।  
भगवत्युरुमानाच्च भवे मय्यपि चादरात् ॥ ४३ ॥  
पुत्रस्यैव च पुत्राणां भवितैकः सतां मतः ।  
गास्यन्ति यद्यशः शुद्धं भगवद्यशसा समम् ॥ ४४ ॥  
योगैर्हेमेव दुर्वर्णं भावयिष्यन्ति साधवः ।  
निर्वैरादिभिरात्मानं यच्छीलमनुवर्तितुम् ॥ ४५ ॥  
यत्प्रसादादिदं विश्वं प्रसीदति यदात्मकम् ।  
स स्वदृग्भगवान् यस्य तोष्यतेऽनन्यया दृशा ॥ ४६ ॥  
स वै महाभागवतो महात्मा  
महानुभावो महतां महिष्ठः ।  
प्रवृद्धभक्त्या ह्यनुभाविताशये  
निवेश्य वैकुण्ठमिमं विहास्यति ॥ ४७ ॥  
अलम्पटः शीलधरो गुणाकरो  
हृष्टः परर्ध्या व्यथितो दुःखितेषु ।  
अभूतशत्रुर्जगतः शोकहर्ता  
नैदाघिकं तापमिवोडुराजः ॥ ४८ ॥  
अन्तर्बहिश्चामलमब्जनेत्रं  
स्वपूरुषेच्छानुगृहीतरूपम् ।  
पौत्रस्तव श्रीललनाललामं  
द्रष्टा स्फुरत्कुण्डलमण्डिताननम् ॥ ४९ ॥  
मैत्रेय उवाच ।  
श्रुत्वा भागवतं पौत्रं अमोदत दितिर्भृशम् ।  
पुत्रयोश्च वधं कृष्णाद् विदित्वाऽऽसीन् महामनाः ॥ ५० ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे दितिकश्यपसंवादे चतुर्दशोऽध्यायः ॥ १४ ॥