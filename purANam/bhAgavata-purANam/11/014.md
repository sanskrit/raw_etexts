---
title: ०१४
---
भक्तेर्महत्त्वं ध्यानयोगवर्णनं च -  
श्रीउद्धव उवाच -  
( अनुष्टुप् )  
वदन्ति कृष्ण श्रेयांसि बहूनि ब्रह्मवादिनः ।  
तेषां विकल्पप्राधान्यं उताहो एकमुख्यता ॥ १ ॥  
भवता उदाहृतः स्वामिन् भक्तियोगोऽनपेक्षितः ।  
निरस्य सर्वतः सङ्गं येन त्वय्याविशेन्मनः ॥ २ ॥  
श्रीभगवानुवाच -  
कालेन नष्टा प्रलये वाणीयं वेदसंज्ञिता ।  
मयाऽऽदौ ब्रह्मणे प्रोक्ता धर्मो यस्यां मदात्मकः ॥ ३ ॥  
तेन प्रोक्ता स्वपुत्राय मनवे पूर्वजाय सा ।  
ततो भृग्वादयोऽगृह्णन् सप्त ब्रह्ममहर्षयः ॥ ४ ॥  
तेभ्यः पितृभ्यः तत्पुत्रा देवदानवगुह्यकाः ।  
मनुष्याः सिद्धगन्धर्वाः सविद्याधरचारणाः ॥ ५ ॥  
किन्देवाः किन्नरा नागा रक्षः किम्पुरुषादयः ।  
बह्व्यस्तेषां प्रकृतयो रजःसत्त्वतमोभुवः ॥ ६ ॥  
याभिर्भूतानि भिद्यन्ते भूतानां मतयस्तथा ।  
यथाप्रकृति सर्वेषां चित्रा वाचः स्रवन्ति हि ॥ ७ ॥  
एवं प्रकृतिवैचित्र्याद् भिद्यन्ते मतयो नृणाम् ।  
पारम्पर्येण केषाञ्चित् पाषण्डमतयोऽपरे ॥ ८ ॥  
मन्मायामोहितधियः पुरुषाः पुरुषर्षभ ।  
श्रेयो वदंति अनेकांतं यथाकर्म यथारुचि ॥ ९ ॥  
धर्ममेके यशश्चान्ये कामं सत्यं दमं शमम् ।  
अन्ये वदंति स्वार्थं वा ऐश्वर्यं त्यागभोजनम् ॥ १० ॥  
केचिद् यज्ञतपो दानं व्रतानि नियमान् यमान् ।  
आद्यंतवंत एवैषां लोकाः कर्मविनिर्मिताः ।  
दुःखोदर्काः तमोनिष्ठाः क्षुद्रानंदाः शुचार्पिताः ॥ ११ ॥  
मय्यर्पितात्मनः सभ्य निरपेक्षस्य सर्वतः ।  
मयाऽऽत्मना सुखं यत्तत् कुतः स्याद् विषयात्मनाम् ॥ १२ ॥  
अकिञ्चनस्य दान्तस्य शान्तस्य समचेतसः ।  
मया सन्तुष्टमनसः सर्वाः सुखमया दिशः ॥ १३ ॥  
( उपेंद्रवज्रा )  
न पारमेष्ठ्यं न महेंद्रधिष्ण्यं  
न सार्वभौमं न रसाधिपत्यम् ।  
न योगसिद्धीः अपुनर्भवं वा  
मय्यर्पितात्मेच्छति मद् विनान्यत् ॥ १४ ॥  
( अनुष्टुप् )  
न तथा मे प्रियतम आत्मयोनिर्न शङ्करः ।  
न च सङ्कर्षणो न श्रीः नैवात्मा च यथा भवान् ॥ १५ ॥  
निरपेक्षं मुनिं शान्तं निर्वैरं समदर्शनम् ।  
अनुव्रजाम्यहं नित्यं पूयेयेत्यङ्‌घ्रिरेणुभिः ॥ १६ ॥  
( इंद्रवंशा )  
निष्किञ्चना मय्यनुरक्तचेतसः  
शांता महांतोऽखिलजीववत्सलाः ।  
कामैरनालब्धधियो जुषन्ति यत्  
नैरपेक्ष्यं न विदुः सुखं मम ॥ १७ ॥  
( अनुष्टुप् )  
बाध्यमानोऽपि मद्भक्तो विषयैरजितेन्द्रियः ।  
प्रायः प्रगल्भया भक्त्या विषयैर्नाभिभूयते ॥ १८ ॥  
यथाग्निः सुसमृद्धार्चिः करोत्येधांसि भस्मसात् ।  
तथा मद्विषया भक्तिः उद्धवैनांसि कृत्स्नशः ॥ १९ ॥  
न साधयति मां योगो न साङ्ख्यं धर्म उद्धव ।  
न स्वाध्यायः तपस्त्यागो यथा भक्तिर्ममोर्जिता ॥ २० ॥  
भक्त्याहमेकया ग्राह्यः श्रद्धयाऽऽत्मा प्रियः सताम् ।  
भक्तिः पुनाति मन्निष्ठा श्वपाकान् अपि संभवात् ॥ २१ ॥  
धर्मः सत्यदयोपेतो विद्या वा तपसान्विता ।  
मद्भक्त्यापेतमात्मानं न सम्यक् प्रपुनाति हि ॥ २२ ॥  
कथं विना रोमहर्षं द्रवता चेतसा विना ।  
विनाऽऽनन्दाश्रुकलया शुध्येद् भक्त्या विनाऽऽशयः ॥ २३ ॥  
( मिश्र )  
वाग्-गद्-गदा द्रवते यस्य चित्तं  
रुदत्यभीक्ष्णं हसति क्वचित्-च ।  
विलज्ज उद्‌गायति नृत्यते च  
मद्भक्तियुक्तो भुवनं पुनाति ॥ २४ ॥  
यथाग्निना हेम मलं जहाति  
ध्मातं पुनः स्वं भजते च रूपम् ।  
आत्मा च कर्मानुशयं विधूय  
मद्भक्तियोगेन भजत्यथो माम् ॥ २५ ॥  
यथा यथाऽऽत्मा परिमृज्यतेऽसौ  
मत्पुण्यगाथा श्रवणाभिधानैः ।  
तथा तथा पश्यति वस्तु सूक्ष्मं  
चक्षुर्यथैवाञ्जनसंप्रयुक्तम् ॥ २६ ॥  
( अनुष्टुप् )  
विषयान् ध्यायतश्चित्तं विषयेषु विषज्जते ।  
मां अनुस्मरतश्चित्तं मय्येव प्रविलीयते ॥ २७ ॥  
तस्मात् असदभिध्यानं यथा स्वप्नमनोरथम् ।  
हित्वा मयि समाधत्स्व मनो मद्भावभावितम् ॥ २८ ॥  
स्त्रीणां स्त्रीसङ्‌गिनां सङ्गं त्यक्त्वा दूरत आत्मवान् ।  
क्षेमे विविक्त आसीनः चिन्तयेत् मां अतन्द्रितः ॥ २९ ॥  
न तथास्य भवेत्क्लेशो बन्धश्चान्यप्रसङ्गतः ।  
योषित् सङ्गात् यथा पुंसो यथा तत् सङ्‌गिसङ्गतः ॥ ३० ॥  
श्रीउद्धव उवाच -  
यथा त्वां अरविन्दाक्ष यादृशं वा यदात्मकम् ।  
ध्यायेत् मुमुक्षुः एतन्मे ध्यानं त्वं वक्तुमर्हसि ॥ ३१ ॥  
श्रीभगवानुवाच -  
सम आसन आसीनः समकायो यथासुखम् ।  
हस्तौ उत्सङ्ग आधाय स्वनासाग्रकृतेक्षणः ॥ ३२ ॥  
प्राणस्य शोधयेत् मार्गं पूरकुम्भकरेचकैः ।  
विपर्ययेणापि शनैः अभ्यसेत् निर्जितेन्द्रियः ॥ ३३ ॥  
हृद्यविच्छिन्न-मोंकारं घण्टानादं विसोर्णवत् ।  
प्राणेन-उदीर्य तत्राथ पुनः संवेशयेत् स्वरम् ॥ ३४ ॥  
एवं प्रणवसंयुक्तं प्राणमेव समभ्यसेत् ।  
दशकृत्वस्त्रिषवणं मासाद्-अर्वाग् जितानिलः ॥ ३५ ॥  
हृत्पुण्डरीकमन्तस्थं ऊर्ध्वनालमधोमुखम् ।  
ध्यात्वोर्ध्वमुखमुन्निद्रं अष्टपत्रं सकर्णिकम् ॥ ३६ ॥  
कर्णिकायां न्यसेत् सूर्य सोमाग्नीन् उत्तरोत्तरम् ।  
वह्निमध्ये स्मरेद्‌ रूपं ममैतद् ध्यानमङ्गलम् ॥ ३७ ॥  
समं प्रशान्तं सुमुखं दीर्घचारुचतुर्भुजम् ।  
सुचारुसुन्दरग्रीवं सुकपोलं शुचिस्मितम् ॥ ३८ ॥  
समानकर्णविन्यस्तस्फुरन्मकरकुण्डलम् ।  
हेमाम्बरं घनश्यामं श्रीवत्स श्रीनिकेतनम् ॥ ३९ ॥  
शङ्खचक्रगदापद्म वनमालाविभूषितम् ।  
नूपुरैः विलसत्पादं कौस्तुभप्रभया युतम् ॥ ४० ॥  
द्युमत् किरीटकटक कटिसूत्राङ्गदायुतम् ।  
सर्वाङ्गसुन्दरं हृद्यं प्रसाद सुमुखेक्षणम् ।  
सुकुमारमभिध्यायेत् सर्वाङ्गेषु मनो दधत् ॥ ४१ ॥  
इन्द्रियाणीन्द्रियार्थेभ्यो मनसाऽऽकृष्य तन्मनः ।  
बुद्ध्या सारथिना धीरः प्रणयेन् मयि सर्वतः ॥ ४२ ॥  
तत्सर्वव्यापकं चित्तमाकृष्यैकत्र धारयेत् ।  
नान्यानि चिन्तयेद् भूयः सुस्मितं भावयेत् मुखम् ॥ ४३ ॥  
तत्र लब्धपदं चित्तं आकृष्य व्योम्नि धारयेत् ।  
तच्च त्यक्त्वा मदारोहो न किञ्चिदपि चिन्तयेत् ॥ ४४ ॥  
एवं समाहितमतिः मां एवात्मानमात्मनि ।  
विचष्टे मयि सर्वात्मन् ज्योतिर्ज्योतिषि संयुतम् ॥ ४५ ॥  
ध्यानेनेत्थं सुतीव्रेण युञ्जतो योगिनो मनः ।  
संयास्यत्याशु निर्वाणं द्रव्य ज्ञानक्रियाभ्रमः ॥ ४६ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे चतुर्दशोऽध्यायः ॥ १४ ॥  
हरिः ॐ तत्सत् श्रीकृष्णार्पणमस्तु ॥