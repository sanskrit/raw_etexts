---
title: ०१७
---
वर्णधर्मनिरूपणम्, आश्रमेषु ब्रह्मचारी गृहस्थ धर्मवर्णं च -  
श्रीउद्धव उवाच -  
( अनुष्टुप् )  
यस्त्वयाभिहितः पूर्वं धर्मस्त्वद्भक्तिलक्षणः ।  
वर्णाश्रमाचारवतां सर्वेषां द्विपदामपि ॥ १ ॥  
यथानुष्ठीयमानेन त्वयि भक्तिर्नृणां भवेत् ।  
स्वधर्मेणारविन्दाक्ष तत् समाख्यातुमर्हसि ॥ २ ॥  
पुरा किल महाबाहो धर्मं परमकं प्रभो ।  
यत्तेन हंसरूपेण ब्राह्मणेऽभ्यात्थ माधव ॥ ३ ॥  
स इदानीं सुमहता कालेनामित्रकर्शन ।  
न प्रायो भविता मर्त्य लोके प्राक् अनुशासितः ॥ ४ ॥  
वक्ता कर्ताविता नान्यो धर्मस्याच्युत ते भुवि ।  
सभायामपि वैरिञ्च्यां यत्र मूर्तिधराः कलाः ॥ ५ ॥  
कर्त्रावित्रा प्रवक्त्रा च भवता मधुसूदन ।  
त्यक्ते महीतले देव विनष्टं कः प्रवक्ष्यति ॥ ६ ॥  
तत्त्वं नः सर्वधर्मज्ञ धर्मः त्वद्भक्तिलक्षणः ।  
यथा यस्य विधीयेत तथा वर्णय मे प्रभो ॥ ७ ॥  
श्रीशुक उवाच -  
इत्थं स्वभृत्यमुख्येन पृष्टः स भगवान् हरिः ।  
प्रीतः क्षेमाय मर्त्यानां धर्मान् आह सनातनान् ॥ ८ ॥  
श्रीभगवानुवाच -  
धर्म्य एष तव प्रश्नो नैःश्रेयसकरो नृणाम् ।  
वर्णाश्रमाचारवतां तमुद्धव निबोध मे ॥ ९ ॥  
आदौ कृतयुगे वर्णो नृणां हंस इति स्मृतः ।  
कृतकृत्याः प्रजा जात्या तस्मात् कृतयुगं विदुः ॥ १० ॥  
वेदः प्रणव एवाग्रे धर्मोऽहं वृषरूपधृक् ।  
उपासते तपोनिष्ठा हंसं मां मुक्तकिल्बिषाः ॥ ११ ॥  
त्रेतामुखे महाभाग प्राणान् मे हृदयात् त्रयी ।  
विद्या प्रादुरभूत् तस्या अहमासं त्रिवृन्मखः ॥ १२ ॥  
विप्रक्षत्रियविट्शूद्रा मुखबाहूरुपादजाः ।  
वैराजात् पुरुषात् जाता य आत्माचारलक्षणाः ॥ १३ ॥  
गृहाश्रमो जघनतो ब्रह्मचर्यं हृदो मम ।  
वक्षःस्थलाद् वने वासो न्यासः शिर्षणि संस्थितः ॥ १४ ॥  
वर्णानां आश्रमाणां च जन्मभूम्यनुसारिणीः ।  
आसन् प्रकृतयो नॄणां नीचैः नीचोत्तमोत्तमाः ॥ १५ ॥  
शमो दमस्तपः शौचं संतोषः क्षांतिरार्जवम् ।  
मद्भक्तिश्च दया सत्यं ब्रह्मप्रकृतयस्त्विमाः ॥ १६ ॥  
तेजो बलं धृतिः शौर्यं तितिक्षौदार्यमुद्यमः ।  
स्थैर्यं ब्रह्मण्यतैश्वर्यं क्षत्र प्रकृतयस्त्विमाः ॥ १७ ॥  
आस्तिक्यं दाननिष्ठा च अदंभो ब्रह्मसेवनम् ।  
अतुष्टिः अर्थोपचयैः वैश्य प्रकृतयस्त्विमाः ॥ १८ ॥  
शुश्रूषणं द्विजगवां देवानां चापि अमायया ।  
तत्र लब्धेन संतोषः शूद्र प्रकृतयस्त्विमाः ॥ १९ ॥  
अशौचमनृतं स्तेयं नास्तिक्यं शुष्कविग्रहः ।  
कामः क्रोधश्च तर्षश्च स्वभावोन्त्यावसायिनाम् ॥ २० ॥  
अहिंसा सत्यमस्तेयं अकामक्रोधलोभता ।  
भूतप्रियहितेहा च धर्मोऽयं सार्ववर्णिकः ॥ २१ ॥  
द्वितीयं प्राप्यानुपूर्व्यात् जन्मोपानयनं द्विजः ।  
वसन् गुरुकुले दान्तो ब्रह्माधीयीत चाहूतः ॥ २२ ॥  
मेखला अजिन दण्डाक्ष ब्रह्मसूत्रकमण्डलून् ।  
जटिलो अधौतदद्वासः अरक्तपीठः कुशान् दधत् ॥ २३ ॥  
स्नानभोजनहोमेषु जपोच्चारे च वाग्यतः ।  
न च्छिंद्यान् नखरोमाणि कक्ष-उपस्थगतान्यपि ॥ २४ ॥  
रेतो न अवकिरेत् जातु ब्रह्मव्रतधरः स्वयम् ।  
अवकीर्णे अवगाह्य अप्सु यतासुः त्रिपदीं जपेत् ॥ २५ ॥  
अग्न्यर्काचार्य-गो-विप्र गुरु-वृद्ध-सुरान् शुचिः ।  
समाहित उपासीत संध्ये च यतवाग्-जपन् ॥ २६ ॥  
आचार्यं मां विजानीयात् न-अवमन्येत कर्हिचित् ।  
न मर्त्यबुद्ध्यासूयेत सर्वदेवमयो गुरुः ॥ २७ ॥  
सायं प्रातः उपानीय भैक्ष्यं तस्मै निवेदयेत् ।  
यच्चान्यद् अपि अनुज्ञातं उपयुञ्जीत संयतः ॥ २८ ॥  
शुश्रूषमाण आचार्यं सदा-उपासीत नीचवत् ।  
यान शय्यासनस्थानैः नातिदूरे कृताञ्जलिः ॥ २९ ॥  
एवंवृत्तो गुरुकुले वसेद् भोगविवर्जितः ।  
विद्या समाप्यते यावद् बिभ्रद् व्रतं अखण्डितम् ॥ ३० ॥  
यदि असौ छंदसां लोकं आरोक्ष्यन् ब्रह्मविष्टपम् ।  
गुरवे विन्यसेद् देहं स्वाध्यायार्थं बृहद्व्रतः ॥ ३१ ॥  
अग्नौ गुरावात्मनि च सर्वभूतेषु मां परम् ।  
अपृथग्धीः उपसीत ब्रह्मवर्चस्वी अकल्मषः ॥ ३२ ॥  
स्त्रीणां निरीक्षण स्पर्श संलाप क्ष्वेलनादिकम् ।  
प्राणिनो मिथुनीभूतान् अगृहस्थो अग्रतस्त्यजेत् ॥ ३३ ॥  
शौचं आचमनं स्नानं संध्योपासनमार्जवम् ।  
तीर्थसेवा जपोऽस्पृश्या अभक्ष्य संभाष्यवर्जनम् ॥ ३४ ॥  
सर्वाश्रमप्रयुक्तोऽयं नियमः कुलनंदन ।  
मद्भवः सर्वभूतेषु मनोवाक्-कायसंयमः ॥ ३५ ॥  
एवं बृहद्व्रतधरो ब्राह्मणोऽग्निः इव ज्वलन् ।  
मद्भक्तः तीव्रतपसा दग्धकर्माशयोऽमलः ॥ ३६ ॥  
अथ अनंतरं आवेक्ष्यन् यथा जिज्ञासितागमः ।  
गुरवे दक्षिणां दत्त्वा स्नायाद् गुर्वनुमोदितः ॥ ३७ ॥  
गृहं वनं वोपविशेत् प्रव्रजे द्वा द्विजोत्तमः ।  
आश्रमादाश्रमं गच्छेत् नान्यथा मत्परश्चरेत् ॥ ३८ ॥  
गृहार्थी सदृशीं भार्यां उद्वहेद् अजुगुप्सिताम् ।  
यवीयसीं तु वयसा यां सवर्णां अनुक्रमात् ॥ ३९ ॥  
इज्य-अध्ययन-दानानि सर्वेषां च द्विजन्मनाम् ।  
प्रतिग्रहो-अध्यापनं च ब्राह्मणस्यैव याजनम् ॥ ४० ॥  
प्रतिग्रहं मन्यमानः तपस्तेजोयशोनुदम् ।  
अन्याभ्यामेव जीवेत शिलैर्वा दोषदृक् तयोः ॥ ४१ ॥  
ब्राह्मणस्य हि देहोऽयं क्षुद्रकामाय नेष्यते ।  
कृच्छ्राय तपसे चेह प्रेत्यानन्तसुखाय च ॥ ४२ ॥  
( इंद्रवज्रा )  
शिलोञ्छवृत्त्या परितुष्टचित्तो  
धर्मं महांतं विरजं जुषाणः ।  
मय्यर्पितात्मा गृह एव तिष्ठन्  
नातिप्रसक्तः समुपैति शांतिम् ॥ ४३ ॥  
( अनुष्टुप् )  
समुद्धरंति ये विप्रं सीदंतं मत्परायणम् ।  
तान् उद्धरिष्ये न चिराद् आपद्भ्यो नौः इवार्णवात् ॥ ४४ ॥  
सर्वाः समुद्धरेद् राजा पितेव व्यसनात् प्रजाः ।  
आत्मानं आत्मना धीरो यथा गजपतिर्गजान् ॥ ४५ ॥  
एवंविधो नरपतिः विमानेनार्कवर्चसा ।  
विधूय इह अशुभं कृत्स्नं इंद्रेण सह मोदते ॥ ४६ ॥  
सीदन् विप्रः वणिक् वृत्त्या पण्यैः एवापदं तरेत् ।  
खड्गेन वा आपदाक्रांतो न श्ववृत्त्या कथञ्चन ॥ ४७ ॥  
वैश्यवृत्त्या तु राजन्यो जीवेत् मृगययापदि ।  
चरेद् वा विप्ररूपेण न श्ववृत्त्या कथञ्चन ॥ ४८ ॥  
शूद्रवृत्तिं भजेद् वैश्यः शूद्रः कारुकटक्रियाम् ।  
कृच्छ्रान् मुक्तो न गर्ह्येण वृत्तिं लिप्सेत कर्मणा ॥ ४९ ॥  
वेदाध्याय स्वधा स्वाहा बलि अन्नाद्यैः यथोदयम् ।  
देवर्षिपितृभूतानि मद् रूपाणि अन्वहं यजेत् ॥ ५० ॥  
यदृच्छया उपपन्नेन शुक्लेन उपार्जितेन वा ।  
धनेन अपीडयन् भृत्यान् न्यायेन एव आहरेत् क्रतून् ॥ ५१ ॥  
कुटुंबेषु न सज्जेत न प्रमाद्येत् कुटुंबी अपि ।  
विपश्चित् नश्वरं पश्येद् अदृष्टमपि दृष्टवत् ॥ ५२ ॥  
पुत्रदारा आप्तबंधूनां संगमः पांथसङ्गमः ।  
अनुदेहं वियन्त्येते स्वप्नो निद्रानुगो यथा ॥ ५३ ॥  
इत्थं परिमृशन् मुक्तो गृहेषु अतिथिवद् वसन् ।  
न गृहैः अनुबध्येत निर्ममो निरहङ्कृतः ॥ ५४ ॥  
कर्मभिः गृहमेधीयैः इष्ट्वा मामेव भक्तिमान् ।  
तिष्ठेद् वनं वोपविशेत् प्रजावान् वा परिव्रजेत् ॥ ५५ ॥  
यस्तु आसक्तमतिः गेहे पुत्रवित्तैषणा आतुरः ।  
स्त्रैणः कृपणधीः मूढो मम अहं इति बध्यते ॥ ५६ ॥  
अहो मे पितरौ वृद्धौ भार्या बालात्मजऽऽत्मजाः ।  
अनाथा मामृते दीनाः कथं जीवन्ति दुःखिताः ॥ ५७ ॥  
एवं गृहाशयाक्षिप्त हृदयो मूढधीः अयम् ।  
अतृप्तस्तान् अनुध्यायन् मृतोऽन्धं विशते तमः ॥ ५८ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे सप्तदशोऽध्यायः ॥ १७ ॥  
हरिः ॐ तत्सत् श्रीकृष्णार्पणमस्तु ॥