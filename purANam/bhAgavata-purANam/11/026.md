---
title: ०२६
---
ऐलगीतम् -  
श्रीभगवानुवाच -  
( अनुष्टुप् )  
मल्लक्षणमिमं कायं लब्ध्वा मद्धर्म आस्थितः ।  
आनन्दं परमात्मानम् आत्मस्थं समुपैति माम् ॥ १ ॥  
गुणमय्या जीवयोन्या विमुक्तो ज्ञाननिष्ठया ।  
गुणेषु मायामात्रेषु दृश्यमानेष्ववस्तुतः ।  
वर्तमानोऽपि न पुमान् युज्यतेऽवस्तुभिर्गुणैः ॥ २ ॥  
सङ्गं न कुर्यादसतां शिश्नोदरतृपां क्वचित् ।  
तस्यानुगस्तमस्यन्धे पतत्यन्धानुगान्धवत् ॥ ३ ॥  
ऐलः सम्राडिमां गाथाम् अगायत बृहच्छ्रवाः ।  
उर्वशीविरहान् मुह्यन् निर्विण्णः शोकसंयमे ॥ ४ ॥  
त्यक्त्वाऽऽत्मानं व्रजन्तीं तां नग्न उन्मत्तवन्नृपः ।  
विलपन् अन्वगाज्जाये घोरे तिष्ठेति विक्लवः ॥ ५ ॥  
कामानतृप्तोऽनुजुषन् क्षुल्लकान् वर्षयामिनीः ।  
न वेद यान्तीर्नायान्तीः उर्वश्याकृष्टचेतनः ॥ ६ ॥  
ऐल उवाच -  
अहो मे मोहविस्तारः कामकश्मलचेतसः ।  
देव्या गृहीतकण्ठस्य नायुःखण्डा इमे स्मृताः ॥ ७ ॥  
नाहं वेदाभिनिर्मुक्तः सूर्यो वाभ्युदितोऽमुया ।  
मूषितो वर्षपूगानां बताहानि गतान्युत ॥ ८ ॥  
अहो मे आत्मसम्मोहो येनात्मा योषितां कृतः ।  
क्रीडामृगश्चक्रवर्ती नरदेवशिखामणिः ॥ ९ ॥  
सपरिच्छदमात्मानं हित्वा तृणमिवेश्वरम् ।  
यान्तीं स्त्रियं चान्वगमं नग्न उन्मत्तवद् रुदन् ॥ १० ॥  
कुतस्तस्यानुभावः स्यात् तेज ईशत्वमेव वा ।  
योऽन्वगच्छं स्त्रियं यान्तीं खरवत् पादताडितः ॥ ११ ॥  
किं विद्यया किं तपसा किं त्यागेन श्रुतेन वा ।  
किं विविक्तेन मौनेन स्त्रीभिर्यस्य मनो हृतम् ॥ १२ ॥  
स्वार्थस्याकोविदं धिङ् मां मूर्खं पण्डितमानिनम् ।  
योऽहमीश्वरतां प्राप्य स्त्रीभिर्गोखरवज्जितः ॥ १३ ॥  
सेवतो वर्षपूगान् मे उर्वश्या अधरासवम् ।  
न तृप्यत्यात्मभूः कामो वह्निराहुतिभिर्यथा ॥ १४ ॥  
पुंश्चल्यापहृतं चित्तं को न्वन्यो मोचितुं प्रभुः ।  
आत्मारामेश्वरमृते भगवन्तम् अधोक्षजम् ॥ १५ ॥  
बोधितस्यापि देव्या मे सूक्तवाक्येन दुर्मतेः ।  
मनोगतो महामोहो नापयात्यजितात्मनः ॥ १६ ॥  
किमेतया नोऽपकृतं रज्ज्वा वा सर्पचेतसः ।  
रज्जु स्वरूपाविदुषो योऽहं यदजितेन्द्रियः ॥ १७ ॥  
क्वायं मलीमसः कायो दौर्गन्ध्याद्यात्मकोऽशुचिः ।  
क्व गुणाः सौमनस्याद्या ह्यध्यासोऽविद्यया कृतः ॥ १८ ॥  
पित्रोः किं स्वं नु भार्यायाः स्वामिनोऽग्नेः श्वगृध्रयोः ।  
किमात्मनः किं सुहृदां इति यो नावसीयते ॥ १९ ॥  
तस्मिन् कलेवरेऽमेध्ये तुच्छनिष्ठे विषज्जते ।  
अहो सुभद्रं सुनसं सुस्मितं च मुखं स्त्रियः ॥ २० ॥  
त्वङ्‌मांसरुधिरस्नायु मेदोमज्जास्थिसंहतौ ।  
विण्मूत्रपूये रमतां कृमीणां कियदन्तरम् ॥ २१ ॥  
अथापि नोपसज्जेत स्त्रीषु स्त्रैणेषु चार्थवित् ।  
विषयेन्द्रियसंयोगान् मनः क्षुभ्यति नान्यथा ॥ २२ ॥  
अदृष्टाद् अश्रुताद्भावात् न भाव उपजायते ।  
असम्प्रयुञ्जतः प्राणान् शाम्यति स्तिमितं मनः ॥ २३ ॥  
तस्मात्सङ्गो न कर्तव्यः स्त्रीषु स्त्रैणेषु चेन्द्रियैः ।  
विदुषां चाप्यविस्रब्धः षड्वर्गः किमु मादृशाम् ॥ २४ ॥  
श्रीभगवानुवाच -  
( मिश्र )  
एवं प्रगायन् नृपदेवदेवः  
स उर्वशीलोकमथो विहाय ।  
आत्मानमात्मन्यवगम्य मां वै  
उपारमत् ज्ञानविधूतमोहः ॥ २५ ॥  
( अनुष्टुप् )  
ततो दुःसङ्गमुत्सृज्य सत्सु सज्जेत बुद्धिमान् ।  
सन्त एवास्य छिन्दन्ति मनोव्यासङ्गमुक्तिभिः ॥ २६ ॥  
सन्तोऽनपेक्षा मच्चित्ताः प्रशान्ताः समदर्शिनः ।  
निर्ममा निरहङ्कारा निर्द्वन्द्वा निष्परिग्रहाः ॥ २७ ॥  
तेषु नित्यं महाभाग महाभागेषु मत्कथाः ।  
सम्भवन्ति हिता नृणां जुषतां प्रपुनन्त्यघम् ॥ २८ ॥  
ता ये श्रृण्वन्ति गायन्ति ह्यनुमोदन्ति चादृताः ।  
मत्पराः श्रद्दधानाश्च भक्तिं विन्दन्ति ते मयि ॥ २९ ॥  
भक्तिं लब्धवतः साधोः किमन्यद् अवशिष्यते ।  
मय्यनन्तगुणे ब्रह्मण्यानन्दानुभवात्मनि ॥ ३० ॥  
यथोपश्रयमाणस्य भगवन्तं विभावसुम् ।  
शीतं भयं तमोऽप्येति साधून् संसेवतस्तथा ॥ ३१ ॥  
निमज्ज्योन्मज्जतां घोरे भवाब्धौ परमायनम् ।  
सन्तो ब्रह्मविदः शान्ता नौर्दृढेवाप्सु मज्जताम् ॥ ३२ ॥  
अन्नं हि प्राणिनां प्राण आर्तानां शरणं त्वहम् ।  
धर्मो वित्तं नृणां प्रेत्य सन्तोऽर्वाग् बिभ्यतोऽरणम् ॥ ३३ ॥  
सन्तो दिशन्ति चक्षूंषि बहिरर्कः समुत्थितः ।  
देवता बान्धवाः सन्तः सन्त आत्माहमेव च ॥ ३४ ॥  
वैतसेनस्ततोऽप्येवम् उर्वश्या लोकनिस्पृहः ।  
मुक्तसङ्गो महीमेतम् आत्मारामश्चचार ह ॥ ३५ ॥  
इति श्रीमद्भागवते महापुराणे पारमहंस्यां  
संहितायां एकादशस्कन्धे षड्‌विंशोऽध्यायः ॥ २६ ॥  
हरिः ॐ तत्सत् श्रीकृष्णार्पणमस्तु ॥