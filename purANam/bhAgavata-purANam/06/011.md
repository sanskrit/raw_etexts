---
title: ०११

---
श्रीमद्‌भागवत महापुराण  
षष्ठः स्कन्धः - एकादशोऽध्यायः  
वृत्रस्य भक्तिज्ञानवैराग्ययुक्त वीरोचितोद्‌गाराः -  
श्रीशुक उवाच -   
ते एवं शंसतो धर्मं वचः पत्युरचेतसः ।   
नैवागृह्णन् भयत्रस्ताः पलायनपरा नृप ॥ १ ॥  
विशीर्यमाणां पृतनां आसुरीं असुरर्षभः ।   
कालानुकूलैः त्रिदशैः काल्यमानामनाथवत् ॥ २ ॥  
दृष्ट्वातप्यत सङ्‌क्रुद्ध इन्द्रशत्रुरमर्षितः ।   
तान्निवार्यौजसा राजन् निर्भर्त्स्येदमुवाच ह ॥ ३ ॥  
किं व उच्चरितैर्मातुः धावद्‌भिः पृष्ठतो हतैः ।   
न हि भीतवधः श्लाघ्यो न स्वर्ग्यः शूरमानिनाम् ॥ ४ ॥  
यदि वः प्रधने श्रद्धा सारं वा क्षुल्लका हृदि ।   
अग्रे तिष्ठत मात्रं मे न चेद्ग्राम्यसुखे स्पृहा ॥ ५ ॥  
एवं सुरगणान् क्रुद्धो भीषयन् वपुषा रिपून् ।   
व्यनदत्सुमहाप्राणो येन लोका विचेतसः ॥ ६ ॥  
तेन देवगणाः सर्वे वृत्रविस्फोटनेन वै ।   
निपेतुर्मूर्च्छिता भूमौ यथैवाशनिना हताः ॥ ७ ॥  
ममर्द पद्भ्यां सुरसैन्यमातुरं   
निमीलिताक्षं रणरङ्‌गदुर्मदः ।   
गां कम्पयन् उद्यतशूल ओजसा   
नालं वनं यूथपतिर्यथोन्मदः ॥ ८ ॥  
विलोक्य तं वज्रधरोऽत्यमर्षितः   
स्वशत्रवेऽभिद्रवते महागदाम् ।   
चिक्षेप तामापततीं सुदुःसहां   
जग्राह वामेन करेण लीलया ॥ ९ ॥  
स इन्द्रशत्रुः कुपितो भृशं तया   
महेन्द्रवाहं गदयोरुविक्रमः ।   
जघान कुम्भस्थल उन्नदन् मृधे   
तत्कर्म सर्वे समपूजयन् नृप ॥ १० ॥  
ऐरावतो वृत्रगदाभिमृष्टो   
विघूर्णितोऽद्रिः कुलिशाहतो यथा ।   
अपासरद्‌ भिन्नमुखः सहेन्द्रो   
मुञ्चन्नसृक् सप्तधनुर्भृशार्तः ॥ ११ ॥  
न सन्नवाहाय विषण्णचेतसे   
प्रायुङ्‌क्त भूयः स गदां महात्मा ।   
इन्द्रोऽमृतस्यन्दिकराभिमर्श   
वीतव्यथक्षतवाहोऽवतस्थे ॥ १२ ॥  
स तं नृपेन्द्राहवकाम्यया रिपुं   
वज्रायुधं भ्रातृहणं विलोक्य ।   
स्मरंश्च तत्कर्म नृशंसमंहः   
शोकेन मोहेन हसन् जगाद ॥ १३ ॥  
श्रीवृत्र उवाच  
दिष्ट्या भवान् मे समवस्थितो रिपुः   
यो ब्रह्महा गुरुहा भ्रातृहा च ।   
दिष्ट्यानृणोऽद्याहमसत्तम त्वया   
मच्छूलनिर्भिन्न दृषद्‌धृदाचिरात् ॥ १४ ॥   
यो नोऽग्रजस्यात्मविदो द्विजातेः   
गुरोरपापस्य च दीक्षितस्य ।   
विश्रभ्य खड्गेन शिरांस्यवृश्चय्   
पशोरिवाकरुणः स्वर्गकामः ॥ १५ ॥  
ह्रीश्रीदयाकीर्तिभिरुज्झितं त्वां   
स्वकर्मणा पुरुषादैश्च गर्ह्यम् ।   
कृच्छ्रेण मच्छूलविभिन्नदेहं   
अस्पृष्टवह्निं समदन्ति गृध्राः ॥ १६ ॥  
अन्येऽनु ये त्वेह नृशंसमज्ञा   
ये ह्युद्यतास्त्राः प्रहरन्ति मह्यम् ।   
तैर्भूतनाथान् सगणान् निशात   
त्रिशूलनिर्भिन्नगलैर्यजामि ॥ १७ ॥  
अथो हरे मे कुलिशेन वीर   
हर्ता प्रमथ्यैव शिरो यदीह ।   
तत्रानृणो भूतबलिं विधाय   
मनस्विनां पादरजः प्रपत्स्ये ॥ १८ ॥  
सुरेश कस्मान्न हिनोषि वज्रं   
पुरः स्थिते वैरिणि मय्यमोघम् ।   
मा संशयिष्ठा न गदेव वज्रः   
स्यान्निष्फलः कृपणार्थेव याच्ञा ॥ १९ ॥  
नन्वेष वज्रस्तव शक्र तेजसा   
हरेर्दधीचेस्तपसा च तेजितः ।   
तेनैव शत्रुं जहि विष्णुयन्त्रितो   
यतो हरिर्विजयः श्रीर्गुणास्ततः ॥ २० ॥  
अहं समाधाय मनो यथाऽऽह   
नः सङ्‌कर्षणस्तच्चरणारविन्दे ।   
त्वद्वज्ररंहोलुलितग्राम्यपाशो   
गतिं मुनेर्याम्यपविद्धलोकः ॥ २१ ॥  
पुंसां किलैकान्तधियां स्वकानां   
याः सम्पदो दिवि भूमौ रसायाम् ।   
न राति यद् द्वेष उद्वेग आधिः   
मदः कलिर्व्यसनं सम्प्रयासः ॥ २२ ॥  
त्रैवर्गिकायासविघातमस्मत्   
पतिर्विधत्ते पुरुषस्य शक्र ।   
ततोऽनुमेयो भगवत्प्रसादो   
यो दुर्लभोऽकिञ्चनगोचरोऽन्यैः ॥ २३ ॥  
अहं हरे तव पादैकमूल   
दासानुदासो भवितास्मि भूयः ।   
मनः स्मरेतासुपतेर्गुणांस्ते   
गृणीत वाक्कर्म करोतु कायः ॥ २४ ॥  
न नाकपृष्ठं न च पारमेष्ठ्यं   
न सार्वभौमं न रसाधिपत्यम् ।   
न योगसिद्धीरपुनर्भवं वा   
समञ्जस त्वा विरहय्य काङ्‌क्षे ॥ २५ ॥  
अजातपक्षा इव मातरं खगाः   
स्तन्यं यथा वत्सतराः क्षुधार्ताः ।   
प्रियं प्रियेव व्युषितं विषण्णा   
मनोऽरविन्दाक्ष दिदृक्षते त्वाम् ॥ २६ ॥  
ममोत्तमश्लोकजनेषु सख्यं   
संसारचक्रे भ्रमतः स्वकर्मभिः ।   
त्वन्माययात्मात्मजदारगेहे  
ष्वासक्तचित्तस्य न नाथ भूयात् ॥ २७ ॥  
इति श्रीमद्‌भागवते महापुराणे पारमहंस्यां संहितायां   
षष्ठस्कन्धे इन्द्रवृत्रासुरयुद्धवर्णनं नाम एकादशोऽध्यायः ॥ ११ ॥   
हरिः ॐ तत्सत् श्रीकृष्णार्पणमस्तु ॥ 