---
title: ०१४
---
श्रीमद्‌भागवत महापुराण  
षष्ठः स्कन्धः - चतुर्दशोऽध्यायः  
वृत्रासुरस्य पूर्वजन्मवृत्तान्ते चित्रकेतु उपाख्यानम्,   
अङ्‌गिरःप्रसादेन लब्धे स्वसुते विनष्टे,   
चित्रकेतोरत्यन्त शोकः, कृतद्युतेर्विलापश्च -  
श्रीपरीक्षिदुवाच -   
रजस्तमःस्वभावस्य ब्रह्मन् वृत्रस्य पाप्मनः ।   
नारायणे भगवति कथमासीद् दृढा मतिः ॥ १ ॥  
देवानां शुद्धसत्त्वानांऋषीणां चामलात्मनाम् ।   
भक्तिर्मुकुन्दचरणे न प्रायेणोपजायते ॥ २ ॥  
रजोभिः समसङ्‌ख्याताः पार्थिवैरिह जन्तवः ।   
तेषां ये केचनेहन्ते श्रेयो वै मनुजादयः ॥ ३ ॥  
प्रायो मुमुक्षवस्तेषां केचनैव द्विजोत्तम ।   
मुमुक्षूणां सहस्रेषु कश्चिन् मुच्येत सिध्यति ॥ ४ ॥  
मुक्तानामपि सिद्धानां नारायणपरायणः ।   
सुदुर्लभः प्रशान्तात्मा कोटिष्वपि महामुने ॥ ५ ॥  
वृत्रस्तु स कथं पापः सर्वलोकोपतापनः ।   
इत्थं दृढमतिः कृष्ण आसीत् संग्राम उल्बणे ॥ ६ ॥  
अत्र नः संशयो भूयान् श्रोतुं कौतूहलं प्रभो ।   
यः पौरुषेण समरे सहस्राक्षमतोषयत् ॥ ७ ॥  
श्रीसूत उवाच -   
परीक्षितोऽथ संप्रश्नं भगवान् बादरायणिः ।   
निशम्य श्रद्दधानस्य प्रतिनन्द्य वचोऽब्रवीत् ॥ ८ ॥  
श्रीशुक उवाच -   
श्रृणुषु अवहितो राजन् इतिहासं इमं यथा ।   
श्रुतं द्वैपायनमुखात् नारदाद् देवलादपि ॥ ९ ॥  
आसीद् राजा सार्वभौमः शूरसेनेषु वै नृप ।   
चित्रकेतुरिति ख्यातो यस्यासीत् कामधुङ्‌मही ॥ १० ॥  
तस्य भार्यासहस्राणां सहस्राणि दशाभवन् ।   
सान्तानिकश्चापि नृपो न लेभे तासु सन्ततिम् ॥ ११ ॥  
रूपौदार्यवयोजन्म विद्यैश्वर्यश्रियादिभिः ।   
सम्पन्नस्य गुणैः सर्वैः चिन्ता वन्ध्यापतेरभूत् ॥ १२ ॥  
न तस्य सम्पदः सर्वा महिष्यो वामलोचनाः ।   
सार्वभौमस्य भूश्चेयं अभवन् प्रीतिहेतवः ॥ १३ ॥  
तस्यैकदा तु भवनं अङ्‌गिरा भगवान् ऋषिः ।   
लोकान् अनुचरन् एतान् उपागच्छद् यदृच्छया ॥ १४ ॥  
तं पूजयित्वा विधिवत् प्रत्युत्थानार्हणादिभिः ।   
कृतातिथ्यमुपासीदत् सुखासीनं समाहितः ॥ १५ ॥  
महर्षिस्तमुपासीनं प्रश्रयावनतं क्षितौ ।   
प्रतिपूज्य महाराज समाभाष्येदमब्रवीत् ॥ १६ ॥  
अङ्‌गिरा उवाच -   
अपि तेऽनामयं स्वस्ति प्रकृतीनां तथाऽऽत्मनः ।   
यथा प्रकृतिभिर्गुप्तः पुमान् राजा च सप्तभिः ॥ १७ ॥  
आत्मानं प्रकृतिष्वद्धा निधाय श्रेय आप्नुयात् ।   
राज्ञा तथा प्रकृतयो नरदेवाहिताधयः ॥ १८ ॥  
अपि दाराः प्रजामात्या भृत्याः श्रेण्योऽथ मन्त्रिणः ।   
पौरा जानपदा भूपा आत्मजा वशवर्तिनः ॥ १९ ॥  
यस्यात्मानुवशश्चेत्स्यात् सर्वे तद्वशगा इमे ।   
लोकाः सपाला यच्छन्ति सर्वे बलिमतन्द्रिताः ॥ २० ॥  
आत्मनः प्रीयते नात्मा परतः स्वत एव वा ।   
लक्षयेऽलब्धकामं त्वां चिन्तया शबलं मुखम् ॥ २१ ॥  
एवं विकल्पितो राजन्विदुषा मुनिनापि सः ।   
प्रश्रयावनतोऽभ्याह प्रजाकामस्ततो मुनिम् ॥ २२ ॥  
चित्रकेतुरुवाच -   
भगवन् किं न विदितं तपोज्ञानसमाधिभिः ।   
योगिनां ध्वस्तपापानां बहिरन्तः शरीरिषु ॥ २३ ॥  
तथापि पृच्छतो ब्रूयां ब्रह्मन् आत्मनि चिन्तितम् ।   
भवतो विदुषश्चापि चोदितस्त्वदनुज्ञया ॥ २४ ॥  
लोकपालैरपि प्रार्थ्याः साम्राज्यैश्वर्यसम्पदः ।   
न नन्दयन्त्यप्रजं मां क्षुत्‌तृट्कामं इवापरे ॥ २५ ॥  
ततः पाहि महाभाग पूर्वैः सह गतं तमः ।   
यथा तरेम दुष्पारं प्रजया तद्विधेहि नः ॥ २६ ॥  
श्रीशुक उवाच -   
इत्यर्थितः स भगवान्कृपालुर्ब्रह्मणः सुतः ।   
श्रपयित्वा चरुं त्वाष्ट्रं त्वष्टारमयजद् विभुः ॥ २७ ॥  
ज्येष्ठा श्रेष्ठा च या राज्ञो महिषीणां च भारत ।   
नाम्ना कृतद्युतिस्तस्यै यज्ञोच्छिष्टमदाद् द्विजः ॥ २८ ॥  
अथाह नृपतिं राजन् भवितैकस्तवात्मजः ।   
हर्षशोकप्रदस्तुभ्यं इति ब्रह्मसुतो ययौ ॥ २९ ॥  
सापि तत्प्राशनादेव चित्रकेतोरधारयत् ।   
गर्भं कृतद्युतिर्देवी कृत्तिकाग्नेरिवात्मजम् ॥ ३० ॥  
तस्या अनुदिनं गर्भः शुक्लपक्ष इवोडुपः ।   
ववृधे शूरसेनेश तेजसा शनकैर्नृप ॥ ३१ ॥  
अथ काल उपावृत्ते कुमारः समजायत ।   
जनयन् शूरसेनानां श्रृण्वतां परमां मुदम् ॥ ३२ ॥  
हृष्टो राजा कुमारस्य स्नातः शुचिरलङ्‌कृतः ।   
वाचयित्वाशिषो विप्रैः कारयामास जातकम् ॥ ३३ ॥  
तेभ्यो हिरण्यं रजतं वासांस्याभरणानि च ।   
ग्रामान् हयान् गजान् प्रादाद् धेनूनां अर्बुदानि षट् ॥ ३४ ॥  
ववर्ष कामानन्येषां पर्जन्य इव देहिनाम् ।   
धन्यं यशस्यमायुष्यं कुमारस्य महामनाः ॥ ३५ ॥  
कृच्छ्रलब्धेऽथ राजर्षेः तनयेऽनुदिनं पितुः ।   
यथा निःस्वस्य कृच्छ्राप्ते धने स्नेहोऽन्ववर्धत ॥ ३६ ॥  
मातुस्त्वतितरां पुत्रे स्नेहो मोहसमुद्भवः ।   
कृतद्युतेः सपत्नीनां प्रजाकामज्वरोऽभवत् ॥ ३७ ॥  
चित्रकेतोः अतिप्रीतिः यथा दारे प्रजावति ।   
न तथान्येषु सञ्जज्ञे बालं लालयतोऽन्वहम् ॥ ३८ ॥  
ताः पर्यतप्यन् आत्मानं गर्हयन्त्योऽभ्यसूयया ।   
आनपत्येन दुःखेन राज्ञोऽनादरणेन च ॥ ३९ ॥  
धिगप्रजां स्त्रियं पापां पत्युश्चागृहसम्मताम् ।   
सुप्रजाभिः सपत्नीभिः दासीमिव तिरस्कृताम् ॥ ४० ॥  
दासीनां को नु सन्तापः स्वामिनः परिचर्यया ।   
अभीक्ष्णं लब्धमानानां दास्या दासीव दुर्भगाः ॥ ४१ ॥  
एवं सन्दह्यमानानां सपत्न्याः पुत्रसम्पदा ।   
राज्ञोऽसम्मतवृत्तीनां विद्वेषो बलवानभूत् ॥ ४२ ॥  
विद्वेषनष्टमतयः स्त्रियो दारुणचेतसः ।   
गरं ददुः कुमाराय दुर्मर्षा नृपतिं प्रति ॥ ४३ ॥  
कृतद्युतिरजानन्ती सपत्नीनामघं महत् ।   
सुप्त एवेति सञ्चिन्त्य निरीक्ष्य व्यचरद्गृहे ॥ ४४ ॥  
शयानं सुचिरं बालं उपधार्य मनीषिणी ।   
पुत्रमानय मे भद्रे इति धात्रीमचोदयत् ॥ ४५ ॥  
सा शयानमुपव्रज्य दृष्ट्वा चोत्तारलोचनम् ।   
प्राणेन्द्रियात्मभिस्त्यक्तं हतास्मीत्यपतद्भुवि ॥ ४६ ॥  
तस्यास्तदाऽऽकर्ण्य भृशातुरं स्वरं   
घ्नन्त्याः कराभ्यामुर उच्चकैरपि ।   
प्रविश्य राज्ञी त्वरयाऽऽत्मजान्तिकं   
ददर्श बालं सहसा मृतं सुतम् ॥ ४७ ॥  
पपात भूमौ परिवृद्धया शुचा   
मुमोह विभ्रष्टशिरोरुहाम्बरा ॥ ४८ ॥   
ततो नृपान्तःपुरवर्तिनो जना   
नराश्च नार्यश्च निशम्य रोदनम् ।   
आगत्य तुल्यव्यसनाः सुदुःखिताः   
ताश्च व्यलीकं रुरुदुः कृतागसः ॥ ४९ ॥  
श्रुत्वा मृतं पुत्रमलक्षितान्तकं   
विनष्टदृष्टिः प्रपतम् स्खलन्पथि ।   
स्नेहानुबन्धैधितया शुचा भृशं   
विमूर्च्छितोऽनुप्रकृतिर्द्विजैर्वृतः ॥ ५० ॥  
पपात बालस्य स पादमूले   
मृतस्य विस्रस्तशिरोरुहाम्बरः ।   
दीर्घं श्वसन् बाष्पकलोपरोधतो   
निरुद्धकण्ठो न शशाक भाषितुम् ॥ ५१ ॥  
पतिं निरीक्ष्योरुशुचार्पितं तदा   
मृतं च बालं सुतमेकसन्ततिम् ।   
जनस्य राज्ञी प्रकृतेश्च हृद्रुजं   
सती दधाना विललाप चित्रधा ॥ ५२ ॥  
स्तनद्वयं कुङ्‌कुमपङ्‌कमण्डितं   
निषिञ्चती साञ्जनबाष्पबिन्दुभिः ।   
विकीर्य केशान्विगलत्स्रजः सुतं   
शुशोच चित्रं कुररीव सुस्वरम् ॥ ५३ ॥  
अहो विधातस्त्वमतीव बालिशो   
यस्त्वात्मसृष्ट्यप्रतिरूपमीहसे ।   
परे नु जीवत्यपरस्य या मृतिः   
विपर्ययश्चेत्त्वमसि ध्रुवः परः ॥ ५४ ॥  
न हि क्रमश्चेदिह मृत्युजन्मनोः   
शरीरिणामस्तु तदात्मकर्मभिः ।   
यः स्नेहपाशो निजसर्गवृद्धये   
स्वयं कृतस्ते तमिमं विवृश्चसि ॥ ५५ ॥  
त्वं तात नार्हसि च मां कृपणामनाथां   
त्यक्तुं विचक्ष्व पितरं तव शोकतप्तम् ।   
अञ्जस्तरेम भवताप्रजदुस्तरं यद्   
ध्वान्तं न याह्यकरुणेन यमेन दूरम् ॥ ५६ ॥   
उत्तिष्ठ तात त इमे शिशवो वयस्याः   
त्वां आह्वयन्ति नृपनन्दन संविहर्तुम् ।   
सुप्तश्चिरं ह्यशनया च भवान् परीतो  
भुङ्‌क्ष्व स्तनं पिब शुचो हर नः स्वकानाम् ॥ ५७ ॥   
नाहं तनूज ददृशे हतमङ्‌गला ते   
मुग्धस्मितं मुदितवीक्षणमाननाब्जम् ।   
किं वा गतोऽस्यपुनरन्वयमन्यलोकं   
नीतोऽघृणेन न श्रृणोमि कला गिरस्ते ॥ ५८ ॥   
श्रीशुक उवाच -   
विलपन्त्या मृतं पुत्रं इति चित्रविलापनैः ।   
चित्रकेतुर्भृशं तप्तो मुक्तकण्ठो रुरोद ह ॥ ५९ ॥  
तयोर्विलपतोः सर्वे दम्पत्योस्तदनुव्रताः ।   
रुरुदुः स्म नरा नार्यः सर्वमासीदचेतनम् ॥ ६० ॥  
एवं कश्मलमापन्नं नष्टसंज्ञमनायकम् ।   
ज्ञात्वाङ्‌गिरा नाम मुनिः आजगाम सनारदः ॥ ६१ ॥  
इति श्रीमद्‌भागवते महापुराणे पारमहंस्यां संहितायां   
षष्ठस्कन्धे चित्रकेतुविलापो नाम चतुर्शोऽध्यायः ॥ १४ ॥   
हरिः ॐ तत्सत् श्रीकृष्णार्पणमस्तु ॥ 