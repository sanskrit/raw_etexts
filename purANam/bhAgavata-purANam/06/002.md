---
title: ००२
---
श्रीशुक उवाच -  
एवं ते भगवद्दूता यमदूताभिभाषितम् ।  
उपधार्याथ तान् राजन् प्रत्याहुर्नयकोविदाः ॥ १ ॥  
श्रीविष्णुदूता ऊचुः -  
अहो कष्टं धर्मदृशां अधर्मः स्पृशते सभाम् ।  
यत्रादण्ड्येष्वपापेषु दण्डो यैर्ध्रियते वृथा ॥ २ ॥  
प्रजानां पितरो ये च शास्तारः साधवः समाः ।  
यदि स्यात्तेषु वैषम्यं कं यान्ति शरणं प्रजाः ॥ ३ ॥  
यद् यद् आचरति श्रेयान् इतरः तत् तदीहते ।  
स यत्प्रमाणं कुरुते लोकस्तदनुवर्तते ॥ ४ ॥  
यस्याङ्‌के शिर आधाय लोकः स्वपिति निर्वृतः ।  
स्वयं धर्ममधर्मं वा न हि वेद यथा पशुः ॥ ५ ॥  
स कथं न्यर्पितात्मानं कृतमैत्रमचेतनम् ।  
विस्रम्भणीयो भूतानां सघृणो द्रोग्धुमर्हति ॥ ६ ॥  
अयं हि कृतनिर्वेशो जन्मकोट्यंहसामपि ।  
यद् व्याजहार विवशो नाम स्वस्त्ययनं हरेः ॥ ७ ॥  
एतेनैव ह्यघोनोऽस्य कृतं स्यादघनिष्कृतम् ।  
यदा नारायणायेति जगाद चतुरक्षरम् ॥ ८ ॥  
स्तेनः सुरापो मित्रध्रुग् ब्रह्महा गुरुतल्पगः ।  
स्त्रीराजपितृगोहन्ता ये च पातकिनोऽपरे ॥ ९ ॥  
सर्वेषां अप्यघवतां इदमेव सुनिष्कृतम् ।  
नामव्याहरणं विष्णोः यतस्तद् विषया मतिः ॥ १० ॥  
न निष्कृतैरुदितैर्ब्रह्मवादिभिः  
तथा विशुद्ध्यत्यघवान् व्रतादिभिः ।  
यथा हरेर्नामपदैरुदाहृतैः  
तदुत्तमश्लोक गुणोपलम्भकम् ॥ ११ ॥  
नैकान्तिकं तद्धि कृतेऽपि निष्कृते  
मनः पुनर्धावति चेदसत्पथे ।  
तत्कर्मनिर्हारमभीप्सतां हरेः  
गुणानुवादः खलु सत्त्वभावनः ॥ १२ ॥  
अथैनं मापनयत कृताशेषाघनिष्कृतम् ।  
यदसौ भगवन्नाम म्रियमाणः समग्रहीत् ॥ १३ ॥  
साङ्‌केत्यं पारिहास्यं वा स्तोभं हेलनमेव वा ।  
वैकुण्ठनामग्रहणं अशेषाघहरं विदुः ॥ १४ ॥  
पतितः स्खलितो भग्नः सन्दष्टस्तप्त आहतः ।  
हरिरित्यवशेनाह पुमान्नार्हति यातनाम् ॥ १५ ॥  
गुरूणां च लघूनां च गुरूणि च लघूनि च ।  
प्रायश्चित्तानि पापानां ज्ञात्वोक्तानि महर्षिभिः ॥ १६ ॥  
तैस्तान्यघानि पूयन्ते तपोदानजपादिभिः ।  
नाधर्मजं तद् हृदयं तदपीशाङ्‌घ्रिसेवया ॥ १७ ॥  
अज्ञानादथवा ज्ञानात् उत्तमश्लोकनाम यत् ।  
सङ्‌कीर्तितमघं पुंसो दहेदेधो यथानलः ॥ १८ ॥  
यथागदं वीर्यतमं उपयुक्तं यदृच्छया ।  
अजानतोऽप्यात्मगुणं कुर्यान् मंत्रोऽप्युदाहृतः ॥ १९ ॥  
श्रीशुक उवाच -  
ते एवं सुविनिर्णीय धर्मं भागवतं नृप ।  
तं याम्यपाशान्निर्मुच्य विप्रं मृत्योरमूमुचन् ॥ २० ॥  
इति प्रत्युदिता याम्या दूता यात्वा यमान्तिके ।  
यमराज्ञे यथा सर्वं आचचक्षुररिन्दम ॥ २१ ॥  
द्विजः पाशाद्विनिर्मुक्तो गतभीः प्रकृतिं गतः ।  
ववन्दे शिरसा विष्णोः किङ्‌करान् दर्शनोत्सवः ॥ २२ ॥  
तं विवक्षुमभिप्रेत्य महापुरुषकिङ्‌कराः ।  
सहसा पश्यतस्तस्य तत्रान्तर्दधिरेऽनघ ॥ २३ ॥  
अजामिलोऽप्यथाकर्ण्य दूतानां यमकृष्णयोः ।  
धर्मं भागवतं शुद्धं त्रैवेद्यं च गुणाश्रयम् ॥ २४ ॥  
भक्तिमान्भगवत्याशु माहात्म्यश्रवणाद्धरेः ।  
अनुतापो महानासीत्स्मरतोऽशुभमात्मनः ॥ २५ ॥  
अहो मे परमं कष्टं अभूद् अविजितात्मनः ।  
येन विप्लावितं ब्रह्म वृषल्यां जायतात्मना ॥ २६ ॥  
धिङ्‌मां विगर्हितं सद्‌भिः दुष्कृतं कुलकज्जलम् ।  
हित्वा बालां सतीं योऽहं सुरापीमसतीमगाम् ॥ २७ ॥  
वृद्धावनाथौ पितरौ नान्यबन्धू तपस्विनौ ।  
अहो मयाधुना त्यक्तौ अकृतज्ञेन नीचवत् ॥ २८ ॥  
सोऽहं व्यक्तं पतिष्यामि नरके भृशदारुणे ।  
धर्मघ्नाः कामिनो यत्र विन्दन्ति यमयातनाः ॥ २९ ॥  
किमिदं स्वप्न आहो स्वित् साक्षाद् दृष्टमिहाद्भुतम् ।  
क्व याता अद्य ते ये मां व्यकर्षन् पाशपाणयः ॥ ३० ॥  
अथ ते क्व गताः सिद्धाः चत्वारश्चारुदर्शनाः ।  
व्यामोचयन् नीयमानं बद्ध्वा पाशैरधो भुवः ॥ ३१ ॥  
अथापि मे दुर्भगस्य विबुधोत्तमदर्शने ।  
भवितव्यं मङ्‌गलेन येनात्मा मे प्रसीदति ॥ ३२ ॥  
अन्यथा म्रियमाणस्य नाशुचेर्वृषलीपतेः ।  
वैकुण्ठनामग्रहणं जिह्वा वक्तुमिहार्हति ॥ ३३ ॥  
क्व चाहं कितवः पापो ब्रह्मघ्नो निरपत्रपः ।  
क्व च नारायणेत्येतद् भगवन्नाम मङ्‌गलम् ॥ ३४ ॥  
सोऽहं तथा यतिष्यामि यतचित्तेन्द्रियानिलः ।  
यथा न भूय आत्मानं अन्धे तमसि मज्जये ॥ ३५ ॥  
विमुच्य तमिमं बन्धं अविद्या कामकर्मजम् ।  
सर्वभूतसुहृच्छान्तो मैत्रः करुण आत्मवान् ॥ ३६ ॥  
मोचये ग्रस्तमात्मानं योषिन्मय्याऽऽत्ममायया ।  
विक्रीडितो ययैवाहं क्रीडामृग इवाधमः ॥ ३७ ॥  
ममाहमिति देहादौ हित्वामिथ्यार्थधीर्मतिम् ।  
धास्ये मनो भगवति शुद्धं तत्कीर्तनादिभिः ॥ ३८ ॥  
श्रीशुक उवाच -  
इति जातसुनिर्वेदः क्षणसङ्‌गेन साधुषु ।  
गङ्‌गाद्वारमुपेयाय मुक्तसर्वानुबन्धनः ॥ ३९ ॥  
स तस्मिन् देवसदन आसीनो योगमास्थितः ।  
प्रत्याहृतेन्द्रियग्रामो युयोज मन आत्मनि ॥ ४० ॥  
ततो गुणेभ्य आत्मानं वियुज्यात्मसमाधिना ।  
युयुजे भगवद् धाम्नि ब्रह्मण्यनुभवात्मनि ॥ ४१ ॥  
यर्ह्युपारतधीस्तस्मिन् अद्राक्षीत् पुरुषान्पुरः ।  
उपलभ्योपलब्धान् प्राग् ववन्दे शिरसा द्विजः ॥ ४२ ॥  
हित्वा कलेवरं तीर्थे गङ्‌गायां दर्शनादनु ।  
सद्यः स्वरूपं जगृहे भगवन् पार्श्ववर्तिनाम् ॥ ४३ ॥  
साकं विहायसा विप्रो महापुरुषकिङ्‌करैः ।  
हैमं विमानमारुह्य ययौ यत्र श्रियः पतिः ॥ ४४ ॥  
एवं स विप्लावितसर्वधर्मा  
दास्याः पतिः पतितो गर्ह्यकर्मणा ।  
निपात्यमानो निरये हतव्रतः  
सद्यो विमुक्तो भगवन्नाम गृह्णन् ॥ ४५ ॥  
नातः परं कर्मनिबन्धकृन्तनं  
मुमुक्षतां तीर्थपदानुकीर्तनात् ।  
न यत्पुनः कर्मसु सज्जते मनो  
रजस्तमोभ्यां कलिलं ततोऽन्यथा ॥ ४६ ॥  
य एतं परमं गुह्यं इतिहासमघापहम् ।  
श्रृणुयात् श्रद्धया युक्तो यश्च भक्त्यानुकीर्तयेत् ॥ ४७ ॥  
न वै स नरकं याति नेक्षितो यमकिङ्‌करैः ।  
यद्यप्यमङ्‌गलो मर्त्यो विष्णुलोके महीयते ॥ ४८ ॥  
म्रियमाणो हरेर्नाम गृणन् पुत्रोपचारितम् ।  
अजामिलोऽप्यगात् धाम किमुत श्रद्धया गृणन् ॥ ४९ ॥  
इति श्रीमद्‌भागवते महापुराणे पारमहंस्यां संहितायां  
षष्ठस्कन्धे अजामिलोपाख्याने द्वितीयोध्याऽयः ॥ २ ॥