---
title: ०१९
---
श्रीमद्‌भागवत महापुराण  
षष्ठः स्कन्धः - एकोनविंशोऽध्यायः  
पुंसवनव्रतविधिः -  
श्रीराजोवाच -   
व्रतं पुंसवनं ब्रह्मन् भवता यदुदीरितम् ।   
तस्य वेदितुमिच्छामि येन विष्णुः प्रसीदति ॥ १ ॥  
श्रीशुक उवाच -   
शुक्ले मार्गशिरे पक्षे योषिद्भर्तुरनुज्ञया ।   
आरभेत व्रतमिदं सार्वकामिकमादितः ॥ २ ॥  
निशम्य मरुतां जन्म ब्राह्मणान् अनुमन्त्र्य च ।   
स्नात्वा शुक्लदती शुक्ले वसीतालङ्‌कृताम्बरे ।   
पूजयेत् प्रातराशात् प्राग् भगवन्तं श्रिया सह ॥ ३ ॥   
अलं ते निरपेक्षाय पूर्णकाम नमोऽस्तु ते ।   
महाविभूतिपतये नमः सकलसिद्धये ॥ ४ ॥  
यथा त्वं कृपया भूत्या तेजसा महिमौजसा ।   
जुष्ट ईश गुणैः सर्वैः ततोऽसि भगवान् प्रभुः ॥ ५ ॥  
विष्णुपत्नि महामाये महापुरुषलक्षणे ।   
प्रीयेथा मे महाभागे लोकमातर्नमोऽस्तु ते ॥ ६ ॥  
ॐ नमो भगवते महापुरुषाय महानुभावाय   
महाविभूतिपतये सह महाविभूतिभिः   
बलिमुपहरामीति । अनेनाहरहर्मन्त्रेण   
विष्णोरावाहनार्घ्यपाद्योपस्पर्शनस्नान  
वास‌उपवीतविभूषण गन्धपुष्पधूपदीपोपहारादि   
उपचारान् सुसमाहित उपाहरेत् ॥ ७ ॥   
हविःशेषं च जुहुयादनले द्वादशाहुतीः ।   
ॐ नमो भगवते महापुरुषाय महाविभूतिपतये स्वाहेति ॥ ८ ॥  
श्रियं विष्णुं च वरदावाशिषां प्रभवावुभौ ।   
भक्त्या सम्पूजयेन्नित्यं यदीच्छेत्सर्वसम्पदः ॥ ९ ॥  
प्रणमेद् दण्डवद्भूमौ भक्तिप्रह्वेण चेतसा ।   
दशवारं जपेन्मन्त्रं ततः स्तोत्रमुदीरयेत् ॥ १० ॥  
युवां तु विश्वस्य विभू जगतः कारणं परम् ।   
इयं हि प्रकृतिः सूक्ष्मा मायाशक्तिर्दुरत्यया ॥ ११ ॥  
तस्या अधीश्वरः साक्षात् त्वमेव पुरुषः परः ।   
त्वं सर्वयज्ञ इज्येयं क्रियेयं फलभुग्भवान् ॥ १२ ॥  
गुणव्यक्तिरियं देवी व्यञ्जको गुणभुग्भवान् ।   
त्वं हि सर्वशरीर्यात्मा श्रीः शरीरेन्द्रियाशयाः ।   
नामरूपे भगवती प्रत्ययस्त्वं अपाश्रयः ॥ १३ ॥   
यथा युवां त्रिलोकस्य वरदौ परमेष्ठिनौ ।   
तथा म उत्तमश्लोक सन्तु सत्या महाशिषः ॥ १४ ॥  
इत्यभिष्टूय वरदं श्रीनिवासं श्रिया सह ।   
तन्निःसार्योपहरणं दत्त्वाऽऽचमनमर्चयेत् ॥ १५ ॥  
ततः स्तुवीत स्तोत्रेण भक्तिप्रह्वेण चेतसा ।   
यज्ञोच्छिष्टमवघ्राय पुनरभ्यर्चयेद् हरिम् ॥ १६ ॥  
पतिं च परया भक्त्या महापुरुषचेतसा ।   
प्रियैस्तैस्तैरुपनमेत् प्रेमशीलः स्वयं पतिः ।   
बिभृयात् सर्वकर्माणि पत्न्या उच्चावचानि च ॥ १७ ॥   
कृतमेकतरेणापि दम्पत्योरुभयोरपि ।   
पत्न्यां कुर्यादनर्हायां पतिरेतत् समाहितः ॥ १८ ॥  
विष्णोर्व्रतमिदं बिभ्रन् न विहन्यात् कथञ्चन ।   
विप्रान् स्त्रियो वीरवतीः स्रग्गन्धबलिमण्डनैः ।   
अर्चेदहरहर्भक्त्या देवं नियममास्थितः ॥ १९ ॥   
उद्वास्य देवं स्वे धाम्नि तन्निवेदितमग्रतः ।   
अद्यात् आत्मविशुद्ध्यर्थं सर्वकामर्द्धये तथा ॥ २० ॥  
एतेन पूजाविधिना मासान् द्वादश हायनम् ।   
नीत्वाथोपचरेत् साध्वी कार्तिके चरमेऽहनि ॥ २१ ॥  
श्वोभूतेऽप उपस्पृश्य कृष्णमभ्यर्च्य पूर्ववत् ।   
पयःश्रृतेन जुहुयात् चरुणा सह सर्पिषा ।   
पाकयज्ञविधानेन द्वादशैवाहुतीः पतिः ॥ २२ ॥   
आशिषः शिरसाऽऽदाय द्विजैः प्रीतैः समीरिताः ।   
प्रणम्य शिरसा भक्त्या भुञ्जीत तदनुज्ञया ॥ २३ ॥  
आचार्यमग्रतः कृत्वा वाग्यतः सह बन्धुभिः ।   
दद्यात्पत्न्यै चरोः शेषं सुप्रजास्त्वं सुसौभगम् ॥ २४ ॥  
एतच्चरित्वा विधिवद्व्रतं विभोः   
अभीप्सितार्थं लभते पुमानिह ।   
स्त्री त्वेतदास्थाय लभेत सौभगं   
श्रियं प्रजां जीवपतिं यशो गृहम् ॥ २५ ॥  
कन्या च विन्देत समग्रलक्षणं   
वरं त्ववीरा हतकिल्बिषां गतिम् ।   
मृतप्रजा जीवसुता धनेश्वरी   
सुदुर्भगा सुभगा रूपमग्र्यम् ॥ २६ ॥  
विन्देद् विरूपा विरुजा विमुच्यते   
य आमयावीन्द्रियकल्यदेहम् ।   
एतत्पठन्नभ्युदये च कर्मणि   
अनन्ततृप्तिः पितृदेवतानाम् ॥ २७ ॥  
तुष्टाः प्रयच्छन्ति समस्तकामान्   
होमावसाने हुतभुक् श्रीः हरिश्च ।   
राजन् महन्मरुतां जन्म पुण्यं   
दितेर्व्रतं चाभिहितं महत्ते ॥ २८ ॥  
इति श्रीमद्‌भागवते महापुराणे पारमहंस्यां संहितायां   
षष्ठस्कन्धे पुंसवनव्रतकथनं नाम एकोनविंशोऽध्यायः ॥ १९ ॥   
हरिः ॐ तत्सत् श्रीकृष्णार्पणमस्तु ॥ 