---
title: ०१७

---
श्रीमद्‌भागवत महापुराण  
षष्ठः स्कन्धः - शप्तदशोऽध्यायः  
कैलासे पार्वतीसहितस्य शिवस्योपहासकरणात्   
पार्वतीशापेन चित्रकेतोर्वृत्रजन्म प्राप्तिश्च -  
श्रीशुक उवाच -   
यतश्चान्तर्हितोऽनन्तः तस्यै कृत्वा दिशे नमः ।   
विद्याधरश्चित्रकेतुः चचार गगने चरः ॥ १ ॥  
स लक्षं वर्षलक्षाणां अव्याहतबलेन्द्रियः ।   
स्तूयमानो महायोगी मुनिभिः सिद्धचारणैः ॥ २ ॥  
कुलाचलेन्द्रद्रोणीषु नानासङ्‌कल्पसिद्धिषु ।   
रेमे विद्याधरस्त्रीभिः गापयन् हरिमीश्वरम् ॥ ३ ॥  
एकदा स विमानेन विष्णुदत्तेन भास्वता ।   
गिरिशं ददृशे गच्छन् परीतं सिद्धचारणैः ॥ ४ ॥  
आलिङ्‌ग्याङ्‌कीकृतां देवीं बाहुना मुनिसंसदि ।   
उवाच देव्याः श्रृण्वन्त्या जहासोच्चैस्तदन्तिके ॥ ५ ॥  
चित्रकेतुरुवाच -   
एष लोकगुरुः साक्षात् धर्मं वक्ता शरीरिणाम् ।   
आस्ते मुख्यः सभायां वै मिथुनीभूय भार्यया ॥ ६ ॥  
जटाधरस्तीव्रतपा ब्रह्मवादिसभापतिः ।   
अङ्‌कीकृत्य स्त्रियं चास्ते गतह्रीः प्राकृतो यथा ॥ ७ ॥  
प्रायशः प्राकृताश्चापि स्त्रियं रहसि बिभ्रति ।   
अयं महाव्रतधरो बिभर्ति सदसि स्त्रियम् ॥ ८ ॥  
श्रीशुक उवाच -   
भगवानपि तच्छ्रुत्वा प्रहस्यागाधधीर्नृप ।   
तूष्णीं बभूव सदसि सभ्याश्च तदनुव्रताः ॥ ९ ॥  
इत्यतद्वीर्यविदुषि ब्रुवाणे बह्वशोभनम् ।   
रुषाऽऽह देवी धृष्टाय निर्जितात्माभिमानिने ॥ १० ॥  
श्रीपार्वति उवाच -   
अयं किमधुना लोके शास्ता दण्डधरः प्रभुः ।   
अस्मद्विधानां दुष्टानां निर्लज्जानां च विप्रकृत् ॥ ११ ॥  
न वेद धर्मं किल पद्मयोनिः   
न ब्रह्मपुत्रा भृगुनारदाद्याः ।   
न वै कुमारः कपिलो मनुश्च   
ये नो निषेधन्त्यतिवर्तिनं हरम् ॥ १२ ॥  
एषामनुध्येयपदाब्जयुग्मं   
जगद्गुरुं मङ्‌गलमङ्‌गलं स्वयम् ।   
यः क्षत्रबन्धुः परिभूय सूरीन्   
प्रशास्ति धृष्टस्तदयं हि दण्ड्यः ॥ १३ ॥  
नायमर्हति वैकुण्ठ पादमूलोपसर्पणम् ।   
सम्भावितमतिः स्तब्धः साधुभिः पर्युपासितम् ॥ १४ ॥  
अतः पापीयसीं योनिं आसुरीं याहि दुर्मते ।   
यथेह भूयो महतां न कर्ता पुत्र किल्बिषम् ॥ १५ ॥  
श्रीशुक उवाच -   
एवं शप्तश्चित्रकेतुः विमानाद् अवरुह्य सः ।   
प्रसादयामास सतीं मूर्ध्ना नम्रेण भारत ॥ १६ ॥  
चित्रकेतुरुवाच -   
प्रतिगृह्णामि ते शापं आत्मनोऽञ्जलिनाम्बिके ।   
देवैर्मर्त्याय यत्प्रोक्तं पूर्वदिष्टं हि तस्य तत् ॥ १७ ॥  
संसारचक्र एतस्मिन् जन्तुरज्ञानमोहितः ।   
भ्राम्यन् सुखं च दुःखं च भुङ्‌क्ते सर्वत्र सर्वदा ॥ १८ ॥  
नैवात्मा न परश्चापि कर्ता स्यात् सुखदुःखयोः ।   
कर्तारं मन्यतेऽप्राज्ञ आत्मानं परमेव च ॥ १९ ॥  
गुणप्रवाह एतस्मिन्कः शापः को न्वनुग्रहः ।   
कः स्वर्गो नरकः को वा किं सुखं दुःखमेव वा ॥ २० ॥  
एकः सृजति भूतानि भगवान् आत्ममायया ।   
एषां बन्धं च मोक्षं च सुखं दुःखं च निष्कलः ॥ २१ ॥  
न तस्य कश्चिद् दयितः प्रतीपो   
न ज्ञातिबन्धुर्न परो न च स्वः ।   
समस्य सर्वत्र निरञ्जनस्य   
सुखे न रागः कुत एव रोषः ॥ २२ ॥  
तथापि तच्छक्तिविसर्ग एषां   
सुखाय दुःखाय हिताहिताय ।   
बन्धाय मोक्षाय च मृत्युजन्मनोः   
शरीरिणां संसृतयेऽवकल्पते ॥ २३ ॥  
अथ प्रसादये न त्वां शापमोक्षाय भामिनि ।   
यन्मन्यसे ह्यसाधूक्तं मम तत्क्षम्यतां सति ॥ २४ ॥  
श्रीशुक उवाच -   
इति प्रसाद्य गिरिशौ चित्रकेतुररिन्दम ।   
जगाम स्वविमानेन पश्यतोः स्मयतोस्तयोः ॥ २५ ॥  
ततस्तु भगवान्रुद्रो रुद्राणीं इदमब्रवीत् ।   
देवर्षिदैत्यसिद्धानां पार्षदानां च श्रृण्वताम् ॥ २६ ॥  
श्रीरुद्र उवाच -   
दृष्टवत्यसि सुश्रोणि हरेरद्भुतकर्मणः ।   
माहात्म्यं भृत्यभृत्यानां निःस्पृहाणां महात्मनाम् ॥ २७ ॥  
नारायणपराः सर्वे न कुतश्चन बिभ्यति ।   
स्वर्गापवर्गनरकेषु अपि तुल्यार्थदर्शिनः ॥ २८ ॥  
देहिनां देहसंयोगाद् द्वन्द्वान् ईश्वरलीलया ।   
सुखं दुःखं मृतिर्जन्म शापोऽनुग्रह एव च ॥ २९ ॥  
अविवेककृतः पुंसो ह्यर्थभेद इवात्मनि ।   
गुणदोषविकल्पश्च भिदेव स्रजिवत्कृतः ॥ ३० ॥  
वासुदेवे भगवति भक्तिं उद्वहतां नृणाम् ।   
ज्ञानवैराग्यवीर्याणां न हि कश्चिद्व्यपाश्रयः ॥ ३१ ॥  
नाहं विरिञ्चो न कुमारनारदौ   
न ब्रह्मपुत्रा मुनयः सुरेशाः ।   
विदाम यस्येहितमंशकांशका   
न तत्स्वरूपं पृथगीशमानिनः ॥ ३२ ॥  
न ह्यस्यास्ति प्रियः कश्चित् नाप्रियः स्वः परोऽपि वा ।   
आत्मत्वात् सर्वभूतानां सर्वभूतप्रियो हरिः ॥ ३३ ॥  
तस्य चायं महाभागः चित्रकेतुः प्रियोऽनुगः ।   
सर्वत्र समदृक् शान्तो ह्यहं चैवाच्युतप्रियः ॥ ३४ ॥  
तस्मान्न विस्मयः कार्यः पुरुषेषु महात्मसु ।   
महापुरुषभक्तेषु शान्तेषु समदर्शिषु ॥ ३५ ॥  
श्रीशुक उवाच -   
इति श्रुत्वा भगवतः शिवस्योमाभिभाषितम् ।   
बभूव शान्तधी राजन् देवी विगतविस्मया ॥ ३६ ॥  
इति भागवतो देव्याः प्रतिशप्तुमलन्तमः ।   
मूर्ध्ना स जगृहे शापं एतावत् साधुलक्षणम् ॥ ३७ ॥  
जज्ञे त्वष्टुर्दक्षिणाग्नौ दानवीं योनिमाश्रितः ।   
वृत्र इत्यभिविख्यातो ज्ञानविज्ञानसंयुतः ॥ ३८ ॥  
एतत्ते सर्वमाख्यातं यन्मां त्वं परिपृच्छसि ।   
वृत्रस्यासुरजातेश्च कारणं भगवन्मतेः ॥ ३९ ॥  
इतिहासं इमं पुण्यं चित्रकेतोर्महात्मनः ।   
माहात्म्यं विष्णुभक्तानां श्रुत्वा बन्धाद् विमुच्यते ॥ ४० ॥  
य एतत् प्रातरुत्थाय श्रद्धया वाग्यतः पठेत् ।   
इतिहासं हरिं स्मृत्वा स याति परमां गतिम् ॥ ४१ ॥  
इति श्रीमद्‌भागवते महापुराणे पारमहंस्यां संहितायां   
षष्ठस्कन्धे चित्रकेतुशापो नाम सप्तदशोऽध्यायः ॥ १७ ॥   
हरिः ॐ तत्सत् श्रीकृष्णार्पणमस्तु ॥ 