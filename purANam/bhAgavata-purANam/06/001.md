---
title: ००१
---
श्रीपरीक्षिदुवाच -  
निवृत्तिमार्गः कथित आदौ भगवता यथा ।  
क्रमयोगोपलब्धेन ब्रह्मणा यदसंसृतिः ॥ १ ॥  
प्रवृत्तिलक्षणश्चैव त्रैगुण्यविषयो मुने ।  
योऽसावलीनप्रकृतेः गुणसर्गः पुनः पुनः ॥ २ ॥  
अधर्मलक्षणा नाना नरकाश्चानुवर्णिताः ।  
मन्वन्तरश्च व्याख्यात आद्यः स्वायम्भुवो यतः ॥ ३ ॥  
प्रियव्रतोत्तानपदोः वंशस्तत् चरितानि च ।  
द्वीपवर्षसमुद्राद्रि नद्युद्यान वनस्पतीन् ॥ ४ ॥  
धरामण्डलसंस्थानं भागलक्षणमानतः ।  
ज्योतिषां विवराणां च यथेदं असृजद्विभुः ॥ ५ ॥  
अधुनेह महाभाग यथैव नरकान्नरः ।  
नानोग्रयातनान्नेयात् तन्मे व्याख्यातुमर्हसि ॥ ६ ॥  
श्रीशुक उवाच -  
न चेदिहैवापचितिं यथांहसः  
कृतस्य कुर्यान् मनौक्तपाणिभिः ।  
ध्रुवं स वै प्रेत्य नरकानुपैति  
ये कीर्तिता मे भवतः तिग्मयातनाः ॥ ७ ॥  
तस्मात्पुरैवाश्विह पापनिष्कृतौ  
यतेत मृत्योरविपद्यतात्मना ।  
दोषस्य दृष्ट्वा गुरुलाघवं यथा  
भिषक्चिकित्सेत रुजां निदानवित् ॥ ८ ॥  
श्रीराजोवाच -  
दृष्टश्रुताभ्यां यत्पापं जानन् अपि आत्मनोऽहितम् ।  
करोति भूयो विवशः प्रायश्चित्तमथो कथम् ॥ ९ ॥  
क्वचित् निवर्तते अभद्रात् क्वचित् चरति तत्पुनः ।  
प्रायश्चित्तमथोऽपार्थं मन्ये कुञ्जरशौचवत् ॥ १० ॥  
श्रीशुक उवाच -  
कर्मणा कर्मनिर्हारो न ह्यात्यन्तिक इष्यते ।  
अविद्वदधिकारित्वात् प्रायश्चित्तं विमर्शनम् ॥ ११ ॥  
नाश्नतः पथ्यमेवान्नं व्याधयोऽभिभवन्ति हि ।  
एवं नियमकृद् राजन् शनैः क्षेमाय कल्पते ॥ १२ ॥  
तपसा ब्रह्मचर्येण शमेन च दमेन च ।  
त्यागेन सत्यशौचाभ्यां यमेन नियमेन वा ॥ १३ ॥  
देहवाग्बुद्धिजं धीरा धर्मज्ञाः श्रद्धयान्विताः ।  
क्षिपन्त्यघं महदपि वेणुगुल्ममिवानलः ॥ १४ ॥  
केचित्केवलया भक्त्या वासुदेवपरायणाः ।  
अघं धुन्वन्ति कार्त्स्न्येन नीहारमिव भास्करः ॥ १५ ॥  
न तथा ह्यघवान् राजन् पूयेत तप आदिभिः ।  
यथा कृष्णार्पितप्राणः तत्पूरुषनिषेवया ॥ १६ ॥  
सध्रीचीनो ह्ययं लोके पन्थाः क्षेमोऽकुतोभयः ।  
सुशीलाः साधवो यत्र नारायणपरायणाः ॥ १७ ॥  
प्रायश्चित्तानि चीर्णानि नारायणपराङ्‌मुखम् ।  
न निष्पुनन्ति राजेन्द्र सुराकुम्भमिवापगाः॥ १८ ॥  
सकृन्मनः कृष्णपदारविन्दयोः  
र्निवेशितं तद्गुणरागि यैरिह ।  
न ते यमं पाशभृतश्च तद्भटान्  
स्वन्स्वप्नेऽपि पश्यन्ति हि चीर्णनिष्कृताः ॥ १९ ॥  
अत्र च उदाहरन्ति इमं इतिहासं पुरातनम् ।  
दूतानां विष्णुयमयोः संवादस्तं निबोध मे ॥ २० ॥  
कान्यकुब्जे द्विजः कश्चित् दासीपतिरजामिलः ।  
नाम्ना नष्टसदाचारो दास्याः संसर्गदूषितः ॥ २१ ॥  
बन्द्यक्षैः कैतवैश्चौर्यैः गर्हितां वृत्तिमास्थितः ।  
बिभ्रत्कुटुम्बं अशुचिः यातयामास देहिनः ॥ २२ ॥  
एवं निवसतस्तस्य लालयानस्य तत्सुतान् ।  
कालोऽत्यगान् महान् राजन् नष्टाशीत्यायुषः समाः ॥ २३ ॥  
तस्य प्रवयसः पुत्रा दश तेषां तु योऽवमः ।  
बालो नारायणो नाम्ना पित्रोश्च दयितो भृशम् ॥ २४ ॥  
स बद्धहृदयस्तस्मिन् अर्भके कलभाषिणि ।  
निरीक्षमाणस्तल्लीलां मुमुदे जरठो भृशम् ॥ २५ ॥  
भुञ्जानः प्रपिबन् खादन् बालकं स्नेहयन्त्रितः ।  
भोजयन् पाययन्मूढो न वेदागतमन्तकम् ॥ २६ ॥  
स एवं वर्तमानोऽज्ञो मृत्युकाल उपस्थिते ।  
मतिं चकार तनये बाले नारायणाह्वये ॥ २७ ॥  
स पाशहस्तान् त्रीन् दृष्ट्वा पुरुषान् अति दारुणान् ।  
वक्रतुण्डान् ऊर्ध्वरोम्ण आत्मानं नेतुमागतान् ॥ २८ ॥  
दूरे क्रीडनकासक्तं पुत्रं नारायणाह्वयम् ।  
प्लावितेन स्वरेणोच्चैः आजुहावाकुलेन्द्रियः ॥ २९ ॥  
निशम्य म्रियमाणस्य मुखतो हरिकीर्तनम् ।  
भर्तुर्नाम महाराज पार्षदाः सहसाऽपतन् ॥ ३० ॥  
विकर्षतोऽन्तर्हृदयाद् दासीपतिमजामिलम् ।  
यमप्रेष्यान् विष्णुदूता वारयामासुरोजसा ॥ ३१ ॥  
ऊचुर्निषेधितास्तांस्ते वैवस्वतपुरःसराः ।  
के यूयं प्रतिषेद्धारो धर्मराजस्य शासनम् ॥ ३२ ॥  
कस्य वा कुत आयाताः कस्मादस्य निषेधथ ।  
किं देवा उपदेवा या यूयं किं सिद्धसत्तमाः ॥ ३३ ॥  
सर्वे पद्मपलाशाक्षाः पीतकौशेयवाससः ।  
किरीटिनः कुण्डलिनो लसत्पुष्करमालिनः ॥ ३४ ॥  
सर्वे च नूत्नवयसः सर्वे चारुचतुर्भुजाः ।  
धनुर्निषङ्‌गासिगदा शङ्‌खचक्राम्बुजश्रियः ॥ ३५ ॥  
दिशो वितिमिरालोकाः कुर्वन्तः स्वेन तेजसा ।  
किमर्थं धर्मपालस्य किङ्‌करान्नो निषेधथ ॥ ३६ ॥  
श्रीशुक उवाच -  
इत्युक्ते यमदूतैस्ते वासुदेवोक्तकारिणः ।  
तान् प्रत्यूचुः प्रहस्येदं मेघनिर्ह्रादया गिरा ॥ ३७ ॥  
श्रीविष्णुदूता ऊचुः -  
यूयं वै धर्मराजस्य यदि निर्देशकारिणः ।  
ब्रूत धर्मस्य नस्तत्त्वं यच्च धर्मस्य लक्षणम् ॥ ३८ ॥  
कथं स्विद् ध्रियते दण्डः किं वास्य स्थानमीप्सितम् ।  
दण्ड्याः किं कारिणः सर्वे आहो स्वित् कतिचिन्नृणाम् ॥ ३९ ॥  
यमदूता ऊचुः -  
वेदप्रणिहितो धर्मो ह्यधर्मस्तद्विपर्ययः ।  
वेदो नारायणः साक्षाय् स्वयम्भूः इति शुश्रुम ॥ ४० ॥  
येन स्वधाम्न्यमी भावा रजःसत्त्वतमोमयाः ।  
गुणनामक्रियारूपैः विभाव्यन्ते यथातथम् ॥ ४१ ॥  
सूर्योऽग्निः खं मरुद्‌गावः सोमः सन्ध्याहनी दिशः ।  
कं कुः स्वयं धर्म इति ह्येते दैह्यस्य साक्षिणः ॥ ४२ ॥  
एतैरधर्मो विज्ञातः स्थानं दण्डस्य युज्यते ।  
सर्वे कर्मानुरोधेन दण्डमर्हन्ति कारिणः ॥ ४३ ॥  
सम्भवन्ति हि भद्राणि विपरीतानि चानघाः ।  
कारिणां गुणसङ्‌गोऽस्ति देहवान् न ह्यकर्मकृत् ४४ ॥  
येन यावान् यथाधर्मो धर्मो वेह समीहितः ।  
स एव तत्फलं भुङ्‌क्ते तथा तावदमुत्र वै ॥ ४५ ॥  
यथेह देवप्रवराः त्रैविध्यं उपलभ्यते ।  
भूतेषु गुणवैचित्र्यात् तथान्यत्रानुमीयते ॥ ४६ ॥  
वर्तमानोऽन्ययोः कालो गुणाभिज्ञापको यथा ।  
एवं जन्मान्ययोरेतद् धर्माधर्मनिदर्शनम् ॥ ४७ ॥  
मनसैव पुरे देवः पूर्वरूपं विपश्यति ।  
अनुमीमांसतेऽपूर्वं मनसा भगवानजः ॥ ४८ ॥  
यथाज्ञस्तमसा युक्त उपास्ते व्यक्तमेव हि ।  
न वेद पूर्वमपरं नष्टजन्मस्मृतिस्तथा ॥ ४९ ॥  
पञ्चभिः कुरुते स्वार्थान् पञ्च वेदाथ पञ्चभिः ।  
एकस्तु षोडशेन त्रीन् स्वयं सप्तदशोऽश्नुते ॥ ५० ॥  
तदेतत् षोडशकलं लिङ्‌गं शक्तित्रयं महत् ।  
धत्तेऽनुसंसृतिं पुंसि हर्षशोकभयार्तिदाम् ॥ ५१ ॥  
देह्यज्ञोऽजितषड्वर्गो नेच्छन् कर्माणि कार्यते ।  
कोशकार इवात्मानं कर्मणाऽऽच्छाद्य मुह्यति ॥ ५२ ॥  
न हि कश्चित् क्षणमपि जातु तिष्ठत्यकर्मकृत् ।  
कार्यते ह्यवशः कर्म गुणैः स्वाभाविकैर्बलात् ॥ ५३ ॥  
लब्ध्वा निमित्तमव्यक्तं व्यक्ताव्यक्तं भवत्युत ।  
यथायोनि यथाबीजं स्वभावेन बलीयसा ॥ ५४ ॥  
एष प्रकृतिसङ्‌गेन पुरुषस्य विपर्ययः ।  
आसीत्स एव न चिराद् ईशसङ्‌गाद् विलीयते ॥ ५५ ॥  
अयं हि श्रुतसम्पन्नः शीलवृत्तगुणालयः ।  
धृतव्रतो मृदुर्दान्तः सत्यवान् मंत्रविच्छुचिः ॥ ५६ ॥  
गुर्वग्न्यतिथिवृद्धानां शुश्रूषुर्निरहङ्‌कृतः ।  
सर्वभूतसुहृत्साधुः मिर्मितवागनसूयकः ॥ ॥ ५७ ॥  
एकदासौ वनं यातः पितृसन्देशकृद् द्विजः ।  
आदाय तत आवृत्तः फलपुष्पसमित्कुशान् ॥ ५८ ॥  
ददर्श कामिनं कञ्चित् शूद्रं सह भुजिष्यया ।  
पीत्वा च मधु मैरेयं मदाघूर्णितनेत्रया ॥ ५९ ॥  
मत्तया विश्लथन्नीव्या व्यपेतं निरपत्रपम् ।  
क्रीडन्तं अनुगायन्तं हसन्तमनयान्तिके ॥ ६० ॥  
दृष्ट्वा तां कामलिप्तेन बाहुना परिरम्भिताम् ।  
जगाम हृच्छयवशं सहसैव विमोहितः ॥ ६१ ॥  
स्तम्भयन् आत्मनात्मानं यावत्सत्त्वं यथाश्रुतम् ।  
न शशाक समाधातुं मनो मदनवेपितम् ॥ ६२ ॥  
तन्निमित्तस्मरव्याज ग्रहग्रस्तो विचेतनः ।  
तामेव मनसा ध्यायन् स्वधर्माद् विरराम ह ॥ ६३ ॥  
तामेव तोषयामास पित्र्येणार्थेन यावता ।  
ग्राम्यैर्मनोरमैः कामैः प्रसीदेत यथा तथा ॥ ६४ ॥  
विप्रां स्वभार्यामप्रौढां कुले महति लम्भिताम् ।  
विससर्जाचिरात्पापः स्वैरिण्यापाङ्‌गविद्धधीः ॥ ६५ ॥  
यतस्ततश्चोपनिन्ये न्यायतोऽन्यायतो धनम् ।  
बभारास्याः कुटुम्बिन्याः कुटुम्बं मन्दधीरयम् ॥ ६६ ॥  
यदसौ शास्त्रमुल्लङ्‌घ्य स्वैरचार्यतिगर्हितः ।  
अवर्तत चिरं कालं अघायुः अशुचिर्मलात् ॥ ६७ ॥  
तत एनं दण्डपाणेः सकाशं कृतकिल्बिषम् ।  
नेष्यामोऽकृतनिर्वेशं यत्र दण्डेन शुद्ध्यति ॥ ६८ ॥  
इति श्रीमद्‌भागवते महापुराणे पारमहंस्यां संहितायां  
षष्ठस्कन्धे अजामिलोपाख्याने प्रथमोऽध्यायः ॥ १ ॥