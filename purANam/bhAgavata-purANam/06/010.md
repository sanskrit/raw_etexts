---
title: ०१०
---
श्रीमद्‌भागवत महापुराण  
षष्ठः स्कन्धः - दशमोऽध्यायः  
देवानां दधीचेः सकाशात् तदस्थियाचनं   
वज्रनिर्माणं देवदानवयुद्धं च -  
श्रीशुक उवाच -   
इन्द्रमेवं समादिश्य भगवान् विश्वभावनः ।   
पश्यतां अनिमेषाणां अत्रैवान्तर्दधे हरिः ॥ १ ॥  
तथाभियाचितो देवैः ऋषिः आथर्वणो महान् ।   
मोदमान उवाचेदं प्रहसन्निव भारत ॥ २ ॥  
अपि वृन्दारका यूयं न जानीथ शरीरिणाम् ।   
संस्थायां यस्त्वभिद्रोहो दुःसहश्चेतनापहः ॥ ३ ॥  
जिजीविषूणां जीवानां आत्मा प्रेष्ठ इहेप्सितः ।   
क उत्सहेत तं दातुं भिक्षमाणाय विष्णवे ॥ ४ ॥  
श्रीदेवा ऊचुः -   
किं नु तद् दुस्त्यजं ब्रह्मन् पुंसां भूतानुकम्पिनाम् ।   
भवद्विधानां महतां पुण्यश्लोकेड्यकर्मणाम् ॥ ५ ॥  
नूनं स्वार्थपरो लोको न वेद परसङ्‌कटम् ।   
यदि वेद न याचेत नेति नाह यदीश्वरः ॥ ६ ॥  
श्रीऋषिरुवाच -   
धर्मं वः श्रोतुकामेन यूयं मे प्रत्युदाहृताः ।   
एष वः प्रियमात्मानं त्यजन्तं सन्त्यजाम्यहम् ॥ ७ ॥  
योऽध्रुवेणात्मना नाथा न धर्मं न यशः पुमान् ।   
ईहेत भूतदयया स शोच्यः स्थावरैरपि ॥ ८ ॥  
एतावानव्ययो धर्मः पुण्यश्लोकैरुपासितः ।   
यो भूतशोकहर्षाभ्यां आत्मा शोचति हृष्यति ॥ ९ ॥  
अहो दैन्यमहो कष्टं पारक्यैः क्षणभङ्‌गुरैः ।   
यन्नोपकुर्यादस्वार्थैः मर्त्यः स्वज्ञातिविग्रहैः ॥ १० ॥  
श्रीशुक उवाच -   
एवं कृतव्यवसितो दध्यङ्‌ङाथर्वणस्तनुम् ।   
परे भगवति ब्रह्मणि आत्मानं सन्नयन्जहौ ॥ ११ ॥  
यताक्षासुमनोबुद्धिः तत्त्वदृग् ध्वस्तबन्धनः ।   
आस्थितः परमं योगं न देहं बुबुधे गतम् ॥ १२ ॥  
अथेन्द्रो वज्रमुद्यम्य निर्मितं विश्वकर्मणा ।   
मुनेः शक्तिभिरुत्सिक्तो भगवत् तेजसान्वितः ॥ १३ ॥  
वृतो देवगणैः सर्वैः गजेन्द्रोपर्यशोभत ।   
स्तूयमानो मुनिगणैः त्रैलोक्यं हर्षयन्निव ॥ १४ ॥  
वृत्रमभ्यद्रवच्छत्रुं असुरानीकयूथपैः ।   
पर्यस्तमोजसा राजन् क्रुद्धो रुद्र इवान्तकम् ॥ १५ ॥  
ततः सुराणामसुरै रणः परमदारुणः ।   
त्रेतामुखे नर्मदायां अभवत् प्रथमे युगे ॥ १६ ॥  
रुद्रैर्वसुभिरादित्यैः अश्विभ्यां पितृवह्निभिः ।   
मरुद्‌भिः ऋभुभिः साध्यैः विश्वेदेवैः मरुत्पतिम् ॥ १७ ॥  
दृष्ट्वा वज्रधरं शक्रं रोचमानं स्वया श्रिया ।   
नामृष्यन्नसुरा राजन् मृधे वृत्रपुरःसराः ॥ १८ ॥  
नमुचिः शम्बरोऽनर्वा द्विमूर्धा ऋषभोऽम्बरः ।   
हयग्रीवः शङ्‌कुशिरा विप्रचित्तिः अयोमुखः ॥ १९ ॥  
पुलोमा वृषपर्वा च प्रहेतिर्हेतिरुत्कलः ।   
दैतेया दानवा यक्षा रक्षांसि च सहस्रशः ॥ २० ॥  
सुमालिमालिप्रमुखाः कार्तस्वरपरिच्छदाः ।   
प्रतिषिध्येन्द्रसेनाग्रं मृत्योरपि दुरासदम् ॥ २१ ॥  
अभ्यर्दयन् असम्भ्रान्ताः सिंहनादेन दुर्मदाः ।   
गदाभिः परिघैर्बाणैः प्रासमुद्गरतोमरैः ॥ २२ ॥  
शूलैः परश्वधैः खड्गैः शतघ्नीभिर्भुशुण्डिभिः ।   
सर्वतोऽवाकिरन्शस्त्रैः अस्त्रैश्च विबुधर्षभान् ॥ २३ ॥  
न तेऽदृश्यन्त सञ्छन्नाः शरजालैः समन्ततः ।   
पुङ्‌खानुपुङ्‌खपतितैः ज्योतींषीव नभोघनैः ॥ २४ ॥  
न ते शस्त्रास्त्रवर्षौघा ह्यासेदुः सुरसैनिकान् ।   
छिन्नाः सिद्धपथे देवैः लघुहस्तैः सहस्रधा ॥ २५ ॥  
अथ क्षीणास्त्रशस्त्रौघा गिरिश्रृङ्‌गद्रुमोपलैः ।   
अभ्यवर्षन् सुरबलं चिच्छिदुस्तांश्च पूर्ववत् ॥ २६ ॥  
तानक्षतान् स्वस्तिमतो निशाम्य   
शस्त्रास्त्रपूगैरथ वृत्रनाथाः ।   
द्रुमैर्दृषद्भिर्विविधाद्रिश्रृङ्‌गैः   
अविक्षतान् तत्रसुरिन्द्रसैनिकान् ॥ २७ ॥  
सर्वे प्रयासा अभवन्विमोघाः   
कृताः कृता देवगणेषु दैत्यैः ।   
कृष्णानुकूलेषु यथा महत्सु   
क्षुद्रैः प्रयुक्ता ऊषती रूक्षवाचः ॥ २८ ॥  
ते स्वप्रयासं वितथं निरीक्ष्य   
हरावभक्ता हतयुद्धदर्पाः ।   
पलायनायाजिमुखे विसृज्य   
पतिं मनस्ते दधुरात्तसाराः ॥ २९ ॥  
वृत्रोऽसुरान् तान् अनुगान् मनस्वी   
प्रधावतः प्रेक्ष्य बभाष एतत् ।   
पलायितं प्रेक्ष्य बलं च भग्नं   
भयेन तीव्रेण विहस्य वीरः ॥ ३० ॥  
कालोपपन्नां रुचिरां मनस्विनां   
मुवाच वाचं पुरुषप्रवीरः ।   
हे विप्रचित्ते नमुचे पुलोमन्   
मयानर्वन्छम्बर मे श्रृणुध्वम् ॥ ३१ ॥  
जातस्य मृत्युर्ध्रुव एव सर्वतः   
प्रतिक्रिया यस्य न चेह कॢप्ता ।   
लोको यशश्चाथ ततो यदि ह्यमुं   
को नाम मृत्युं न वृणीत युक्तम् ॥ ३२ ॥  
द्वौ सम्मताविह मृत्यू दुरापौ   
यद्ब्रह्मसन्धारणया जितासुः ।   
कलेवरं योगरतो विजह्याद्   
यदग्रणीर्वीरशयेऽनिवृत्तः ॥ ३३ ॥  
इति श्रीमद्‌भागवते महापुराणे पारमहंस्यां संहितायां   
षष्ठस्कन्धे इन्द्रवृत्रासुरयुद्धवर्णनं नाम दशमोऽध्यायः ॥ १० ॥   
हरिः ॐ तत्सत् श्रीकृष्णार्पणमस्तु ॥