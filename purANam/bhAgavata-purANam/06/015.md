---
title: ०१५
---
श्रीमद्‌भागवत महापुराण  
षष्ठः स्कन्धः - पञ्चदशोऽध्यायः  
चित्रकेतवेऽङ्‌गिरोनारदयोरुपदेशः -  
श्रीशुक उवाच -   
ऊचतुर्मृतकोपान्ते पतितं मृतकोपमम् ।   
शोकाभिभूतं राजानं बोधयन्तौ सदुक्तिभिः ॥ १ ॥  
कोऽयं स्यात् तव राजेन्द्र भवान् यमनुशोचति ।   
त्वं चास्य कतमः सृष्टौ पुरेदानीमतः परम् ॥ २ ॥  
यथा प्रयान्ति संयान्ति स्रोतोवेगेन वालुकाः ।   
संयुज्यन्ते वियुज्यन्ते तथा कालेन देहिनः ॥ ३ ॥  
यथा धानासु वै धाना भवन्ति न भवन्ति च ।   
एवं भूतेषु भूतानि चोदितान् ईशमायया ॥ ४ ॥  
वयं च त्वं च ये चेमे तुल्यकालाश्चराचराः ।   
जन्ममृत्योर्यथा पश्चात् प्राङ्‌नैवमधुनापि भोः ॥ ५ ॥  
भूतैर्भूतानि भूतेशः सृजत्यवति हन्त्यजः ।   
आत्मसृष्टैरस्वतन्त्रैः अनपेक्षोऽपि बालवत् ॥ ६ ॥  
देहेन देहिनो राजन् देहाद् देहोऽभिजायते ।   
बीजादेव यथा बीजं देह्यर्थ इव शाश्वतः ॥ ७ ॥  
देहदेहिविभागोऽयं अविवेककृतः पुरा ।   
जातिव्यक्तिविभागोऽयं यथा वस्तुनि कल्पितः ॥ ८ ॥  
श्रीशुक उवाच -   
एवं आश्वासितो राजा चित्रकेतुर्द्विजोक्तिभिः ।   
विमृज्य पाणिना वक्त्रं आधिम्लानमभाषत ॥ ९ ॥  
श्रीराजोवाच -   
कौ युवां ज्ञानसम्पन्नौ महिष्ठौ च महीयसाम् ।   
अवधूतेन वेषेण गूढौ इह समागतौ ॥ १० ॥  
चरन्ति ह्यवनौ कामं ब्राह्मणा भगवत्प्रियाः ।   
मादृशां ग्राम्यबुद्धीनां बोधायोन्मत्तलिङ्‌गिनः ॥ ११ ॥  
कुमारो नारद ऋभुः अङ्‌गिरा देवलोऽसितः ।   
अपान्तरतमो व्यासो मार्कण्डेयोऽथ गौतमः ॥ १२ ॥  
वसिष्ठो भगवान् रामः कपिलो बादरायणिः ।   
दुर्वासा याज्ञवल्क्यश्च जातुकर्णस्तथाऽऽरुणिः ॥ १३ ॥  
रोमशश्च्यवनो दत्त आसुरिः सपतञ्जलिः ।   
ऋषिर्वेदशिरा बोध्यो मुनिः पञ्चशिखस्तथा ॥ १४ ॥  
हिरण्यनाभः कौसल्यः श्रुतदेव ऋतध्वजः ।   
एते परे च सिद्धेशाः चरन्ति ज्ञानहेतवः ॥ १५ ॥  
तस्माद् युवां ग्राम्यपशोः मम मूढधियः प्रभू ।   
अन्धे तमसि मग्नस्य ज्ञानदीप उदीर्यताम् ॥ १६ ॥  
श्रीअङ्‌गिरा उवाच -   
अहं ते पुत्रकामस्य पुत्रदोऽस्म्यङ्‌गिरा नृप ।   
एष ब्रह्मसुतः साक्षात् नारदो भगवान् ऋषिः ॥ १७ ॥  
इत्थं त्वां पुत्रशोकेन मग्नं तमसि दुस्तरे ।   
अतदर्हमनुस्मृत्य महापुरुषगोचरम् ॥ १८ ॥  
अनुग्रहाय भवतः प्राप्तौ आवां इह प्रभो ।   
ब्रह्मण्यो भगवद्भक्तो नावसीदितुमर्हसि ॥ १९ ॥  
तदैव ते परं ज्ञानं ददामि गृहमागतः ।   
ज्ञात्वान्याभिनिवेशं ते पुत्रमेव ददावहम् ॥ २० ॥  
अधुना पुत्रिणां तापो भवतैवानुभूयते ।   
एवं दारा गृहा रायो विविधैश्वर्यसम्पदः ॥ २१ ॥  
शब्दादयश्च विषयाः चला राज्यविभूतयः ।   
मही राज्यं बलं कोशो भृत्यामात्याः सुहृज्जनाः ॥ २२ ॥  
सर्वेऽपि शूरसेनेमे शोकमोहभयार्तिदाः ।   
गन्धर्वनगरप्रख्याः स्वप्नमायामनोरथाः ॥ २३ ॥  
दृश्यमाना विनार्थेन न दृश्यन्ते मनोभवाः ।   
कर्मभिर्ध्यायतो नाना कर्माणि मनसोऽभवन् ॥ २४ ॥  
अयं हि देहिनो देहो द्रव्यज्ञानक्रियात्मकः ।   
देहिनो विविधक्लेश सन्तापकृदुदाहृतः ॥ २५ ॥  
तस्मात् स्वस्थेन मनसा विमृश्य गतिमात्मनः ।   
द्वैते ध्रुवार्थविश्रम्भं त्यजोपशममाविश ॥ २६ ॥  
श्रीनारद उवाच -   
एतां मन्त्रोपनिषदं प्रतीच्छ प्रयतो मम ।   
यां धारयन् सप्तरात्राद् द्रष्टा सङ्‌कर्षणं प्रभुम् ॥ २७ ॥  
यत्पादमूलमुपसृत्य नरेन्द्र पूर्वे   
शर्वादयो भ्रममिमं द्वितयं विसृज्य ।   
सद्यस्तदीयमतुलानधिकं महित्वं  
प्रापुर्भवानपि परं न चिरादुपैति ॥ २८ ॥   
इति श्रीमद्‌भागवते महापुराणे पारमहंस्यां संहितायां   
षष्ठस्कन्धे चित्रकेतुसान्त्वनं नाम पञ्चदशोऽध्यायः ॥ १५ ॥   
हरिः ॐ तत्सत् श्रीकृष्णार्पणमस्तु ॥ 