---
title: ०१२

---
श्रीमद्‌भागवत महापुराण  
षष्ठः स्कन्धः - द्वादशोऽध्यायः  
इन्द्रवृत्रयुद्धं वृत्रस्य वधश्च -  
श्रीऋषिरुवाच -   
एवं जिहासुर्नृप देहमाजौ   
मृत्युं वरं विजयान्मन्यमानः ।   
शूलं प्रगृह्याभ्यपतत् सुरेन्द्रं   
यथा महापुरुषं कैटभोऽप्सु ॥ १ ॥  
ततो युगान्ताग्निकठोरजिह्वं   
आविध्य शूलं तरसासुरेन्द्रः ।   
क्षिप्त्वा महेन्द्राय विनद्य वीरो   
हतोऽसि पापेति रुषा जगाद ॥ २ ॥  
ख आपतत् तद् विचलद् ग्रहोल्कवद्   
निरीक्ष्य दुष्प्रेक्ष्यमजातविक्लवः ।   
वज्रेण वज्री शतपर्वणाच्छिनद्   
भुजं च तस्योरगराजभोगम् ॥ ३ ॥  
छिन्नैकबाहुः परिघेण वृत्रः   
संरब्ध आसाद्य गृहीतवज्रम् ।   
हनौ तताडेन्द्रमथामरेभं   
वज्रं च हस्तान् न्यपतन् मघोनः ॥ ४ ॥  
वृत्रस्य कर्मातिमहाद्भुतं तत्   
सुरासुराश्चारणसिद्धसङ्‌घाः ।   
अपूजयंस्तत् पुरुहूतसङ्‌कटं   
निरीक्ष्य हा हेति विचुक्रुशुर्भृशम् ॥ ५ ॥  
इन्द्रो न वज्रं जगृहे विलज्जितः   
च्युतं स्वहस्तादरिसन्निधौ पुनः ।   
तमाह वृत्रो हर आत्तवज्रो   
जहि स्वशत्रुं न विषादकालः ॥ ६ ॥  
युयुत्सतां कुत्रचिदाततायिनां   
जयः सदैकत्र न वै परात्मनाम् ।   
विनैकमुत्पत्तिलयस्थितीश्वरं   
सर्वज्ञमाद्यं पुरुषं सनातनम् ॥ ७ ॥  
लोकाः सपाला यस्येमे श्वसन्ति विवशा वशे ।   
द्विजा इव शिचा बद्धाः स काल इह कारणम् ॥ ८ ॥  
ओजः सहो बलं प्राणं अमृतं मृत्युमेव च ।   
तमज्ञाय जनो हेतुं आत्मानं मन्यते जडम् ॥ ९ ॥  
यथा दारुमयी नारी यथा यन्त्रमयो मृगः ।   
एवं भूतानि मघवन् नीशतन्त्राणि विद्धि भोः ॥ १० ॥  
पुरुषः प्रकृतिर्व्यक्तं आत्मा भूतेन्द्रियाशयाः ।   
शक्नुवन्त्यस्य सर्गादौ न विना यदनुग्रहात् ॥ ११ ॥  
अविद्वानेवमात्मानं मन्यतेऽनीशमीश्वरम् ।   
भूतैः सृजति भूतानि ग्रसते तानि तैः स्वयम् ॥ १२ ॥  
आयुः श्रीः कीर्तिरैश्वर्यं आशिषः पुरुषस्य याः ।   
भवन्त्येव हि तत्काले यथानिच्छोर्विपर्ययाः ॥ १३ ॥  
तस्मादकीर्तियशसोः जयापजययोरपि ।   
समः स्यात्सुखदुःखाभ्यां मृत्युजीवितयोस्तथा ॥ १४ ॥  
सत्त्वं रजस्तम इति प्रकृतेर्नात्मनो गुणाः ।   
तत्र साक्षिणमात्मानं यो वेद स न बध्यते ॥ १५ ॥  
पश्य मां निर्जितं शत्रु वृक्णायुधभुजं मृधे ।   
घटमानं यथाशक्ति तव प्राणजिहीर्षया ॥ १६ ॥  
प्राणग्लहोऽयं समर इष्वक्षो वाहनासनः ।   
अत्र न ज्ञायतेऽमुष्य जयोऽमुष्य पराजयः ॥ १७ ॥  
श्रीशुक उवाच -   
इन्द्रो वृत्रवचः श्रुत्वा गतालीकमपूजयत् ।   
गृहीतवज्रः प्रहसन् तमाह गतविस्मयः ॥ १८ ॥  
इन्द्र उवाच -   
अहो दानव सिद्धोऽसि यस्य ते मतिरीदृशी ।   
भक्तः सर्वात्मनात्मानं सुहृदं जगदीश्वरम् ॥ १९ ॥  
भवानतार्षीन्मायां वै वैष्णवीं जनमोहिनीम् ।   
यद् विहायासुरं भावं महापुरुषतां गतः ॥ २० ॥  
खल्विदं महदाश्चर्यं यद्रजःप्रकृतेस्तव ।   
वासुदेवे भगवति सत्त्वात्मनि दृढा मतिः ॥ २१ ॥  
यस्य भक्तिर्भगवति हरौ निःश्रेयसेश्वरे ।   
विक्रीडतोऽमृताम्भोधौ किं क्षुद्रैः खातकोदकैः ॥ २२ ॥  
श्रीशुक उवाच -   
इति ब्रुवाणावन्योन्यं धर्मजिज्ञासया नृप ।   
युयुधाते महावीर्यौ इन्द्रवृत्रौ युधाम्पती ॥ २३ ॥  
आविध्य परिघं वृत्रः कार्ष्णायसमरिन्दमः ।   
इन्द्राय प्राहिणोद् घोरं वामहस्तेन मारिष ॥ २४ ॥  
स तु वृत्रस्य परिघं करं च करभोपमम् ।   
चिच्छेद युगपद् देवो वज्रेण शतपर्वणा ॥ २५ ॥  
दोर्भ्यां उत्कृत्तमूलाभ्यां बभौ रक्तस्रवोऽसुरः ।   
छिन्नपक्षो यथा गोत्रः खाद् भ्रष्टो वज्रिणा हतः ॥ २६ ॥  
कृत्वाधरां हनुं भूमौ दैत्यो दिव्युत्तरां हनुम्   
नभोगम्भीरवक्त्रेण लेलिहोल्बणजिह्वया ॥ २७ ॥   
दंष्ट्राभिः कालकल्पाभिः ग्रसन्निव जगत्त्रयम् ।   
अतिमात्रमहाकाय आक्षिपन् तरसा गिरीन् ॥ २८ ॥   
गिरिराट् पादचारीव पद्भ्यां निर्जरयन् महीम् ।   
जग्रास स समासाद्य वज्रिणं सहवाहनम् ॥ २९ ॥   
वृत्रग्रस्तं तमालोक्य सप्रजापतयः सुराः ।   
महाप्राणो महावीर्यो महासर्प एव द्विपम् ।   
हा कष्टमिति निर्विण्णाः चुक्रुशुः समहर्षयः ॥ ३० ॥   
निगीर्णोऽप्यसुरेन्द्रेण न ममारोदरं गतः ।   
महापुरुषसन्नद्धो योगमायाबलेन च ॥ ३१ ॥  
भित्त्वा वज्रेण तत्कुक्षिं निष्क्रम्य बलभिद् विभुः ।   
उच्चकर्त शिरः शत्रोः गिरिश्रृङ्‌गमिवौजसा ॥ ३२ ॥  
वज्रस्तु तत्कन्धरमाशुवेगः   
कृन्तन् समन्तात् परिवर्तमानः ।   
न्यपातयत् तावदहर्गणेन   
यो ज्योतिषामयने वार्त्रहत्ये ॥ ३३ ॥  
तदा च खे दुन्दुभयो विनेदुः   
गन्धर्वसिद्धाः समहर्षिसङ्‌घाः ।   
वार्त्रघ्नलिङ्‌गैस्तमभिष्टुवाना   
मन्त्रैर्मुदा कुसुमैरभ्यवर्षन् ॥ ३४ ॥  
वृत्रस्य देहान् निष्क्रान्तं आत्मज्योतिररिन्दम ।   
पश्यतां सर्वदेवानां अलोकं समपद्यत ॥ ३५ ॥  
इति श्रीमद्‌भागवते महापुराणे पारमहंस्यां संहितायां   
षष्ठस्कन्धे वृत्रोवधो नाम द्वादशोऽध्यायः ॥ १२ ॥   
हरिः ॐ तत्सत् श्रीकृष्णार्पणमस्तु ॥ 