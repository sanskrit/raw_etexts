---
title: ०१२

---
शौनक उवाच ।  
अश्वत्थाम्नोपसृष्टेन ब्रह्मशीर्ष्णोरुतेजसा ।  
उत्तराया हतो गर्भ ईशेनाजीवितः पुनः ॥ १ ॥  
तस्य जन्म महाबुद्धेः कर्माणि च महात्मनः ।  
निधनं च यथैवासीत् स प्रेत्य गतवान् यथा ॥ २ ॥  
तदिदं श्रोतुमिच्छामो गदितुं यदि मन्यसे ।  
ब्रूहि नः श्रद्दधानानां यस्य ज्ञानमदाच्छुकः ॥ ३ ॥  
सूत उवाच ।  
अपीपलद्धर्मराजः पितृवद् रञ्जयन् प्रजाः ।  
निःस्पृहः सर्वकामेभ्यः कृष्णपादानुसेवया ॥ ४ ॥  
सम्पदः क्रतवो लोका महिषी भ्रातरो मही ।  
जम्बूद्वीपाधिपत्यं च यशश्च त्रिदिवं गतम् ॥ ५ ॥  
किं ते कामाः सुरस्पार्हा मुकुन्दमनसो द्विजाः ।  
अधिजह्रुर्मुदं राज्ञः क्षुधितस्य यथेतरे ॥ ६ ॥  
मातुर्गर्भगतो वीरः स तदा भृगुनन्दन ।  
ददर्श पुरुषं कञ्चिद् दह्यमानोऽस्त्रतेजसा ॥ ७ ॥  
अङ्‌गुष्ठमात्रममलं स्फुरत् पुरट मौलिनम् ।  
अपीव्यदर्शनं श्यामं तडिद् वाससमच्युतम् ॥ ८ ॥  
श्रीमद् दीर्घचतुर्बाहुं तप्तकाञ्चन कुण्डलम् ।  
क्षतजाक्षं गदापाणिं आत्मनः सर्वतो दिशम् ।  
परिभ्रमन्तं उल्काभां भ्रामयन्तं गदां मुहुः ॥ ९ ॥  
अस्त्रतेजः स्वगदया नीहारमिव गोपतिः ।  
विधमन्तं सन्निकर्षे पर्यैक्षत क इत्यसौ ॥ १० ॥  
विधूय तदमेयात्मा भगवान् धर्मगुब् विभुः ।  
मिषतो दशमासस्य तत्रैवान्तर्दधे हरिः ॥ ११ ॥  
ततः सर्वगुणोदर्के सानुकूल ग्रहोदये ।  
जज्ञे वंशधरः पाण्डोः भूयः पाण्डुरिवौजसा ॥ १२ ॥  
तस्य प्रीतमना राजा विप्रैर्धौम्य कृपादिभिः ।  
जातकं कारयामास वाचयित्वा च मङ्‌गलम् ॥ १३ ॥  
हिरण्यं गां महीं ग्रामान् हस्त्यश्वान् नृपतिर्वरान् ।  
प्रादात्स्वन्नं च विप्रेभ्यः प्रजातीर्थे स तीर्थवित् ॥ १४ ॥  
तमूचुर्ब्राह्मणास्तुष्टा राजानं प्रश्रयान्वितम् ।  
एष ह्यस्मिन् प्रजातन्तौ पुरूणां पौरवर्षभ ॥ १५ ॥  
दैवेनाप्रतिघातेन शुक्ले संस्थामुपेयुषि ।  
रातो वोऽनुग्रहार्थाय विष्णुना प्रभविष्णुना ॥ १६ ॥  
तस्मान्नाम्ना विष्णुरात इति लोके बृहच्छ्रवाः ।  
भविष्यति न सन्देहो महाभागवतो महान् ॥ १७ ॥  
युधिष्ठिर उवाच ।  
अप्येष वंश्यान् राजर्षीन् पुण्यश्लोकान् महात्मनः ।  
अनुवर्तिता स्विद्यशसा साधुवादेन सत्तमाः ॥ १८ ॥  
ब्राह्मणा ऊचुः ।  
पार्थ प्रजाविता साक्षात् इक्ष्वाकुरिव मानवः ।  
ब्रह्मण्यः सत्यसन्धश्च रामो दाशरथिर्यथा ॥ १९ ॥  
एष दाता शरण्यश्च यथा ह्यौशीनरः शिबिः ।  
यशो वितनिता स्वानां दौष्यन्तिरिव यज्वनाम् ॥ २० ॥  
धन्विनामग्रणीरेष तुल्यश्चार्जुनयोर्द्वयोः ।  
हुताश इव दुर्धर्षः समुद्र इव दुस्तरः ॥ २१ ॥  
मृगेन्द्र इव विक्रान्तो निषेव्यो हिमवानिव ।  
तितिक्षुर्वसुधेवासौ सहिष्णुः पितराविव ॥ २२ ॥  
पितामहसमः साम्ये प्रसादे गिरिशोपमः ।  
आश्रयः सर्वभूतानां यथा देवो रमाश्रयः ॥ २३ ॥  
सर्वसद्गुणमाहात्म्ये एष कृष्णमनुव्रतः ।  
रन्तिदेव इवोदारो ययातिरिव धार्मिकः ॥ २४ ॥  
धृत्या बलिसमः कृष्णे प्रह्राद इव सद्ग्रहः ।  
आहर्तैषोऽश्वमेधानां वृद्धानां पर्युपासकः ॥ २५ ॥  
राजर्षीणां जनयिता शास्ता चोत्पथगामिनाम् ।  
निग्रहीता कलेरेष भुवो धर्मस्य कारणात् ॥ २६ ॥  
तक्षकादात्मनो मृत्युं द्विजपुत्रोपसर्जितात् ।  
प्रपत्स्यत उपश्रुत्य मुक्तसङ्‌गः पदं हरेः ॥ २७ ॥  
जिज्ञासितात्म याथार्थ्यो मुनेर्व्याससुतादसौ ।  
हित्वेदं नृप गङ्‌गायां यास्यत्यद्धा अकुतोभयम् ॥ २८ ॥  
इति राज्ञ उपादिश्य विप्रा जातककोविदाः ।  
लब्धापचितयः सर्वे प्रतिजग्मुः स्वकान् गृहान् ॥ २९ ॥  
स एष लोके विख्यातः परीक्षिदिति यत्प्रभुः ।  
पूर्वं दृष्टमनुध्यायन् परीक्षेत नरेष्विह ॥ ३० ॥  
स राजपुत्रो ववृधे आशु शुक्ल इवोडुपः ।  
आपूर्यमाणः पितृभिः काष्ठाभिरिव सोऽन्वहम् ॥ ३१ ॥  
यक्ष्यमाणोऽश्वमेधेन ज्ञातिद्रोहजिहासया ।  
राजा लब्धधनो दध्यौ अन्यत्र करदण्डयोः ॥ ३२ ॥  
तदभिप्रेतमालक्ष्य भ्रातरोऽच्युतचोदिताः ।  
धनं प्रहीणमाजह्रुः उदीच्यां दिशि भूरिशः ॥ ३३ ॥  
तेन सम्भृतसम्भारो धर्मपुत्रो युधिष्ठिरः ।  
वाजिमेधैः त्रिभिर्भीतो यज्ञैः समयजत् हरिम् ॥ ३४ ॥  
आहूतो भगवान् राज्ञा याजयित्वा द्विजैर्नृपम् ।  
उवास कतिचित् मासान् सुहृदां प्रियकाम्यया ॥ ३५ ॥  
ततो राज्ञाभ्यनुज्ञातः कृष्णया सहबन्धुभिः ।  
ययौ द्वारवतीं ब्रह्मन् सार्जुनो यदुभिर्वृतः ॥ ३६ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे नैमिषीयोपाख्याने परीक्षिज्जन्माद्युत्कर्षो नाम द्वादशोऽध्यायः ॥ १२ ॥  
हरिः ॐ तत्सत् श्रीकृष्णार्पणमस्तु ॥