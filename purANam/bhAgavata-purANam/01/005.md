---
title: ००५

---
सूत उवाच ।  
(अनुष्टुप्)  
अथ तं सुखमासीन उपासीनं बृहच्छ्रवाः ।  
देवर्षिः प्राह विप्रर्षिं वीणापाणिः स्मयन्निव ॥ १ ॥  
नारद उवाच ।  
पाराशर्य महाभाग भवतः कच्चिदात्मना ।  
परितुष्यति शारीर आत्मा मानस एव वा ॥ २ ॥  
जिज्ञासितं सुसम्पन्नं अपि ते महदद्भुतम् ।  
कृतवान् भारतं यस्त्वं सर्वार्थपरिबृंहितम् ॥ ३ ॥  
जिज्ञासितमधीतं च यत्तद् ब्रह्म सनातनम् ।  
तथापि शोचस्यात्मानं अकृतार्थ इव प्रभो ॥ ४ ॥  
व्यास उवाच ।  
(उपेन्द्रवज्रा)  
अस्त्येव मे सर्वमिदं त्वयोक्तं  
तथापि नात्मा परितुष्यते मे ।  
तन्मूलमव्यक्तमगाधबोधं  
पृच्छामहे त्वात्मभवात्मभूतम् ॥ ५ ॥  
स वै भवान् वेद समस्तगुह्यं  
उपासितो यत्पुरुषः पुराणः ।  
परावरेशो मनसैव विश्वं  
सृजत्यवत्यत्ति गुणैरसङ्गः ॥ ६ ॥  
त्वं पर्यटन्नर्क इव त्रिलोकीं  
अन्तश्चरो वायुरिवात्मसाक्षी ।  
परावरे ब्रह्मणि धर्मतो व्रतैः  
स्नातस्य मे न्यूनमलं विचक्ष्व ॥ ७ ॥  
श्रीनारद उवाच ।  
(अनुष्टुप्)  
भवतानुदितप्रायं यशो भगवतोऽमलम् ।  
येनैवासौ न तुष्येत मन्ये तद्दर्शनं खिलम् ॥ ८ ॥  
यथा धर्मादयश्चार्था मुनिवर्यानुकीर्तिताः ।  
न तथा वासुदेवस्य महिमा ह्यनुवर्णितः ॥ ९ ॥  
(वंशस्थ)  
न यद् वचश्चित्रपदं हरेर्यशो  
जगत्पवित्रं प्रगृणीत कर्हिचित् ।  
तद्वायसं तीर्थमुशन्ति मानसा  
न यत्र हंसा निरमन्त्युशिक्क्षयाः ॥ १० ॥  
तद्वाग्विसर्गो जनताघविप्लवो  
यस्मिन् प्रतिश्लोकमबद्धवत्यपि ।  
नामान्यनन्तस्य यशोऽङ्‌कितानि यत्  
श्रृण्वन्ति गायन्ति गृणन्ति साधवः ॥ ११ ॥  
नैष्कर्म्यमप्यच्युतभाववर्जितं  
न शोभते ज्ञानमलं निरञ्जनम् ।  
कुतः पुनः शश्वदभद्रमीश्वरे  
न चार्पितं कर्म यदप्यकारणम् ॥ १२ ॥  
अथो महाभाग भवानमोघदृक्  
शुचिश्रवाः सत्यरतो धृतव्रतः ।  
उरुक्रमस्याखिलबन्धमुक्तये  
समाधिनानुस्मर तद्‌विचेष्टितम् ॥ १३ ॥  
ततोऽन्यथा किञ्चन यद्‌विवक्षतः  
पृथग् दृशस्तत् कृतरूपनामभिः ।  
न कर्हिचित् क्वापि च दुःस्थिता मतिः  
लभेत वाताहतनौरिवास्पदम् ॥ १४ ॥  
जुगुप्सितं धर्मकृतेऽनुशासतः  
स्वभावरक्तस्य महान् व्यतिक्रमः ।  
यद्‌वाक्यतो धर्म इतीतरः स्थितो  
न मन्यते तस्य निवारणं जनः ॥ १५ ॥  
विचक्षणोऽस्यार्हति वेदितुं विभोः  
अनन्तपारस्य निवृत्तितः सुखम् ।  
प्रवर्तमानस्य गुणैरनात्मनः  
ततो भवान् दर्शय चेष्टितं विभोः ॥ १६ ॥  
त्यक्त्वा स्वधर्मं चरणाम्बुजं हरेः  
भजन् अपक्वोऽथ पतेत् ततो यदि ।  
यत्र क्व वाभद्रमभूदमुष्य किं  
को वार्थ आप्तोऽभजतां स्वधर्मतः ॥ १७ ॥  
(इन्द्रवंशा)  
तस्यैव हेतोः प्रयतेत कोविदो  
न लभ्यते यद्भ्रमतामुपर्यधः ।  
तल्लभ्यते दुःखवदन्यतः सुखं  
कालेन सर्वत्र गभीररंहसा ॥ १८ ॥  
(वंशस्थ)  
न वै जनो जातु कथञ्चनाव्रजेत्  
मुकुन्दसेव्यन्यवदङ्ग संसृतिम् ।  
स्मरन् मुकुन्दाङ्घ्र्युपगूहनं पुनः  
विहातुमिच्छेन्न रसग्रहो जनः ॥ १९ ॥  
इदं हि विश्वं भगवानिवेतरो  
यतो जगत्स्थाननिरोधसम्भवाः ।  
तद्धि स्वयं वेद भवांस्तथापि वै  
प्रादेशमात्रं भवतः प्रदर्शितम् ॥ २० ॥  
त्वमात्मनात्मानमवेह्यमोघदृक्  
परस्य पुंसः परमात्मनः कलाम् ।  
अजं प्रजातं जगतः शिवाय तन्  
महानुभावाभ्युदयोऽधिगण्यताम् ॥ २१ ॥  
इदं हि पुंसस्तपसः श्रुतस्य वा  
स्विष्टस्य सूक्तस्य च बुद्धिदत्तयोः ।  
अविच्युतोऽर्थः कविभिर्निरूपितो  
यदुत्तमश्लोक गुणानुवर्णनम् ॥ २२ ॥  
(इन्द्रवंशा)  
अहं पुरातीतभवेऽभवं मुने  
दास्यास्तु कस्याश्चन वेदवादिनाम् ।  
निरूपितो बालक एव योगिनां  
शुश्रूषणे प्रावृषि निर्विविक्षताम् ॥ २३ ॥  
ते मय्यपेताखिलचापलेऽर्भके  
दान्तेऽधृतक्रीडनकेऽनुवर्तिनि ।  
चक्रुः कृपां यद्यपि तुल्यदर्शनाः  
शुश्रूषमाणे मुनयोऽल्पभाषिणि ॥ २४ ॥  
उच्छिष्टलेपाननुमोदितो द्विजैः  
सकृत्स्म भुञ्जे तदपास्तकिल्बिषः ।  
एवं प्रवृत्तस्य विशुद्धचेतसः  
तद्धर्म एवात्मरुचिः प्रजायते ॥ २५ ॥  
(वंशस्थ)  
तत्रान्वहं कृष्णकथाः प्रगायतां  
अनुग्रहेणाश्रृणवं मनोहराः ।  
ताः श्रद्धया मेऽनुपदं विश्रृण्वतः  
प्रियश्रवस्यङ्ग ममाभवद् रुचिः ॥ २६ ॥  
(इन्द्रवंशा)  
तस्मिंस्तदा लब्धरुचेर्महामते  
प्रियश्रवस्यस्खलिता मतिर्मम ।  
ययाहमेतत् सदसत्स्वमायया  
पश्ये मयि ब्रह्मणि कल्पितं परे ॥ २७ ॥  
इत्थं शरत् प्रावृषिकावृतू हरेः  
विश्रृण्वतो मेऽनुसवं यशोऽमलम् ।  
सङ्कीर्त्यमानं मुनिभिर्महात्मभिः  
भक्तिः प्रवृत्ताऽऽत्मरजस्तमोपहा ॥ २८ ॥  
(अनुष्टुप्)  
तस्यैवं मेऽनुरक्तस्य प्रश्रितस्य हतैनसः ।  
श्रद्दधानस्य बालस्य दान्तस्यानुचरस्य च ॥ २९ ॥  
ज्ञानं गुह्यतमं यत्तत् साक्षाद्भगवतोदितम् ।  
अन्ववोचन् गमिष्यन्तः कृपया दीनवत्सलाः ॥ ३० ॥  
येनैवाहं भगवतो वासुदेवस्य वेधसः ।  
मायानुभावमविदं येन गच्छन्ति तत्पदम् ॥ ३१ ॥  
एतत् संसूचितं ब्रह्मन् तापत्रयचिकित्सितम् ।  
यदीश्वरे भगवति कर्म ब्रह्मणि भावितम् ॥ ३२ ॥  
आमयो यश्च भूतानां जायते येन सुव्रत ।  
तदेव ह्यामयं द्रव्यं न पुनाति चिकित्सितम् ॥ ३३ ॥  
एवं नृणां क्रियायोगाः सर्वे संसृतिहेतवः ।  
त एवात्मविनाशाय कल्पन्ते कल्पिताः परे ॥ ३४ ॥  
यदत्र क्रियते कर्म भगवत् परितोषणम् ।  
ज्ञानं यत् तद् अधीनं हि भक्तियोगसमन्वितम् ॥ ३५ ॥  
कुर्वाणा यत्र कर्माणि भगवच्छिक्षयासकृत् ।  
गृणन्ति गुणनामानि कृष्णस्यानुस्मरन्ति च ॥ ३६ ॥  
नमो भगवते तुभ्यं वासुदेवाय धीमहि ।  
प्रद्युम्नायानिरुद्धाय नमः सङ्कर्षणाय च ॥ ३७ ॥  
इति मूर्त्यभिधानेन मन्त्रमूर्तिममूर्तिकम् ।  
यजते यज्ञपुरुषं स सम्यग् दर्शनः पुमान् ॥ ३८ ॥  
इमं स्वनिगमं ब्रह्मन् अवेत्य मदनुष्ठितम् ।  
अदान्मे ज्ञानमैश्वर्यं स्वस्मिन् भावं च केशवः ॥ ३९ ॥  
(इन्द्रवंशा)  
त्वमप्यदभ्रश्रुत विश्रुतं विभोः  
समाप्यते येन विदां बुभुत्सितम् ।  
प्राख्याहि दुःखैर्मुहुरर्दितात्मनां  
सङ्क्लेशनिर्वाणमुशन्ति नान्यथा ॥ ४० ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे व्यासनारदसंवादे पञ्चमोऽध्यायः ॥ ५ ॥  
हरिः ॐ तत्सत् श्रीकृष्णार्पणमस्तु ॥