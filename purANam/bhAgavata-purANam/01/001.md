---
title: ००१
---
जन्माद्यस्य यतोऽन्वयादितरतः चार्थेष्वभिज्ञः स्वराट् ।  
तेने ब्रह्म हृदा य आदिकवये मुह्यन्ति यत् सूरयः ।  
तेजोवारिमृदां यथा विनिमयो यत्र त्रिसर्गोऽमृषा ।  
धाम्ना स्वेन सदा निरस्तकुहकं सत्यं परं धीमहि । १ ॥  
धर्मः प्रोज्झितकैतवोऽत्र परमो निर्मत्सराणां सतां ।  
वेद्यं वास्तवमत्र वस्तु शिवदं तापत्रयोन्मूलनम् ।  
श्रीमद्भागवते महामुनिकृते किं वा परैरीश्वरः ।  
सद्यो हृद्यवरुध्यतेऽत्र कृतिभिः शुश्रूषुभिः तत् क्षणात् ॥ २ ॥  
(द्रुतविलम्बित)  
निगमकल्पतरोर्गलितं फलं ।  
शुकमुखाद् अमृतद्रवसंयुतम् ।  
पिबत भागवतं रसमालयं ।  
मुहुरहो रसिका भुवि भावुकाः । ३ ॥  
(अनुष्टुप्)  
नैमिषेऽनिमिषक्षेत्रे ऋषयः शौनकादयः ।  
सत्रं स्वर्गायलोकाय सहस्रसममासत ॥ ४ ॥  
त एकदा तु मुनयः प्रातर्हुतहुताग्नयः ।  
सत्कृतं सूतमासीनं पप्रच्छुः इदमादरात् ॥ ५ ॥  
ऋषय ऊचुः ।  
त्वया खलु पुराणानि सेतिहासानि चानघ ।  
आख्यातान्यप्यधीतानि धर्मशास्त्राणि यान्युत । ६ ॥  
यानि वेदविदां श्रेष्ठो भगवान् बादरायणः ।  
अन्ये च मुनयः सूत परावरविदो विदुः ॥ ७ ॥  
वेत्थ त्वं सौम्य तत्सर्वं तत्त्वतः तदनुग्रहात् ।  
ब्रूयुः स्निग्धस्य शिष्यस्य गुरवो गुह्यमप्युत ॥ ८ ॥  
तत्र तत्राञ्जसाऽऽयुष्मन् भवता यद् विनिश्चितम् ।  
पुंसां एकान्ततः श्रेयः तन्नः शंसितुमर्हसि । ०९ ॥  
प्रायेणाल्पायुषः सभ्य कलौ अस्मिन् युगे जनाः ।  
मन्दाः सुमन्दमतयो मन्दभाग्या ह्युपद्रुताः ॥ १० ॥  
भूरीणि भूरिकर्माणि श्रोतव्यानि विभागशः ।  
अतः साधोऽत्र यत्सारं समुद्धृत्य मनीषया ।  
ब्रूहि नः श्रद्दधानानां येनात्मा संप्रसीदति ॥ ११ ॥  
सूत जानासि भद्रं ते भगवान् सात्वतां पतिः ।  
देवक्यां वसुदेवस्य जातो यस्य चिकीर्षया ॥ १२ ॥  
तन्नः शुष्रूषमाणानां अर्हस्यङ्गानुवर्णितुम् ।  
यस्यावतारो भूतानां क्षेमाय च भवाय च ॥ १३ ॥  
आपन्नः संसृतिं घोरां यन्नाम विवशो गृणन् ।  
ततः सद्यो विमुच्येत यद् बिभेति स्वयं भयम् ॥ १४ ॥  
यत्पादसंश्रयाः सूत मुनयः प्रशमायनाः ।  
सद्यः पुनन्त्युपस्पृष्टाः स्वर्धुन्यापोऽनुसेवया ॥ १५ ॥  
को वा भगवतस्तस्य पुण्यश्लोकेड्यकर्मणः ।  
शुद्धिकामो न श्रृणुयाद् यशः कलिमलापहम् ॥ १६ ॥  
तस्य कर्माण्युदाराणि परिगीतानि सूरिभिः ।  
ब्रूहि नः श्रद्दधानानां लीलया दधतः कलाः ॥ १७ ॥  
अथाख्याहि हरेर्धीमन् अवतारकथाः शुभाः ।  
लीला विदधतः स्वैरं ईश्वरस्यात्ममायया ॥ १८ ॥  
वयं तु न वितृप्याम उत्तमश्लोकविक्रमे ।  
यत् श्रृण्वतां रसज्ञानां स्वादु स्वादु पदे पदे ॥ १९ ॥  
कृतवान् किल वीर्याणि सह रामेण केशवः ।  
अतिमर्त्यानि भगवान् गूढः कपटमानुषः ॥ २० ॥  
कलिमागतमाज्ञाय क्षेत्रेऽस्मिन् वैष्णवे वयम् ।  
आसीना दीर्घसत्रेण कथायां सक्षणा हरेः ॥ २१ ॥  
त्वं नः संदर्शितो धात्रा दुस्तरं निस्तितीर्षताम् ।  
कलिं सत्त्वहरं पुंसां कर्णधार इवार्णवम् ॥ २२ ॥  
ब्रूहि योगेश्वरे कृष्णे ब्रह्मण्ये धर्मवर्मणि ।  
स्वां काष्ठामधुनोपेते धर्मः कं शरणं गतः ॥ २३ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे नैमिषीयोपाखाने प्रथमोऽध्यायः ॥ १ ॥