---
title: ०११
---
सूत उवाच ।  
आनर्तान् स उपव्रज्य स्वृद्धाञ्जनपदान् स्वकान् ।  
दध्मौ दरवरं तेषां विषादं शमयन्निव ॥ १ ॥  
स उच्चकाशे धवलोदरो दरोऽपि  
उरुक्रमस्य अधरशोण शोणिमा ।  
दाध्मायमानः करकञ्जसम्पुटे  
यथाब्जखण्डे कलहंस उत्स्वनः ॥ २ ॥  
तमुपश्रुत्य निनदं जगद्भयभयावहम् ।  
प्रत्युद्ययुः प्रजाः सर्वा भर्तृदर्शनलालसाः ॥ ३ ॥  
तत्रोपनीतबलयो रवेर्दीपमिवादृताः ।  
आत्मारामं पूर्णकामं निजलाभेन नित्यदा ॥ ४ ॥  
प्रीत्युत्फुल्लमुखाः प्रोचुः हर्षगद्गदया गिरा ।  
पितरं सर्वसुहृदं अवितारं इवार्भकाः ॥ ५ ॥  
नताः स्म ते नाथ सदाङ्‌घ्रिपङ्‌कजं  
विरिञ्चवैरिञ्च्य सुरेन्द्र वन्दितम् ।  
परायणं क्षेममिहेच्छतां परं  
न यत्र कालः प्रभवेत्परः प्रभुः ॥ ६ ॥  
भवाय नस्त्वं भव विश्वभावन  
त्वमेव माताथ सुहृत्पतिः पिता ।  
त्वं सद्गुरुर्नः परमं च दैवतं  
यस्यानुवृत्त्या कृतिनो बभूविम ॥ ७ ॥  
अहो सनाथा भवता स्म यद्वयं  
त्रैविष्टपानामपि दूरदर्शनम् ।  
प्रेमस्मित स्निग्ध निरीक्षणाननं  
पश्येम रूपं तव सर्वसौभगम् ॥ ८ ॥  
यर्ह्यम्बुजाक्षापससार भो भवान्  
कुरून् मधून् वाथ सुहृद् दिदृक्षया ।  
तत्राब्दकोटिप्रतिमः क्षणो भवेद्  
रविं विनाक्ष्णोरिव नस्तवाच्युत ॥ ९ ॥  
इति चोदीरिता वाचः प्रजानां भक्तवत्सलः ।  
शृण्वानोऽनुग्रहं दृष्ट्या वितन्वन् प्राविशत्पुरम् ॥ १० ॥  
मधुभोजदशार्हार्ह कुकुरान्धक वृष्णिभिः ।  
आत्मतुल्य बलैर्गुप्तां नागैर्भोगवतीमिव ॥ ११ ॥  
सर्वर्तु सर्वविभव पुण्यवृक्षलताश्रमैः ।  
उद्यानोपवनारामैः वृत पद्माकर श्रियम् ॥ १२ ॥  
गोपुरद्वारमार्गेषु कृतकौतुक तोरणाम् ।  
चित्रध्वजपताकाग्रैः अन्तः प्रतिहतातपाम् ॥ १३ ॥  
सम्मार्जित महामार्ग रथ्यापणक चत्वराम् ।  
सिक्तां गन्धजलैरुप्तां फलपुष्पाक्षताङ्‌कुरैः ॥ १४ ॥  
द्वारि द्वारि गृहाणां च दध्यक्षत फलेक्षुभिः ।  
अलङ्‌कृतां पूर्णकुम्भैः बलिभिः धूपदीपकैः ॥ १५ ॥  
निशम्य प्रेष्ठमायान्तं वसुदेवो महामनाः ।  
अक्रूरश्चोग्रसेनश्च रामश्चाद्भुतविक्रमः ॥ १६ ॥  
प्रद्युम्नः चारुदेष्णश्च साम्बो जाम्बवतीसुतः ।  
प्रहर्षवेग उच्छशित शयनासन भोजनाः ॥ १७ ॥  
वारणेन्द्रं पुरस्कृत्य ब्राह्मणैः ससुमङ्‌गलैः ।  
शङ्‌खतूर्य निनादेन ब्रह्मघोषेण चादृताः ।  
प्रत्युज्जग्मू रथैर्हृष्टाः प्रणयागत साध्वसाः ॥ १८ ॥  
वारमुख्याश्च शतशो यानैः तत् दर्शनोत्सुकाः ।  
लसत्कुण्डल निर्भात कपोल वदनश्रियः ॥ १९ ॥  
नटनर्तकगन्धर्वाः सूत मागध वन्दिनः ।  
गायन्ति चोत्तमश्लोक चरितानि अद्भुतानि च ॥ २० ॥  
भगवान् तत्र बन्धूनां पौराणां अनुवर्तिनाम् ।  
यथाविधि उपसङ्‌गम्य सर्वेषां मानमादधे ॥ २१ ॥  
प्रह्वाभिवादन आश्लेष करस्पर्श स्मितेक्षणैः ।  
आश्वास्य चाश्वपाकेभ्यो वरैश्च अभिमतैर्विभुः ॥ २२ ॥  
स्वयं च गुरुभिर्विप्रैः सदारैः स्थविरैरपि ।  
आशीर्भिः युज्यमानोऽन्यैः वन्दिभिश्चाविशत् पुरम् ॥ २३ ॥  
राजमार्गं गते कृष्णे द्वारकायाः कुलस्त्रियः ।  
हर्म्याण्यारुरुहुर्विप्र तदीक्षण महोत्सवाः ॥ २४ ॥  
नित्यं निरीक्षमाणानां यदपि द्वारकौकसाम् ।  
न वितृप्यन्ति हि दृशः श्रियो धामाङ्‌गमच्युतम् ॥ २५ ॥  
श्रियो निवासो यस्योरः पानपात्रं मुखं दृशाम् ।  
बाहवो लोकपालानां सारङ्‌गाणां पदाम्बुजम् ॥ २६ ॥  
सितातपत्रव्यजनैः उपस्कृतः  
नवर्षैः अभिवर्षितः पथि ।  
पिशङ्‌गवासा वनमालया बभौ  
यथार्कोडुप चाप वैद्युतैः ॥ २७ ॥  
प्रविष्टस्तु गृहं पित्रोः परिष्वक्तः स्वमातृभिः ।  
ववन्दे शिरसा सप्त देवकीप्रमुखा मुदा ॥ २८ ॥  
ताः पुत्रमङ्‌कं आरोप्य स्नेहस्नुत पयोधराः ।  
हर्षविह्वलितात्मानः सिषिचुः नेत्रजैर्जलैः ॥ २९ ॥  
अथाविशत् स्वभवनं सर्वकाममनुत्तमम् ।  
प्रासादा यत्र पत्नीनां सहस्राणि च षोडश ॥ ३० ॥  
पत्न्यः पतिं प्रोष्य गृहानुपागतं  
क्य सञ्जात मनोमहोत्सवाः ।  
उत्तस्थुरारात् सहसासनाशयात्  
व्रतैः व्रीडित लोचनाननाः ॥ ३१ ॥  
तं आत्मजैः दृष्टिभिरन्तरात्मना  
दुरन्तभावाः परिरेभिरे पतिम् ।  
निरुद्धमप्यास्रवदम्बु नेत्रयोः  
विलज्जतीनां भृगुवर्य वैक्लवात् ॥ ३२ ॥  
यद्यप्यसौ पार्श्वगतो रहोगतः  
तथापि तस्याङ्‌घ्रियुगं नवं नवम् ।  
पदे पदे का विरमेत तत्पदात्  
चलापि यच्छ्रीर्न जहाति कर्हिचित् ॥ ३३ ॥  
एवं नृपाणां क्षितिभारजन्मनां  
अक्षौहिणीभिः परिवृत्ततेजसाम् ।  
विधाय वैरं श्वसनो यथानलं  
मिथो वधेनोपरतो निरायुधः ॥ ३४ ॥  
स एष नरलोकेऽस्मिन् अवतीर्णः स्वमायया ।  
रेमे स्त्रीरत्नकूटस्थो भगवान् प्राकृतो यथा ॥ ३५ ॥  
उद्दामभाव पिशुनामल वल्गुहास ।  
व्रीडावलोकनिहतो मदनोऽपि यासाम् ॥  
सम्मुह्य चापमजहात् प्रमदोत्तमास्ता ।  
यस्येन्द्रियं विमथितुं कुहकैर्न शेकुः ॥ ३६ ॥  
तमयं मन्यते लोको ह्यसङ्‌गमपि सङ्‌गिनम् ।  
आत्मौपम्येन मनुजं व्यापृण्वानं यतोऽबुधः ॥ ३७ ॥  
एतत् ईशनमीशस्य प्रकृतिस्थोऽपि तद्गुणैः ।  
न युज्यते सदाऽत्मस्थैः यथा बुद्धिस्तदाश्रया ॥ ३८ ॥  
तं मेनिरेऽबला मूढाः स्त्रैणं चानुव्रतं रहः ।  
अप्रमाणविदो भर्तुः ईश्वरं मतयो यथा ॥ ३९ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे नैमिषीयोपाख्याने श्रीकृष्णद्वारकाप्रवेशो नाम एकादशोऽध्यायः ॥ ११ ॥  
हरिः ॐ तत्सत् श्रीकृष्णार्पणमस्तु ॥