---
title: ००२
---
व्यास उवाच ।  
इति संप्रश्नसंहृष्टो विप्राणां रौमहर्षणिः ।  
प्रतिपूज्य वचस्तेषां प्रवक्तुं उपचक्रमे ॥ १ ॥  
सूत उवाच ।  
(वसंततिलका)  
यं प्रव्रजन्तमनुपेतमपेतकृत्यं  
द्वैपायनो विरहकातर आजुहाव ।  
पुत्रेति तन्मयतया तरवोऽभिनेदुः  
तं सर्वभूतहृदयं मुनिमानतोऽस्मि ॥ २ ॥  
यः स्वानुभावमखिल श्रुतिसारमेकं  
अध्यात्मदीपं अतितितीर्षतां तमोऽन्धम् ।  
संसारिणां करुणयाऽऽह पुराणगुह्यं  
तं व्याससूनुमुपयामि गुरुं मुनीनाम् ॥ ३ ॥  
(अनुष्टुप्)  
नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥ ४ ॥  
मुनयः साधु पृष्टोऽहं भवद्‌भिः लोकमङ्गलम् ।  
यत्कृतः कृष्णसंप्रश्नो येनात्मा सुप्रसीदति ॥ ५ ॥  
स वै पुंसां परो धर्मो यतो भक्तिरधोक्षजे ।  
अहैतुक्यप्रतिहता ययात्मा संप्रसीदति ॥ ६ ॥  
वासुदेवे भगवति भक्तियोगः प्रयोजितः ।  
जनयत्याशु वैराग्यं ज्ञानं च यद् अहैतुकम् ॥ ७ ॥  
धर्मः स्वनुष्ठितः पुंसां विष्वक्सेनकथासु यः ।  
नोत्पादयेद् यदि रतिं श्रम एव हि केवलम् ॥ ८ ॥  
धर्मस्य ह्यापवर्ग्यस्य नार्थोऽर्थायोपकल्पते ।  
नार्थस्य धर्मैकान्तस्य कामो लाभाय हि स्मृतः ॥ ९ ॥  
कामस्य नेन्द्रियप्रीतिः लाभो जीवेत यावता ।  
जीवस्य तत्त्वजिज्ञासा नार्थो यश्चेह कर्मभिः ॥ १० ॥  
वदन्ति तत् तत्त्वविदः तत्त्वं यत् ज्ञानमद्वयम् ।  
ब्रह्मेति परमात्मेति भगवानिति शब्द्यते ॥ ११ ॥  
तत् श्रद्दधाना मुनयो ज्ञानवैराग्ययुक्तया ।  
पश्यन्त्यात्मनि चात्मानं भक्त्या श्रुतगृहीतया ॥ १२ ॥  
अतः पुम्भिः द्विजश्रेष्ठा वर्णाश्रमविभागशः ।  
स्वनुष्ठितस्य धर्मस्य संसिद्धिः हरितोषणम् ॥ १३ ॥  
तस्मादेकेन मनसा भगवान् सात्वतां पतिः ।  
श्रोतव्यः कीर्तितव्यश्च ध्येयः पूज्यश्च नित्यदा ॥ १४ ॥  
यद् अदनुध्यासिना युक्ताः कर्मग्रन्थिनिबन्धनम् ।  
छिन्दन्ति कोविदास्तस्य को न कुर्यात् कथारतिम् ॥ १५ ॥  
शुश्रूषोः श्रद्दधानस्य वासुदेवकथारुचिः ।  
स्यान्महत्सेवया विप्राः पुण्यतीर्थनिषेवणात् ॥ १६ ॥  
श्रृण्वतां स्वकथां कृष्णः पुण्यश्रवणकीर्तनः ।  
हृद्यन्तःस्थो ह्यभद्राणि विधुनोति सुहृत्सताम् ॥ १७ ॥  
नष्टप्रायेष्वभद्रेषु नित्यं भागवतसेवया ।  
भगवति उत्तमश्लोके भक्तिर्भवति नैष्ठिकी ॥ १८ ॥  
तदा रजस्तमोभावाः कामलोभादयश्च ये ।  
चेत एतैरनाविद्धं स्थितं सत्त्वे प्रसीदति ॥ १९ ॥  
एवं प्रसन्नमनसो भगवद्भक्तियोगतः ।  
भगवत् तत्त्वविज्ञानं मुक्तसङ्गस्य जायते ॥ २० ॥  
भिद्यते हृदयग्रन्थिः छिद्यन्ते सर्वसंशयाः ।  
क्षीयन्ते चास्य कर्माणि दृष्ट एवात्मनीश्वरे ॥ २१ ॥  
अतो वै कवयो नित्यं भक्तिं परमया मुदा ।  
वासुदेवे भगवति कुर्वन्त्यात्मप्रसादनीम् ॥ २२ ॥  
(वसंततिलका)  
सत्त्वं रजस्तम इति प्रकृतेर्गुणास्तैः  
युक्तः परः पुरुष एक इहास्य धत्ते ।  
स्थित्यादये हरिविरिञ्चिहरेति संज्ञाः  
श्रेयांसि तत्र खलु सत्त्वतनोः नृणां स्युः ॥ २३ ॥  
(अनुष्टुप्)  
पार्थिवाद् दारुणो धूमः तस्मादग्निस्त्रयीमयः ।  
तमसस्तु रजस्तस्मात् सत्त्वं यद् ब्रह्मदर्शनम् ॥ २४ ॥  
भेजिरे मुनयोऽथाग्रे भगवन्तं अधोक्षजम् ।  
सत्त्वं विशुद्धं क्षेमाय कल्पन्ते येऽनु तानिह ॥ २५ ॥  
मुमुक्षवो घोररूपान् हित्वा भूतपतीनथ ।  
नारायणकलाः शान्ता भजन्ति ह्यनसूयवः ॥ २६ ॥  
रजस्तमःप्रकृतयः समशीला भजन्ति वै ।  
पितृभूतप्रजेशादीन् श्रियैश्वर्यप्रजेप्सवः ॥ २७ ॥  
वासुदेवपरा वेदा वासुदेवपरा मखाः ।  
वासुदेवपरा योगा वासुदेवपराः क्रियाः ॥ २८ ॥  
वासुदेवपरं ज्ञानं वासुदेवपरं तपः ।  
वासुदेवपरो धर्मो वासुदेवपरा गतिः ॥ २९ ॥  
स एवेदं ससर्जाग्रे भगवान् आत्ममायया ।  
सद् असद् रूपया चासौ गुणमय्यागुणो विभुः ॥ ३० ॥  
तया विलसितेष्वेषु गुणेषु गुणवानिव ।  
अन्तःप्रविष्ट आभाति विज्ञानेन विजृम्भितः ॥ ३१ ॥  
यथा ह्यवहितो वह्निः दारुष्वेकः स्वयोनिषु ।  
नानेव भाति विश्वात्मा भूतेषु च तथा पुमान् ॥ ३२ ॥  
असौ गुणमयैर्भावैः भूत सूक्ष्मेन्द्रियात्मभिः ।  
स्वनिर्मितेषु निर्विष्टो भुङ्क्ते भूतेषु तद्गुणान् ॥ ३३ ॥  
भावयत्येष सत्त्वेन लोकान्वै लोकभावनः ।  
लीलावतारानुरतो देवतिर्यङ् नरादिषु ॥ ३४ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे नैमिषीयोपाख्याने द्वितीयोऽध्यायः ॥ २ ॥  
हरिः ॐ तत्सत् श्रीकृष्णार्पणमस्तु ॥