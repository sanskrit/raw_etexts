---
title: ००८
---
सूत उवाच ।  
(अनुष्टुप्)  
अथ ते सम्परेतानां स्वानामुदकमिच्छताम् ।  
दातुं सकृष्णा गङ्गायां पुरस्कृत्य ययुः स्त्रियः ॥। १ ॥  
ते निनीयोदकं सर्वे विलप्य च भृशं पुनः ।  
आप्लुता हरिपादाब्जः अजःपूतसरिज्जले ॥। २ ॥  
तत्रासीनं कुरुपतिं धृतराष्ट्रं सहानुजम् ।  
गान्धारीं पुत्रशोकार्तां पृथां कृष्णां च माधवः ॥। ३ ॥  
सांत्वयामास मुनिभिः हतबंधून् शुचार्पितान् ।  
भूतेषु कालस्य गतिं दर्शयन् अप्रतिक्रियाम् ॥। ४ ॥  
साधयित्वाजातशत्रोः स्वं राज्यं कितवैर्हृतम् ।  
घातयित्वासतो राज्ञः कचस्पर्शक्षतायुषः ॥। ५ ॥  
याजयित्वाश्वमेधैस्तं त्रिभिरुत्तमकल्पकैः ।  
तद्यशः पावनं दिक्षु शतमन्योरिवातनोत् ॥। ६ ॥  
आमंत्र्य पाण्डुपुत्रांश्च शैनेयोद्धवसंयुतः ।  
द्वैपायनादिभिर्विप्रैः पूजितैः प्रतिपूजितः ॥। ७ ॥  
गन्तुं कृतमतिर्ब्रह्मन् द्वारकां रथमास्थितः ।  
उपलेभेऽभिधावन्तीं उत्तरां भयविह्वलाम् ॥। ८ ॥  
उत्तरोवाच  
पाहि पाहि महायोगिन् देवदेव जगत्पते ।  
नान्यं त्वदभयं पश्ये यत्र मृत्युः परस्परम् ॥ ९ ॥  
अभिद्रवति मामीश शरस्तप्तायसो विभो ।  
कामं दहतु मां नाथ मा मे गर्भो निपात्यताम् ॥ १० ॥  
सूत उवाच ।  
उपधार्य वचस्तस्या भगवान् भक्तवत्सलः ।  
अपाण्डवमिदं कर्तुं द्रौणेरस्त्रमबुध्यत ॥ ११ ॥  
तर्ह्येवाथ मुनिश्रेष्ठ पाण्डवाः पञ्च सायकान् ।  
आत्मनोऽभिमुखान् दीप्तान् आलक्ष्यास्त्राण्युपाददुः ॥ १२ ॥  
व्यसनं वीक्ष्य तत्तेषां अनन्यविषयात्मनाम् ।  
सुदर्शनेन स्वास्त्रेण स्वानां रक्षां व्यधाद्विभुः ॥ १३ ॥  
अन्तःस्थः सर्वभूतानां आत्मा योगेश्वरो हरिः ।  
स्वमाययाऽऽवृणोद्गर्भं वैराट्याः कुरुतन्तवे ॥ १४ ॥  
यद्यप्यस्त्रं ब्रह्मशिरः त्वमोघं चाप्रतिक्रियम् ।  
वैष्णवं तेज आसाद्य समशाम्यद् भृगूद्वह ॥ १५ ॥  
मा मंस्था ह्येतदाश्चर्यं सर्वाश्चर्यमयेऽच्युते ।  
य इदं मायया देव्या सृजत्यवति हन्त्यजः ॥ १६ ॥  
ब्रह्मतेजोविनिर्मुक्तैः आत्मजैः सह कृष्णया ।  
प्रयाणाभिमुखं कृष्णं इदमाह पृथा सती ॥ १७ ॥  
कुन्त्युवाच ।  
नमस्ये पुरुषं त्वाऽऽद्यं ईश्वरं प्रकृतेः परम् ।  
अलक्ष्यं सर्वभूतानां अन्तर्बहिरवस्थितम् ॥ १८ ॥  
मायाजवनिकाच्छन्नं अज्ञाधोक्षजमव्ययम् ।  
न लक्ष्यसे मूढदृशा नटो नाट्यधरो यथा ॥ १९ ॥  
तथा परमहंसानां मुनीनां अमलात्मनाम् ।  
भक्तियोगविधानार्थं कथं पश्येम हि स्त्रियः ॥ २० ॥  
कृष्णाय वासुदेवाय देवकीनंदनाय च ।  
नंदगोपकुमाराय गोविंदाय नमो नमः ॥ २१ ॥  
नमः पङ्कजनाभाय नमः पङ्कजमालिने ।  
नमः पङ्कजनेत्राय नमस्ते पङ्कजाङ्घ्रये ॥ २२ ॥  
(वंशस्थ)  
यथा हृषीकेश खलेन देवकी  
कंसेन रुद्धातिचिरं शुचार्पिता ।  
विमोचिताहं च सहात्मजा विभो  
त्वयैव नाथेन मुहुर्विपद्गणात् ॥ २३ ॥  
विषान्महाग्नेः पुरुषाददर्शनाद्  
असत्सभाया वनवासकृच्छ्रतः ।  
मृधे मृधेऽनेकमहारथास्त्रतो  
द्रौण्यस्त्रतश्चास्म हरेऽभिरक्षिताः ॥ २४ ॥  
(अनुष्टुप्)  
विपदः सन्तु ताः शश्वत् तत्र तत्र जगद्गुरो ।  
भवतो दर्शनं यत्स्याद् अपुनर्भवदर्शनम् ॥ २५ ॥  
जन्मैश्वर्यश्रुतश्रीभिः एधमानमदः पुमान् ।  
नैवार्हत्यभिधातुं वै त्वां अकिञ्चनगोचरम् ॥ २६ ॥  
नमोऽकिञ्चनवित्ताय निवृत्तगुणवृत्तये ।  
आत्मारामाय शान्ताय कैवल्यपतये नमः ॥ २७ ॥  
मन्ये त्वां कालमीशानं अनादिनिधनं विभुम् ।  
समं चरन्तं सर्वत्र भूतानां यन्मिथः कलिः ॥ २८ ॥  
(वंशस्थ)  
न वेद कश्चिद् भगवंश्चिकीर्षितं  
तवेहमानस्य नृणां विडम्बनम् ।  
न यस्य कश्चिद् दयितोऽस्ति कर्हिचिद्  
द्वेष्यश्च यस्मिन्विषमा मतिर्नृणाम् ॥ २९ ॥  
(अनुष्टुप्)  
जन्म कर्म च विश्वात्मन् अजस्याकर्तुरात्मनः ।  
तिर्यङ् नृषिषु यादःसु तद् अत्यन्तविडम्बनम् ॥ ३० ॥  
(वसंततिलका)  
गोप्याददे त्वयि कृतागसि दाम तावद्  
या ते दशाश्रुकलिल अञ्जन संभ्रमाक्षम् ।  
वक्त्रं निनीय भयभावनया स्थितस्य  
सा मां विमोहयति भीरपि यद्‌बिभेति ॥ ३१ ॥  
(अनुष्टुप्)  
केचिद् आहुः अजं जातं पुण्यश्लोकस्य कीर्तये ।  
यदोः प्रियस्य अन्ववाये मलयस्येव चन्दनम् ॥ ३२ ॥  
अपरे वसुदेवस्य देवक्यां याचितोऽभ्यगात् ।  
अजस्त्वमस्य क्षेमाय वधाय च सुरद्विषाम् ॥ ३३ ॥  
भारावतारणायान्ये भुवो नाव इवोदधौ ।  
सीदन्त्या भूरिभारेण जातो ह्यात्मभुवार्थितः ॥ ३४ ॥  
भवेऽस्मिन् क्लिश्यमानानां अविद्याकामकर्मभिः ।  
श्रवण स्मरणार्हाणि करिष्यम् इति केचन ॥ ३५ ॥  
(वंशस्थ)  
श्रृण्वन्ति गायन्ति गृणन्त्यभीक्ष्णशः  
स्मरन्ति नन्दन्ति तवेहितं जनाः ।  
त एव पश्यन्त्यचिरेण तावकं  
भवप्रवाहोपरमं पदाम्बुजम् ॥ ३६ ॥  
अप्यद्य नस्त्वं स्वकृतेहित प्रभो  
जिहाससि स्वित् सुहृदोऽनुजीविनः ।  
येषां न चान्यत् भवतः पदाम्बुजात्  
परायणं राजसु योजितांहसाम् ॥ ३७ ॥  
(अनुष्टुप्)  
के वयं नामरूपाभ्यां यदुभिः सह पाण्डवाः ।  
भवतोऽदर्शनं यर्हि हृषीकाणां इव ईशितुः ॥ ३८ ॥  
नेयं शोभिष्यते तत्र यथेदानीं गदाधर ।  
त्वत्पदैः अङ्‌किता भाति स्वलक्षणविलक्षितैः ॥ ३९ ॥  
इमे जनपदाः स्वृद्धाः सुपक्वौषधिवीरुधः ।  
वनाद्रि नदी उदन्वन्तो ह्येधन्ते तव वीक्षितैः ॥ ४० ॥  
अथ विश्वेश विश्वात्मन् विश्वमूर्ते स्वकेषु मे ।  
स्नेहपाशं इमं छिन्धि दृढं पाण्डुषु वृष्णिषु ॥ ४१ ॥  
त्वयि मेऽनन्यविषया मतिर्मधुपतेऽसकृत् ।  
रतिं उद्वहतात् अद्धा गङ्गेवौघं उदन्वति ॥ ४२ ॥  
(वसंततिलका)  
श्रीकृष्ण कृष्णसख वृष्णि ऋषभावनिध्रुग्  
राजन्यवंशदहन अनपवर्ग वीर्य ।  
गोविन्द गोद्विजसुरार्तिहरावतार  
योगेश्वराखिलगुरो भगवन् नमस्ते ॥ ४३ ॥  
सूत उवाच ।  
(अनुष्टुप्)  
पृथयेत्थं कलपदैः परिणूताखिलोदयः ।  
मन्दं जहास वैकुण्ठो मोहयन्निव मायया ॥ ४४ ॥  
तां बाढं इति उपामंत्र्य प्रविश्य गजसाह्वयम् ।  
स्त्रियश्च स्वपुरं यास्यन् प्रेम्णा राज्ञा निवारितः ॥ ४५ ॥  
व्यासाद्यैरीश्वरेहा ज्ञैः कृष्णेनाद्भुतकर्मणा ।  
प्रबोधितोऽपि इतिहासैः नाबुध्यत शुचार्पितः ॥ ४६ ॥  
आह राजा धर्मसुतः चिन्तयन् सुहृदां वधम् ।  
प्राकृतेनात्मना विप्राः स्नेहमोहवशं गतः ॥ ४७ ॥  
अहो मे पश्यताज्ञानं हृदि रूढं दुरात्मनः ।  
पारक्यस्यैव देहस्य बह्व्यो मेऽक्षौहिणीर्हताः ॥ ४८ ॥  
बालद्विजसुहृन् मित्र पितृभ्रातृगुरु द्रुहः ।  
न मे स्यात् निरयात् मोक्षो ह्यपि वर्ष अयुत आयुतैः ॥ ४९ ॥  
नैनो राज्ञः प्रजाभर्तुः धर्मयुद्धे वधो द्विषाम् ।  
इति मे न तु बोधाय कल्पते शासनं वचः ॥ ५० ॥  
स्त्रीणां मत् हतबंधूनां द्रोहो योऽसौ इहोत्थितः ।  
कर्मभिः गृहमेधीयैः नाहं कल्पो व्यपोहितुम् ॥ ५१ ॥  
यथा पङ्केन पङ्काम्भः सुरया वा सुराकृतम् ।  
भूतहत्यां तथैवैकां न यज्ञैः मार्ष्टुमर्हति ॥ ५२ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे कुन्तीस्तुतिर्युधिष्ठिरानुतापो नाम अष्टमोऽध्यायः ॥ ८ ॥  
हरिः ॐ तत्सत् श्रीकृष्णार्पणमस्तु ॥