---
title: ००६
---
सूत उवाच ।  
(अनुष्टुप्)  
एवं निशम्य भगवान् देवर्षेर्जन्म कर्म च ।  
भूयः पप्रच्छ तं ब्रह्मन् व्यासः सत्यवतीसुतः ॥। १ ॥  
व्यास उवाच ।  
भिक्षुभिर्विप्रवसिते विज्ञानादेष्टृभिस्तव ।  
वर्तमानो वयस्याद्ये ततः किमकरोद्भवान् ॥। २ ॥  
स्वायंभुव कया वृत्त्या वर्तितं ते परं वयः ।  
कथं चेदमुदस्राक्षीः काले प्राप्ते कलेवरम् ॥। ३ ॥  
प्राक्कल्पविषयामेतां स्मृतिं ते सुरसत्तम ।  
न ह्येष व्यवधात्काल एष सर्वनिराकृतिः ॥। ४ ॥  
नारद उवाच ।  
भिक्षुभिर्विप्रवसिते विज्ञानादेष्टृभिर्मम ।  
वर्तमानो वयस्याद्ये तत एतदकारषम् ॥। ५ ॥  
एकात्मजा मे जननी योषिन्मूढा च किङ्करी ।  
मय्यात्मजेऽनन्यगतौ चक्रे स्नेहानुबंधनम् ॥। ६ ॥  
सास्वतंत्रा न कल्पासीद् योगक्षेमं ममेच्छती ।  
ईशस्य हि वशे लोको योषा दारुमयी यथा ॥। ७ ॥  
अहं च तद्ब्रह्मकुले ऊषिवांस्तदपेक्षया ।  
दिग्देशकालाव्युत्पन्नो बालकः पञ्चहायनः ॥। ८ ॥  
एकदा निर्गतां गेहाद् दुहन्तीं निशि गां पथि ।  
सर्पोऽदशत्पदा स्पृष्टः कृपणां कालचोदितः ॥ ९ ॥  
तदा तदहमीशस्य भक्तानां शमभीप्सतः ।  
अनुग्रहं मन्यमानः प्रातिष्ठं दिशमुत्तराम् ॥ १० ॥  
स्फीताञ्जनपदांस्तत्र पुरग्रामव्रजाकरान् ।  
खेटखर्वटवाटीश्च वनान्युपवनानि च ॥ ११ ॥  
चित्रधातुविचित्राद्रीन् इभभग्नभुजद्रुमान् ।  
जलाशयान् शिवजलान् नलिनीः सुरसेविताः ॥ १२ ॥  
चित्रस्वनैः पत्ररथैः विभ्रमद् भ्रमरश्रियः ।  
नलवेणुशरस्तम्ब कुशकीचकगह्वरम् ॥ १३ ॥  
एक एवातियातोऽहं अद्राक्षं विपिनं महत् ।  
घोरं प्रतिभयाकारं व्यालोलूकशिवाजिरम् ॥ १४ ॥  
परिश्रान्तेन्द्रियात्माहं तृट्परीतो बुभुक्षितः ।  
स्नात्वा पीत्वा ह्रदे नद्या उपस्पृष्टो गतश्रमः ॥ १५ ॥  
तस्मिन्निर्मनुजेऽरण्ये पिप्पलोपस्थ आश्रितः ।  
आत्मनात्मानमात्मस्थं यथाश्रुतमचिन्तयम् ॥ १६ ॥  
ध्यायतश्चरणांभोजं भावनिर्जितचेतसा ।  
औत्कण्ठ्याश्रुकलाक्षस्य हृद्यासीन्मे शनैर्हरिः ॥ १७ ॥  
प्रेमातिभरनिर्भिन्न पुलकाङ्गोऽतिनिर्वृतः ।  
आनंदसंप्लवे लीनो नापश्यमुभयं मुने ॥ १८ ॥  
रूपं भगवतो यत्तन् मनःकान्तं शुचापहम् ।  
अपश्यन् सहसोत्तस्थे वैक्लव्याद् दुर्मना इव ॥ १९ ॥  
दिदृक्षुस्तदहं भूयः प्रणिधाय मनो हृदि ।  
वीक्षमाणोऽपि नापश्यं अवितृप्त इवातुरः ॥ २० ॥  
एवं यतन्तं विजने मामाहागोचरो गिराम् ।  
गंभीरश्लक्ष्णया वाचा शुचः प्रशमयन्निव ॥ २१ ॥  
हन्तास्मिन् जन्मनि भवान् मा मां द्रष्टुमिहार्हति ।  
अविपक्वकषायाणां दुर्दर्शोऽहं कुयोगिनाम् ॥ २२ ॥  
सकृद् यद् दर्शितं रूपं एतत्कामाय तेऽनघ ।  
मत्कामः शनकैः साधु सर्वान् मुञ्चति हृच्छयान् ॥ २३ ॥  
सत्सेवयाऽदीर्घया ते जाता मयि दृढा मतिः ।  
हित्वावद्यमिमं लोकं गन्ता मज्जनतामसि ॥ २४ ॥  
मतिर्मयि निबद्धेयं न विपद्येत कर्हिचित् ।  
प्रजासर्गनिरोधेऽपि स्मृतिश्च मदनुग्रहात् ॥ २५ ॥  
(इंद्रवंशा)  
एतावदुक्त्वोपरराम तन्महद्  
भूतं नभोलिङ्गमलिङ्गमीश्वरम् ।  
अहं च तस्मै महतां महीयसे  
शीर्ष्णावनामं विदधेऽनुकंपितः ॥ २६ ॥  
नामान्यनन्तस्य हतत्रपः पठन्  
गुह्यानि भद्राणि कृतानि च स्मरन् ।  
गां पर्यटन् तुष्टमना गतस्पृहः  
कालं प्रतीक्षन् विमदो विमत्सरः ॥ २७ ॥  
(अनुष्टुप्)  
एवं कृष्णमतेर्ब्रह्मन् असक्तस्यामलात्मनः ।  
कालः प्रादुरभूत्काले तडित्सौदामनी यथा ॥ २८ ॥  
प्रयुज्यमाने मयि तां शुद्धां भागवतीं तनुम् ।  
आरब्धकर्मनिर्वाणो न्यपतत् पांचभौतिकः ॥ २९ ॥  
कल्पान्त इदमादाय शयानेऽम्भस्युदन्वतः ।  
शिशयिषोरनुप्राणं विविशेऽन्तरहं विभोः ॥ ३० ॥  
सहस्रयुगपर्यन्ते उत्थायेदं सिसृक्षतः ।  
मरीचिमिश्रा ऋषयः प्राणेभ्योऽहं च जज्ञिरे ॥ ३१ ॥  
अंतर्बहिश्च लोकान् त्रीन् पर्येम्यस्कन्दितव्रतः ।  
अनुग्रहात् महाविष्णोः अविघातगतिः क्वचित् ॥ ३२ ॥  
देवदत्तामिमां वीणां स्वरब्रह्मविभूषिताम् ।  
मूर्च्छयित्वा हरिकथां गायमानश्चराम्यहम् ॥ ३३ ॥  
प्रगायतः स्ववीर्याणि तीर्थपादः प्रियश्रवाः ।  
आहूत इव मे शीघ्रं दर्शनं याति चेतसि ॥ ३४ ॥  
एतद्ध्यातुरचित्तानां मात्रास्पर्शेच्छया मुहुः ।  
भवसिन्धुप्लवो दृष्टो हरिचर्यानुवर्णनम् ॥ ३५ ॥  
यमादिभिर्योगपथैः कामलोभहतो मुहुः ।  
मुकुंदसेवया यद्वत् तथात्माद्धा न शाम्यति ॥ ३६ ॥  
सर्वं तदिदमाख्यातं यत्पृष्टोऽहं त्वयानघ ।  
जन्मकर्मरहस्यं मे भवतश्चात्मतोषणम् ॥ ३७ ॥  
सूत उवाच ।  
एवं संभाष्य भगवान् नारदो वासवीसुतम् ।  
आमंत्र्य वीणां रणयन् ययौ यादृच्छिको मुनिः ॥ ३८ ॥  
अहो देवर्षिर्धन्योऽयं यत्कीर्तिं शार्ङ्गधन्वनः ।  
गायन्माद्यन्निदं तंत्र्या रमयत्यातुरं जगत् ॥ ३९ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे व्यासनारदसंवादे षष्ठोऽध्यायः ॥। ६ ॥  
हरिः ॐ तत्सत् श्रीकृष्णार्पणमस्तु ॥