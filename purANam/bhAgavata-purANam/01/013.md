---
title: ०१३

---
सूत उवाच ।  
विदुरस्तीर्थयात्रायां मैत्रेयादात्मनो गतिम् ।  
ज्ञात्वागाt हास्तिनपुरं तयावाप्तविवित्सितः ॥ १ ॥  
यावतः कृतवान् प्रश्नान् क्षत्ता कौषारवाग्रतः ।  
जातैकभक्तिः गोविन्दे तेभ्यश्चोपरराम ह ॥ २ ॥  
तं बन्धुमागतं दृष्ट्वा धर्मपुत्रः सहानुजः ।  
धृतराष्ट्रो युयुत्सुश्च सूतः शारद्वतः पृथा ॥ ३ ॥  
गान्धारी द्रौपदी ब्रह्मन् सुभद्रा चोत्तरा कृपी ।  
अन्याश्च जामयः पाण्डोः ज्ञातयः ससुताः स्त्रियः ॥ ४ ॥  
प्रत्युज्जग्मुः प्रहर्षेण प्राणं तन्व इवागतम् ।  
अभिसङ्‌गम्य विधिवत् परिष्वङ्‌गाभिवादनैः ॥ ५ ॥  
मुमुचुः प्रेमबाष्पौघं विरहौत्कण्ठ्य कातराः ।  
राजा तमर्हयां चक्रे कृतासन परिग्रहम् ॥ ६ ॥  
तं भुक्तवन्तं विश्रान्तं आसीनं सुखमासने ।  
प्रश्रयावनतो राजा प्राह तेषां च श्रृण्वताम् ॥ ७ ॥  
युधिष्ठिर उवाच ।  
अपि स्मरथ नो युष्मत् पक्षच्छायासमेधितान् ।  
विपद्गणाद् विषाग्न्यादेः मोचिता यत्समातृकाः ॥ ८ ॥  
कया वृत्त्या वर्तितं वः चरद्‌भिः क्षितिमण्डलम् ।  
तीर्थानि क्षेत्रमुख्यानि सेवितानीह भूतले ॥ ९ ॥  
भवद्विधा भागवताः तीर्थभूताः स्वयं विभो ।  
तीर्थीकुर्वन्ति तीर्थानि स्वान्तःस्थेन गदाभृता ॥ १० ॥  
अपि नः सुहृदस्तात बान्धवाः कृष्णदेवताः ।  
दृष्टाः श्रुता वा यदवः स्वपुर्यां सुखमासते ॥ ११ ॥  
इत्युक्तो धर्मराजेन सर्वं तत् समवर्णयत् ।  
यथानुभूतं क्रमशो विना यदुकुलक्षयम् ॥ १२ ॥  
नन्वप्रियं दुर्विषहं नृणां स्वयमुपस्थितम् ।  
नावेदयत् सकरुणो दुःखितान् द्रष्टुमक्षमः ॥ १३ ॥  
कञ्चित् कालमथ अवात्सीत् सत्कृतो देववत्सुखम् ।  
भ्रातुर्ज्येष्ठस्य श्रेयस्कृत् सर्वेषां सुखमावहन् ॥ १४ ॥  
अबिभ्रदर्यमा दण्डं यथावत् अघकारिषु ।  
यावद् दधार शूद्रत्वं शापात् वर्षशतं यमः ॥ १५ ॥  
युधिष्ठिरो लब्धराज्यो दृष्ट्वा पौत्रं कुलन्धरम् ।  
भ्रातृभिर्लोकपालाभैः मुमुदे परया श्रिया ॥ १६ ॥  
एवं गृहेषु सक्तानां प्रमत्तानां तदीहया ।  
अत्यक्रामत् अविज्ञातः कालः परमदुस्तरः ॥ १७ ॥  
विदुरस्तत् अभिप्रेत्य धृतराष्ट्रं अभाषत ।  
राजन् निर्गम्यतां शीघ्रं पश्येदं भयमागतम् ॥ १८ ॥  
प्रतिक्रिया न यस्येह कुतश्चित् कर्हिचित् प्रभो ।  
स एष भगवान् कालः सर्वेषां नः समागतः ॥ १९ ॥  
येन चैवाभिपन्नोऽयं प्राणैः प्रियतमैरपि ।  
जनः सद्यो वियुज्येत किमुतान्यैः धनादिभिः ॥ २० ॥  
पितृभ्रातृसुहृत्पुत्रा हतास्ते विगतं वयः ।  
आत्मा च जरया ग्रस्तः परगेहमुपाससे ॥ २१ ॥  
अहो महीयसी जन्तोः जीविताशा यया भवान् ।  
भीमापवर्जितं पिण्डं आदत्ते गृहपालवत् ॥ २२ ॥  
अग्निर्निसृष्टो दत्तश्च गरो दाराश्च दूषिताः ।  
हृतं क्षेत्रं धनं येषां तद्दत्तैरसुभिः कियत् ॥ २३ ॥  
तस्यापि तव देहोऽयं कृपणस्य जिजीविषोः ।  
परैत्यनिच्छतो जीर्णो जरया वाससी इव ॥ २४ ॥  
गतस्वार्थमिमं देहं विरक्तो मुक्तबन्धनः ।  
अविज्ञातगतिः जह्यात् स वै धीर उदाहृतः ॥ २५ ॥  
यः स्वकात्परतो वेह जातनिर्वेद आत्मवान् ।  
हृदि कृत्वा हरिं गेहात् प्रव्रजेत् स नरोत्तमः ॥ २६ ॥  
अथोदीचीं दिशं यातु स्वैरज्ञात गतिर्भवान् ।  
इतोऽर्वाक् प्रायशः कालः पुंसां गुणविकर्षणः ॥ २७ ॥  
एवं राजा विदुरेणानुजेन  
प्रज्ञाचक्षुर्बोधित आजमीढः ।  
छित्त्वा स्वेषु स्नेहपाशान्द्रढिम्नो  
निश्चक्राम भ्रातृसन्दर्शिताध्वा ॥ २८ ॥  
पतिं प्रयान्तं सुबलस्य पुत्री  
पतिव्रता चानुजगाम साध्वी ।  
हिमालयं न्यस्तदण्डप्रहर्षं  
मनस्विनामिव सत्सम्प्रहारः ॥ २९ ॥  
अजातशत्रुः कृतमैत्रो हुताग्निः  
विप्रान् नत्वा तिलगोभूमिरुक्मैः ।  
गृहं प्रविष्टो गुरुवन्दनाय  
न चापश्यत् पितरौ सौबलीं च ॥ ३० ॥  
तत्र सञ्जयमासीनं पप्रच्छोद्विग्नमानसः ।  
गावल्गणे क्व नस्तातो वृद्धो हीनश्च नेत्रयोः ॥ ३१ ॥  
अम्बा च हतपुत्राऽऽर्ता पितृव्यः क्व गतः सुहृत् ।  
अपि मय्यकृतप्रज्ञे हतबन्धुः स भार्यया ।  
आशंसमानः शमलं गङ्‌गायां दुःखितोऽपतत् ॥ ३२ ॥  
पितर्युपरते पाण्डौ सर्वान्नः सुहृदः शिशून् ।  
अरक्षतां व्यसनतः पितृव्यौ क्व गतावितः ॥ ३३ ॥  
सूत उवाच ।  
कृपया स्नेहवैक्लव्यात् सूतो विरहकर्शितः ।  
आत्मेश्वरमचक्षाणो न प्रत्याहातिपीडितः ॥ ३४ ॥  
विमृज्याश्रूणि पाणिभ्यां विष्टभ्यात्मानमात्मना ।  
अजातशत्रुं प्रत्यूचे प्रभोः पादावनुस्मरन् ॥ ३५ ॥  
सञ्जय उवाच ।  
नाहं वेद व्यवसितं पित्रोर्वः कुलनन्दन ।  
गान्धार्या वा महाबाहो मुषितोऽस्मि महात्मभिः ॥ ३७ ॥  
अथाजगाम भगवान् नारदः सहतुम्बुरुः ।  
प्रत्युत्थायाभिवाद्याह सानुजोऽभ्यर्चयन् मुनिम् ॥ ३८ ॥  
युधिष्ठिर उवाच ।  
नाहं वेद गतिं पित्रोः भगवन् क्व गतावितः ।  
अम्बा वा हतपुत्रार्ता क्व गता च तपस्विनी ॥ ३९ ॥  
कर्णधार इवापारे भगवान् पारदर्शकः ।  
अथाबभाषे भगवान् नारदो मुनिसत्तमः ॥ ४० ॥  
नारद उवाच ।  
मा कञ्चन शुचो राजन् यदीश्वरवशं जगत् ।  
लोकाः सपाला यस्येमे वहन्ति बलिमीशितुः ।  
स संयुनक्ति भूतानि स एव वियुनक्ति च ॥ ४० ॥  
यथा गावो नसि प्रोताः तन्त्यां बद्धाः स्वदामभिः ।  
वाक्तन्त्यां नामभिर्बद्धा वहन्ति बलिमीशितुः ॥ ४१ ॥  
यथा क्रीडोपस्कराणां संयोगविगमाविह ।  
इच्छया क्रीडितुः स्यातां तथैवेशेच्छया नृणाम् ॥ ४२ ॥  
यन्मन्यसे ध्रुवं लोकं अध्रुवं वा न चोभयम् ।  
सर्वथा न हि शोच्यास्ते स्नेहात् अन्यत्र मोहजात् ॥ ४३ ॥  
तस्माज्जह्यङ्‌ग वैक्लव्यं अज्ञानकृतमात्मनः ।  
कथं त्वनाथाः कृपणा वर्तेरंस्ते च मां विना ॥ ४४ ॥  
कालकर्म गुणाधीनो देहोऽयं पाञ्चभौतिकः ।  
कथमन्यांस्तु गोपायेत् सर्पग्रस्तो यथा परम् ॥ ४५ ॥  
अहस्तानि सहस्तानां अपदानि चतुष्पदाम् ।  
फल्गूनि तत्र महतां जीवो जीवस्य जीवनम् ॥ ४६ ॥  
तदिदं भगवान् राजन् एक आत्मात्मनां स्वदृक् ।  
अन्तरोऽनन्तरो भाति पश्य तं माययोरुधा ॥ ४७ ॥  
सोऽयमद्य महाराज भगवान् भूतभावनः ।  
कालरूपोऽवतीर्णोऽस्यां अभावाय सुरद्विषाम् ॥ ४८ ॥  
निष्पादितं देवकृत्यं अवशेषं प्रतीक्षते ।  
तावद् यूयं अवेक्षध्वं भवेद् यावदिहेश्वरः ॥ ४९ ॥  
धृतराष्ट्रः सह भ्रात्रा गान्धार्या च स्वभार्यया ।  
दक्षिणेन हिमवत ऋषीणां आश्रमं गतः ॥ ५० ॥  
स्रोतोभिः सप्तभिर्या वै स्वर्धुनी सप्तधा व्यधात् ।  
सप्तानां प्रीतये नाना सप्तस्रोतः प्रचक्षते ॥ ५१ ॥  
स्नात्वानुसवनं तस्मिन् हुत्वा चाग्नीन्यथाविधि ।  
अब्भक्ष उपशान्तात्मा स आस्ते विगतैषणः ॥ ५२ ॥  
जितासनो जितश्वासः प्रत्याहृतषडिन्द्रियः ।  
हरिभावनया ध्वस्तः अजःसत्त्वतमोमलः ॥ ५३ ॥  
विज्ञानात्मनि संयोज्य क्षेत्रज्ञे प्रविलाप्य तम् ।  
ब्रह्मण्यात्मानमाधारे घटाम्बरमिवाम्बरे ॥ ५४ ॥  
ध्वस्तमायागुणोदर्को निरुद्धकरणाशयः ।  
निवर्तिताखिलाहार आस्ते स्थाणुरिवाचलः ।  
तस्यान्तरायो मैवाभूः सन्न्यस्ताखिलकर्मणः ॥ ५५ ॥  
स वा अद्यतनाद् राजन् परतः पञ्चमेऽहनि ।  
कलेवरं हास्यति स्वं तच्च भस्मीभविष्यति ॥ ५६ ॥  
दह्यमानेऽग्निभिर्देहे पत्युः पत्नी सहोटजे ।  
बहिः स्थिता पतिं साध्वी तमग्निमनु वेक्ष्यति ॥ ५७ ॥  
विदुरस्तु तदाश्चर्यं निशाम्य कुरुनन्दन ।  
हर्षशोकयुतस्तस्माद् गन्ता तीर्थनिषेवकः ॥ ५८ ॥  
इत्युक्त्वाथारुहत् स्वर्गं नारदः सहतुम्बुरुः ।  
युधिष्ठिरो वचस्तस्य हृदि कृत्वाजहाच्छुचः ॥ ५९ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे नैमिषीयोपाख्याने त्रयोदशोऽध्यायः ॥ १३ ॥  
हरिः ॐ तत्सत् श्रीकृष्णार्पणमस्तु ॥