---
title: ००७
---
शौनक उवाच ।  
(अनुष्टुप्)  
निर्गते नारदे सूत भगवान् बादरायणः ।  
श्रुतवांस्तदभिप्रेतं ततः किमकरोद् विभुः ।  
सूत उवाच ।  
ब्रह्मनद्यां सरस्वत्यां आश्रमः पश्चिमे तटे ।  
शम्याप्रास इति प्रोक्त ऋषीणां सत्रवर्धनः ॥। २ ॥  
तस्मिन् स्व आश्रमे व्यासो बदरीषण्डमण्डिते ।  
आसीनोऽप उपस्पृश्य प्रणिदध्यौ मनः स्वयम् ॥। ३ ॥  
भक्तियोगेन मनसि सम्यक् प्रणिहितेऽमले ।  
अपश्यत् पुरुषं पूर्णं मायां च तदपाश्रयम् ॥। ४ ॥  
यया संमोहितो जीव आत्मानं त्रिगुणात्मकम् ।  
परोऽपि मनुतेऽनर्थं तत्कृतं चाभिपद्यते ॥। ५ ॥  
अनर्थोपशमं साक्षाद् भक्तियोगमधोक्षजे ।  
लोकस्याजानतो विद्वांन् चक्रे सात्वतसंहिताम् ॥। ६ ॥  
यस्यां वै श्रूयमाणायां कृष्णे परमपूरुषे ।  
भक्तिरुत्पद्यते पुंसः शोकमोहभयापहा ॥। ७ ॥  
स संहितां भागवतीं कृत्वानुक्रम्य चात्मजम् ।  
शुकं अध्यापयामास निवृत्तिनिरतं मुनिः ॥। ८ ॥  
शौनक उवाच ।  
स वै निवृत्तिनिरतः सर्वत्रोपेक्षको मुनिः ।  
कस्य वा बृहतीं एतां आत्मारामः समभ्यसत् ॥ ९ ॥  
सूत उवाच ।  
आत्मारामाश्च मुनयो निर्ग्रन्था अप्युरुक्रमे ।  
कुर्वन्ति अहैतुकीं भक्तिं इत्थंभूतगुणो हरिः ॥ १० ॥  
हरेर्गुणाक्षिप्तमतिः भगवान् बादरायणिः ।  
अध्यगान् महदाख्यानं नित्यं विष्णुजनप्रियः ॥ ११ ॥  
परीक्षितोऽथ राजर्षेः जन्मकर्मविलापनम् ।  
संस्थां च पाण्डुपुत्राणां वक्ष्ये कृष्णकथोदयम् ॥ १२ ॥  
(इंद्रवज्रा)  
यदा मृधे कौरवसृञ्जयानां  
वीरेष्वथो वीरगतिं गतेषु ।  
वृकोदराविद्धगदाभिमर्श  
भग्नोरुदण्डे धृतराष्ट्रपुत्रे ॥ १३ ॥  
भर्तुः प्रियं द्रौणिरिति स्म पश्यन्  
कृष्णासुतानां स्वपतां शिरांसि ।  
उपाहरद् विप्रियमेव तस्य  
जुगुप्सितं कर्म विगर्हयन्ति ॥ १४ ॥  
माता शिशूनां निधनं सुतानां  
निशम्य घोरं परितप्यमाना ।  
तदारुदद् बाष्पकलाकुलाक्षी  
तां सांत्वयन्नाह किरीटमाली ॥ १५ ॥  
तदा शुचस्ते प्रमृजामि भद्रे  
यद्ब्रह्मबंधोः शिर आततायिनः ।  
गाण्डीवमुक्तैः विशिखैरुपाहरे  
त्वाक्रम्य यत्स्नास्यसि दग्धपुत्रा ॥ १६ ॥  
(उपेंद्रवज्रा)  
इति प्रियां वल्गुविचित्रजल्पैः  
स सान्त्वयित्वाच्युतमित्रसूतः ।  
अन्वाद्रवद् दंशित उग्रधन्वा  
कपिध्वजो गुरुपुत्रं रथेन ॥ १७ ॥  
तमापतन्तं स विलक्ष्य दूरात्  
कुमारहोद्विग्नमना रथेन ।  
पराद्रवत् प्राणपरीप्सुरुर्व्यां  
यावद्गमं रुद्रभयाद् यथार्कः ॥ १८ ॥  
(अनुष्टुप्)  
यदाशरणमात्मानं ऐक्षत श्रान्तवाजिनम् ।  
अस्त्रं ब्रह्मशिरो मेने आत्मत्राणं द्विजात्मजः ॥ १९ ॥  
अथोपस्पृश्य सलिलं सन्दधे तत्समाहितः ।  
अजानन् उपसंहारं प्राणकृच्छ्र उपस्थिते ॥ २० ॥  
ततः प्रादुष्कृतं तेजः प्रचण्डं सर्वतो दिशम् ।  
प्राणापदमभिप्रेक्ष्य विष्णुं जिष्णुरुवाच ह ॥ २१ ॥  
अर्जुन उवाच ।  
कृष्ण कृष्ण महाबाहो भक्तानामभयङ्कर ।  
त्वमेको दह्यमानानां अपवर्गोऽसि संसृतेः ॥ २२ ॥  
त्वमाद्यः पुरुषः साक्षाद् ईश्वरः प्रकृतेः परः ।  
मायां व्युदस्य चिच्छक्त्या कैवल्ये स्थित आत्मनि ॥ २३ ॥  
स एव जीवलोकस्य मायामोहितचेतसः ।  
विधत्से स्वेन वीर्येण श्रेयो धर्मादिलक्षणम् ॥ २४ ॥  
तथायं चावतारस्ते भुवो भारजिहीर्षया ।  
स्वानां चानन्यभावानां अनुध्यानाय चासकृत् ॥ २५ ॥  
किमिदं स्वित्कुतो वेति देवदेव न वेद्‌म्यहम् ।  
सर्वतो मुखमायाति तेजः परमदारुणम् ॥ २६ ॥  
श्रीभगवानुवाच ।  
वेत्थेदं द्रोणपुत्रस्य ब्राह्ममस्त्रं प्रदर्शितम् ।  
नैवासौ वेद संहारं प्राणबाध उपस्थिते ॥ २७ ॥  
न ह्यस्यान्यतमं किञ्चिद् अस्त्रं प्रत्यवकर्शनम् ।  
जह्यस्त्रतेज उन्नद्धं अस्त्रज्ञो ह्यस्त्रतेजसा ॥ २८ ॥  
सूत उवाच ।  
श्रुत्वा भगवता प्रोक्तं फाल्गुनः परवीरहा ।  
स्पृष्ट्वापस्तं परिक्रम्य ब्राह्मं ब्राह्माय संदधे ॥ २९ ॥  
संहत्य अन्योन्यं उभयोः तेजसी शरसंवृते ।  
आवृत्य रोदसी खं च ववृधातेऽर्कवह्निवत् ॥ ३० ॥  
दृष्ट्वास्त्रतेजस्तु तयोः त्रिँल्लोकान् प्रदहन्महत् ।  
दह्यमानाः प्रजाः सर्वाः सांवर्तकममंसत ॥ ३१ ॥  
प्रजोपप्लवमालक्ष्य लोकव्यतिकरं च तम् ।  
मतं च वासुदेवस्य संजहारार्जुनो द्वयम् ॥ ३२ ॥  
तत आसाद्य तरसा दारुणं गौतमीसुतम् ।  
बबंधामर्षताम्राक्षः पशुं रशनया यथा ॥ ३३ ॥  
शिबिराय निनीषन्तं रज्ज्वा बद्ध्वा रिपुं बलात् ।  
प्राहार्जुनं प्रकुपितो भगवान् अंबुजेक्षणः ॥ ३४ ॥  
मैनं पार्थार्हसि त्रातुं ब्रह्मबंधुमिमं जहि ।  
यो असौ अनागसः सुप्तान् अवधीन्निशि बालकान् ॥ ३५ ॥  
मत्तं प्रमत्तमुन्मत्तं सुप्तं बालं स्त्रियं जडम् ।  
प्रपन्नं विरथं भीतं न रिपुं हन्ति धर्मवित् ॥ ३६ ॥  
स्वप्राणान्यः परप्राणैः प्रपुष्णात्यघृणः खलः ।  
तद् वधस्तस्य हि श्रेयो यद् दोषाद्यात्यधः पुमान् ॥ ३७ ॥  
प्रतिश्रुतं च भवता पाञ्चाल्यै श्रृण्वतो मम ।  
आहरिष्ये शिरस्तस्य यस्ते मानिनि पुत्रहा ॥ ३८ ॥  
तदसौ वध्यतां पाप आतताय्यात्मबंधुहा ।  
भर्तुश्च विप्रियं वीर कृतवान् कुलपांसनः ॥ ३९ ॥  
सूत उवाच ।  
एवं परीक्षता धर्मं पार्थः कृष्णेन चोदितः ।  
नैच्छद् हन्तुं गुरुसुतं यद्यप्यात्महनं महान् ॥ ४० ॥  
अथोपेत्य स्वशिबिरं गोविंदप्रियसारथिः ।  
न्यवेदयत् तं प्रियायै शोचन्त्या आत्मजान् हतान् ॥ ४१ ॥  
(वंशस्थ)  
तथाहृतं पशुवत्पाशबद्धं  
अवाङ्मुखं कर्मजुगुप्सितेन ।  
निरीक्ष्य कृष्णापकृतं गुरोः सुतं  
वामस्वभावा कृपया ननाम च ॥ ४२ ॥  
(अनुष्टुप्)  
उवाच चासहन्त्यस्य बंधनानयनं सती ।  
मुच्यतां मुच्यतां एष ब्राह्मणो नितरां गुरुः ॥ ४३ ॥  
सरहस्यो धनुर्वेदः सविसर्गोपसंयमः ।  
अस्त्रग्रामश्च भवता शिक्षितो यदनुग्रहात् ॥ ४४ ॥  
स एष भगवान् द्रोणः प्रजारूपेण वर्तते ।  
तस्यात्मनोऽर्धं पत्न्याः ते नान्वगाद् वीरसूः कृपी ॥ ४५ ॥  
तद् धर्मज्ञ महाभाग भवद्‌भिः र्गौरवं कुलम् ।  
वृजिनं नार्हति प्राप्तुं पूज्यं वन्द्यमभीक्ष्णशः ॥ ४६ ॥  
मा रोदीदस्य जननी गौतमी पतिदेवता ।  
यथाहं मृतवत्साऽर्ता रोदिम्यश्रुमुखी मुहुः ॥ ४७ ॥  
यैः कोपितं ब्रह्मकुलं राजन्यैरजितात्मभिः ।  
तत् कुलं प्रदहत्याशु सानुबंधं शुचार्पितम् ॥ ४८ ॥  
सूत उवाच ।  
धर्म्यं न्याय्यं सकरुणं निर्व्यलीकं समं महत् ।  
राजा धर्मसुतो राज्ञ्याः प्रत्यनंदद् वचो द्विजाः ॥ ४९ ॥  
नकुलः सहदेवश्च युयुधानो धनंजयः ।  
भगवान् देवकीपुत्रो ये चान्ये याश्च योषितः ॥ ५० ॥  
तत्राहामर्षितो भीमः तस्य श्रेयान् वधः स्मृतः ।  
न भर्तुर्नात्मनश्चार्थे योऽहन् सुप्तान् शिशून् वृथा ॥ ५१ ॥  
निशम्य भीमगदितं द्रौपद्याश्च चतुर्भुजः ।  
आलोक्य वदनं सख्युः इदमाह हसन्निव ॥ ५२ ॥  
श्रीभगवानुवाच ।  
ब्रह्मबंधुर्न हन्तव्य आततायी वधार्हणः ।  
मयैवोभयमाम्नातं परिपाह्यनुशासनम् ॥ ५३ ॥  
कुरु प्रतिश्रुतं सत्यं यत्तत् सांत्वयता प्रियाम् ।  
प्रियं च भीमसेनस्य पाञ्चाल्या मह्यमेव च ॥ ५४ ॥  
सूत उवाच ।  
अर्जुनः सहसाऽऽज्ञाय हरेर्हार्दमथासिना ।  
मणिं जहार मूर्धन्यं द्विजस्य सहमूर्धजम् ॥ ५५ ॥  
विमुच्य रशनाबद्धं बालहत्याहतप्रभम् ।  
तेजसा मणिना हीनं शिबिरान् निरयापयत् ॥ ५६ ॥  
वपनं द्रविणादानं स्थानान् निर्यापणं तथा ।  
एष हि ब्रह्मबंधूनां वधो नान्योऽस्ति दैहिकः ॥ ५७ ॥  
पुत्रशोकातुराः सर्वे पाण्डवाः सह कृष्णया ।  
स्वानां मृतानां यत्कृत्यं चक्रुर्निर्हरणादिकम् ॥ ५८ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे द्रौणिनिग्रहो नाम सप्तमोऽध्यायः ॥। ७ ॥  
हरिः ॐ तत्सत् श्रीकृष्णार्पणमस्तु ॥