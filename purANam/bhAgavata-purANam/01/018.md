---
title: ०१८

---
सूत उवाच ।  
यो वै द्रौण्यस्त्रविप्लुष्टो न मातुरुदरे मृतः ।  
अनुग्रहाद् भगवतः कृष्णस्याद्भुतकर्मणः ॥ १ ॥  
ब्रह्मकोपोत्थिताद् यस्तु तक्षकात् प्राणविप्लवात् ।  
न सम्मुमोहोरुभयाद् भगवत्यर्पिताशयः ॥ २ ॥  
उत्सृज्य सर्वतः सङ्गं विज्ञाताजितसंस्थितिः ।  
वैयासकेर्जहौ शिष्यो गङ्गायां स्वं कलेवरम् ॥ ३ ॥  
नोत्तमश्लोकवार्तानां जुषतां तत्कथामृतम् ।  
स्यात्सम्भ्रमोऽन्तकालेऽपि स्मरतां तत्पदाम्बुजम् ॥ ४ ॥  
तावत्कलिर्न प्रभवेत् प्रविष्टोऽपीह सर्वतः ।  
यावदीशो महानुर्व्यां आभिमन्यव एकराट् ॥ ५ ॥  
यस्मिन्नहनि यर्ह्येव भगवान् उत्ससर्ज गाम् ।  
तदैवेहानुवृत्तोऽसौ अधर्मप्रभवः कलिः ॥ ६ ॥  
नानुद्वेष्टि कलिं सम्राट् सारङ्ग इव सारभुक् ।  
कुशलान्याशु सिद्ध्यन्ति नेतराणि कृतानि यत् ॥ ७ ॥  
किं नु बालेषु शूरेण कलिना धीरभीरुणा ।  
अप्रमत्तः प्रमत्तेषु यो वृको नृषु वर्तते ॥ ८ ॥  
उपवर्णितमेतद् वः पुण्यं पारीक्षितं मया ।  
वासुदेव कथोपेतं आख्यानं यदपृच्छत ॥ ९ ॥  
या याः कथा भगवतः कथनीयोरुकर्मणः ।  
गुणकर्माश्रयाः पुम्भिः संसेव्यास्ता बुभूषुभिः ॥ १० ॥  
ऋषय ऊचुः  
सूत जीव समाः सौम्य शाश्वतीर्विशदं यशः ।  
यस्त्वं शंससि कृष्णस्य मर्त्यानां अमृतं हि नः ॥ ११ ॥  
कर्मण्यस्मिन् अनाश्वासे धूमधूम्रात्मनां भवान् ।  
आपाययति गोविन्द पादपद्मासवं मधु ॥ १२ ॥  
तुलयाम लवेनापि न स्वर्गं नापुनर्भवम् ।  
भगवत् सङ्‌गिसङ्गस्य मर्त्यानां किमुताशिषः ॥ १३ ॥  
को नाम तृप्येद् रसवित्कथायां  
महत्तमैकान्त परायणस्य ।  
नान्तं गुणानां अगुणस्य जग्मुः  
योगेश्वरा ये भवपाद्ममुख्याः ॥ १४ ॥  
तन्नो भवान् वै भगवत्प्रधानो  
महत्तमैकान्त परायणस्य ।  
हरेरुदारं चरितं विशुद्धं  
शुश्रूषतां नो वितनोतु विद्वन् ॥ १५ ॥  
स वै महाभागवतः परीक्षिद्  
येनापवर्गाख्यमदभ्रबुद्धिः ।  
ज्ञानेन वैयासकिशब्दितेन  
भेजे खगेन्द्रध्वजपादमूलम् ॥ १६ ॥  
तन्नः परं पुण्यमसंवृतार्थं  
आख्यानमत्यद्भुत योगनिष्ठम् ।  
आख्याह्यनन्ता चरितोपपन्नं  
पारीक्षितं भागवताभिरामम् ॥ १७ ॥  
सूत उवाच ।  
अहो वयं जन्मभृतोऽद्य हास्म  
वृद्धानुवृत्त्यापि विलोमजाताः ।  
दौष्कुल्यमाधिं विधुनोति शीघ्रं  
महत्तमानामभिधानयोगः ॥ १८ ॥  
कुतः पुनर्गृणतो नाम तस्य  
महत्तमैकान्त परायणस्य ।  
योऽनन्तशक्तिः भगवाननन्तो  
महद्गुणत्वाद् यमनन्तमाहुः ॥ १९ ॥  
एतावतालं ननु सूचितेन  
गुणैरसाम्यानतिशायनस्य ।  
हित्वेतरान् प्रार्थयतो विभूतिः  
यस्याङ्‌घ्रिरेणुं जुषतेऽनभीप्सोः ॥ २० ॥  
अथापि यत्पादनखावसृष्टं  
जगद्विरिञ्चोपहृतार्हणाम्भः ।  
सेशं पुनात्यन्यतमो मुकुन्दात्  
को नाम लोके भगवत्पदार्थः ॥ २१ ॥  
यत्रानुरक्ताः सहसैव धीरा  
व्यपोह्य देहादिषु सङ्गमूढम् ।  
व्रजन्ति तत्पारमहंस्यमन्त्यं  
यस्मिन्नहिंसोपशमः स्वधर्मः ॥ २२ ॥  
अहं हि पृष्टोऽर्यमणो भवद्‌भिः  
आचक्ष आत्मावगमोऽत्र यावान् ।  
नभः पतन्त्यात्मसमं पतत्त्रिणः  
तथा समं विष्णुगतिं विपश्चितः ॥ २३ ॥  
एकदा धनुरुद्यम्य विचरन्मृगयां वने ।  
मृगाननुगतः श्रान्तः क्षुधितस्तृषितो भृशम् ॥ २४ ॥  
जलाशयमचक्षाणः प्रविवेश तमाश्रमम् ।  
ददर्श मुनिमासीनं शान्तं मीलितलोचनम् ॥ २५ ॥  
प्रतिरुद्धेन्द्रियप्राण मनोबुद्धिमुपारतम् ।  
स्थानत्रयात्परं प्राप्तं ब्रह्मभूतमविक्रियम् ॥ २६ ॥  
विप्रकीर्णजटाच्छन्नं रौरवेणाजिनेन च ।  
विशुष्यत्तालुरुदकं तथाभूतमयाचत ॥ २७ ॥  
अलब्धतृणभूम्यादिः असम्प्राप्तार्घ्यसूनृतः ।  
अवज्ञातं इवात्मानं मन्यमानश्चुकोप ह ॥ २८ ॥  
अभूतपूर्वः सहसा क्षुत्तृड्भ्यामर्दितात्मनः ।  
ब्राह्मणं प्रत्यभूद्ब्रह्मन् मत्सरो मन्युरेव च ॥ २९ ॥  
स तु ब्रह्मऋषेरंसे गतासुमुरगं रुषा ।  
विनिर्गच्छन् धनुष्कोट्या निधाय पुरमागत् ॥ ३० ॥  
एष किं निभृताशेष करणो मीलितेक्षणः ।  
मृषा समाधिराहोस्वित् किं नु स्यात् क्षत्रबन्धुभिः ॥ ३१ ॥  
तस्य पुत्रोऽतितेजस्वी विहरन् बालकोऽर्भकैः ।  
राज्ञाघं प्रापितं तातं श्रुत्वा तत्रेदमब्रवीत् ॥ ३२ ॥  
अहो अधर्मः पालानां पीव्नां बलिभुजामिव ।  
स्वामिन्यघं यद् दासानां द्वारपानां शुनामिव ॥ ३३ ॥  
ब्राह्मणैः क्षत्रबन्धुर्हि गृहपालो निरूपितः ।  
स कथं तद्गृहे द्वाःस्थः सभाण्डं भोक्तुमर्हति ॥ ३४ ॥  
कृष्णे गते भगवति शास्तर्युत्पथगामिनाम् ।  
तद् भिन्नसेतूनद्याहं शास्मि पश्यत मे बलम् ॥ ३५ ॥  
इत्युक्त्वा रोषताम्राक्षो वयस्यान् ऋषिबालकः ।  
कौशिक्याप उपस्पृश्य वाग्वज्रं विससर्ज ह ॥ ३६ ॥  
इति लङ्‌घितमर्यादं तक्षकः सप्तमेऽहनि ।  
दङ्क्ष्यति स्म कुलाङ्गारं चोदितो मे ततद्रुहम् ॥ ३७ ॥  
ततोऽभ्येत्याश्रमं बालो गले सर्पकलेवरम् ।  
पितरं वीक्ष्य दुःखार्तो मुक्तकण्ठो रुरोद ह ॥ ३८ ॥  
स वा आङ्‌गिरसो ब्रह्मन् श्रुत्वा सुतविलापनम् ।  
उन्मील्य शनकैर्नेत्रे दृष्ट्वा चांसे मृतोरगम् ॥ ३९ ॥  
विसृज्य तं च पप्रच्छ वत्स कस्माद्धि रोदिषि ।  
केन वा तेऽपकृतं इत्युक्तः स न्यवेदयत् ॥ ४० ॥  
निशम्य शप्तमतदर्हं नरेन्द्रं  
स ब्राह्मणो नात्मजमभ्यनन्दत् ।  
अहो बतांहो महदद्य ते कृतं  
अल्पीयसि द्रोह उरुर्दमो धृतः ॥ ४१ ॥  
न वै नृभिर्नरदेवं पराख्यं  
सम्मातुमर्हस्यविपक्वबुद्धे ।  
यत्तेजसा दुर्विषहेण गुप्ता  
विन्दन्ति भद्राण्यकुतोभयाः प्रजाः ॥ ४२ ॥  
अलक्ष्यमाणे नरदेवनाम्नि  
रथाङ्गपाणावयमङ्ग लोकः ।  
तदा हि चौरप्रचुरो विनङ्क्ष्यति  
अरक्ष्यमाणोऽविव रूथवत् क्षणात् ॥ ४३ ॥  
तदद्य नः पापमुपैत्यनन्वयं  
यन्नष्टनाथस्य वसोर्विलुम्पकात् ।  
परस्परं घ्नन्ति शपन्ति वृञ्जते  
पशून् स्त्रियोऽर्थाम् पुरुदस्यवो जनाः ॥ ४४ ॥  
तदाऽऽर्यधर्मः प्रविलीयते नृणां  
वर्णाश्रमाचारयुतस्त्रयीमयः ।  
ततोऽर्थकामाभिनिवेशितात्मनां  
शुनां कपीनामिव वर्णसङ्करः ॥ ४५ ॥  
धर्मपालो नरपतिः स तु सम्राड् बृहच्छ्रवाः ।  
साक्षान् महाभागवतो राजर्षिर्हयमेधयाट् ॥ ४६ ॥  
क्षुत्तृट्श्रमयुतो दीनो नैवास्मच्छापमर्हति ॥ ४६.५ ।  
अपापेषु स्वभृत्येषु बालेनापक्वबुद्धिना ।  
पापं कृतं तद्भगवान् सर्वात्मा क्षन्तुमर्हति ॥ ४७ ॥  
तिरस्कृता विप्रलब्धाः शप्ताः क्षिप्ता हता अपि ।  
नास्य तत्प्रतिकुर्वन्ति तद्भक्ताः प्रभवोऽपि हि ॥ ४८ ॥  
इति पुत्रकृताघेन सोऽनुतप्तो महामुनिः ।  
स्वयं विप्रकृतो राज्ञा नैवाघं तदचिन्तयत् ॥ ४९ ॥  
प्रायशः साधवो लोके परैर्द्वन्द्वेषु योजिताः ।  
न व्यथन्ति न हृष्यन्ति यत आत्मागुणाश्रयः ॥ ५० ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे विप्रशापोपलम्भनं नाम्ना अष्टादशोऽध्यायः ॥ १८ ॥