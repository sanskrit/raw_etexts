---
title: ०२२
---
श्रीमद्‌भागवत महापुराण  
अष्टमः स्कन्धः - द्वाविंशोऽध्यायः  
बलिवचनं ब्रह्मणो वचनं भगवकृतं बलेः प्रशसनं तस्मै वरदानं च -  
श्रीशुक उवाच -   
(अनुष्टुप्)   
एवं विप्रकृतो राजन् बलिर्भगवतासुरः ।   
भिद्यमानोऽप्यभिन्नात्मा प्रत्याहाविक्लवं वचः ॥ १ ॥   
श्रीबलिरुवाच -   
यद्युत्तमश्लोक भवान्ममेरितं   
वचो व्यलीकं सुरवर्य मन्यते ।   
करोम्यृतं तन्न भवेत्प्रलम्भनं   
पदं तृतीयं कुरु शीर्ष्णि मे निजम् ॥ २ ॥   
बिभेमि नाहं निरयात् पदच्युतो   
न पाशबन्धाद्व्यसनाद् दुरत्ययात् ।   
नैवार्थकृच्छ्राद्भवतो विनिग्रहाद्   
असाधुवादाद्भृशमुद्विजे यथा ॥ ३ ॥   
(अनुष्टुप्)   
पुंसां श्लाघ्यतमं मन्ये दण्डमर्हत्तमार्पितम् ।   
यं न माता पिता भ्राता सुहृदश्चादिशन्ति हि ॥ ४ ॥   
त्वं नूनमसुराणां नः परोक्षः परमो गुरुः ।   
यो नोऽनेकमदान्धानां विभ्रंशं चक्षुरादिशत् ॥ ५ ॥   
यस्मिन् वैरानुबन्धेन व्यूढेन विबुधेतराः ।   
बहवो लेभिरे सिद्धिं यामु हैकान्तयोगिनः ॥ ६ ॥   
तेनाहं निगृहीतोऽस्मि भवता भूरिकर्मणा ।   
बद्धश्च वारुणैः पाशैः नातिव्रीडे न च व्यथे ॥ ७ ॥   
पितामहो मे भवदीयसम्मतः   
प्रह्राद आविष्कृतसाधुवादः ।   
भवद्विपक्षेण विचित्रवैशसं   
संप्रापितस्त्वं परमः स्वपित्रा ॥ ८ ॥   
किमात्मनानेन जहाति योऽन्ततः   
किं रिक्थहारैः स्वजनाख्यदस्युभिः ।   
किं जायया संसृतिहेतुभूतया   
मर्त्यस्य गेहैः किमिहायुषो व्ययः ॥ ९ ॥   
इत्थं स निश्चित्य पितामहो महान्   
अगाधबोधो भवतः पादपद्मम् ।   
ध्रुवं प्रपेदे ह्यकुतोभयं जनाद्   
भीतः स्वपक्षक्षपणस्य सत्तम ॥ १० ॥   
अथाहमप्यात्मरिपोस्तवान्तिकं   
दैवेन नीतः प्रसभं त्याजितश्रीः ।   
इदं कृतान्तान्तिकवर्ति जीवितं   
ययाध्रुवं स्तब्धमतिर्न बुध्यते ॥ ११ ॥   
श्रीशुक उवाच -   
(अनुष्टुप्)   
तस्येत्थं भाषमाणस्य प्रह्रादो भगवत्प्रियः ।   
आजगाम कुरुश्रेष्ठ राकापतिरिवोत्थितः ॥ १२ ॥   
तमिन्द्रसेनः स्वपितामहं श्रिया   
विराजमानं नलिनायतेक्षणम् ।   
प्रांशुं पिशंगांबरमञ्जनत्विषं   
प्रलंबबाहुं शुभगर्षभमैक्षत ॥ १३ ॥   
तस्मै बलिर्वारुणपाशयन्त्रितः   
समर्हणं नोपजहार पूर्ववत् ।   
ननाम मूर्ध्नाश्रुविलोललोचनः   
सव्रीडनीचीनमुखो बभूव ह ॥ १४ ॥   
स तत्र हासीनमुदीक्ष्य सत्पतिं   
हरिं सुनन्दाद्यनुगैरुपासितम् ।   
उपेत्य भूमौ शिरसा महामना   
ननाम मूर्ध्ना पुलकाश्रुविक्लवः ॥ १५ ॥   
श्रीप्रह्राद उवाच -   
त्वयैव दत्तं पदमैन्द्रमूर्जितं   
हृतं तदेवाद्य तथैव शोभनम् ।   
मन्ये महानस्य कृतो ह्यनुग्रहो   
विभ्रंशितो यच्छ्रिय आत्ममोहनात् ॥ १६ ॥   
यया हि विद्वानपि मुह्यते यतः   
तत् को विचष्टे गतिमात्मनो यथा ।   
तस्मै नमस्ते जगदीश्वराय वै   
नारायणायाखिललोकसाक्षिणे ॥ १७ ॥   
श्रीशुक उवाच -   
(अनुष्टुप्)   
तस्यानुश्रृवतो राजन् प्रह्रादस्य कृताञ्जलेः ।   
हिरण्यगर्भो भगवान् उवाच मधुसूदनम् ॥ १८ ॥   
बद्धं वीक्ष्य पतिं साध्वी तत्पत्नी भयविह्वला ।   
प्राञ्जलिः प्रणतोपेन्द्रं बभाषेऽवांमुखी नृप ॥ १९ ॥   
श्रीविन्ध्यावलिरुवाच -   
क्रीडार्थमात्मन इदं त्रिजगत्कृतं ते   
स्वाम्यं तु तत्र कुधियोऽपर ईश कुर्युः ।   
कर्तुः प्रभोस्तव किमस्यत आवहन्ति   
त्यक्तह्रियस्त्वदवरोपितकर्तृवादाः ॥ २० ॥   
श्रीब्रह्मोवाच -   
(अनुष्टुप्)   
भूतभावन भूतेश देवदेव जगन्मय ।   
मुञ्चैनं हृतसर्वस्वं नायमर्हति निग्रहम् ॥ २१ ॥   
कृत्स्ना तेऽनेन दत्ता भूर्लोकाः कर्मार्जिताश्च ये ।   
निवेदितं च सर्वस्वं आत्माविक्लवया धिया ॥ २२ ॥   
यत्पादयोरशठधीः सलिलं प्रदाय   
दूर्वाङ्‌कुरैरपि विधाय सतीं सपर्याम् ।   
अप्युत्तमां गतिमसौ भजते त्रिलोकीं   
दाश्वानविक्लवमनाः कथमार्तिमृच्छेत् ॥ २३ ॥   
श्रीभगवानुवाच -   
(अनुष्टुप्)   
ब्रह्मन् यमनुगृह्णामि तद्विशो विधुनोम्यहम् ।   
यन्मदः पुरुषः स्तब्धो लोकं मां चावमन्यते ॥ २४ ॥   
यदा कदाचित् जीवात्मा संसरन्निजकर्मभिः ।   
नानायोनिष्वनीशोऽयं पौरुषीं गतिमाव्रजेत् ॥ २५ ॥   
जन्मकर्मवयोरूप विद्यैश्वर्यधनादिभिः ।   
यद्यस्य न भवेत् स्तंभः तत्रायं मदनुग्रहः ॥ २६ ॥   
मानस्तम्भनिमित्तानां जन्मादीनां समन्ततः ।   
सर्वश्रेयःप्रतीपानां हन्त मुह्येन्न मत्परः ॥ २७ ॥   
एष दानवदैत्यानामग्रनीः कीर्तिवर्धनः ।   
अजैषीदजयां मायां सीदन्नपि न मुह्यति ॥ २८ ॥   
क्षीणरिक्थश्च्युतः स्थानात्क्षिप्तो बद्धश्च शत्रुभिः ।   
ज्ञातिभिश्च परित्यक्तो यातनामनुयापितः ॥ २९ ॥   
गुरुणा भर्त्सितः शप्तो जहौ सत्यं न सुव्रतः ।   
छलैरुक्तो मया धर्मो नायं त्यजति सत्यवाक् ॥ ३० ॥   
एष मे प्रापितः स्थानं दुष्प्रापं अमरैरपि ।   
सावर्णेरन्तरस्यायं भवितेन्द्रो मदाश्रयः ॥ ३१ ॥   
तावत् सुतलमध्यास्तां विश्वकर्मविनिर्मितम् ।   
यदाधयो व्याधयश्च क्लमस्तन्द्रा पराभवः ।  
नोपसर्गा निवसतां सम्भवन्ति ममेक्षया ॥ ३२ ॥   
इन्द्रसेन महाराज याहि भो भद्रमस्तु ते ।   
सुतलं स्वर्गिभिः प्रार्थ्यं ज्ञातिभिः परिवारितः ॥ ३३ ॥   
न त्वां अभिभविष्यन्ति लोकेशाः किमुतापरे ।   
त्वत् शासनातिगान् दैत्यान् चक्रं मे सूदयिष्यति ॥ ३४ ॥   
रक्षिष्ये सर्वतोऽहं त्वां सानुगं सपरिच्छदम् ।   
सदा सन्निहितं वीर तत्र मां द्रक्ष्यते भवान् ॥ ३५ ॥   
तत्र दानवदैत्यानां संगात् ते भाव आसुरः ।   
दृष्ट्वा मदनुभावं वै सद्यः कुण्ठो विनंक्ष्यति ॥ ३६ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे वामनप्रादुर्भवे बलिवामनसंवादे द्वाविंशोऽध्यायः ॥ २२ ॥   
हरिः ॐ तत्सत् श्रीकृष्णार्पणमस्तु ॥ 