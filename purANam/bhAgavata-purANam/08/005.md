---
title: ००५
---
श्रीशुक उवाच -  
(अनुष्टुप्)  
राजन् उदितमेतत्ते हरेः कर्माघनाशनम् ।  
गजेन्द्रमोक्षणं पुण्यं रैवतं त्वन्तरं श्रृणु ॥ १ ॥  
पञ्चमो रैवतो नाम मनुस्तामससोदरः ।  
बलिविन्ध्यादयस्तस्य सुता हार्जुनपूर्वकाः ॥ २ ॥  
विभुरिन्द्रः सुरगणा राजन्भूतरयादयः ।  
हिरण्यरोमा वेदशिरा ऊर्ध्वबाह्वादयो द्विजाः ॥ ३ ॥  
पत्नी विकुण्ठा शुभ्रस्य वैकुण्ठैः सुरसत्तमैः ।  
तयोः स्वकलया जज्ञे वैकुण्ठो भगवान् स्वयम् ॥ ४ ॥  
वैकुण्ठः कल्पितो येन लोको लोकनमस्कृतः ।  
रमया प्रार्थ्यमानेन देव्या तत्प्रियकाम्यया ॥ ५ ॥  
तस्यानुभावः कथितो गुणाश्च परमोदयाः ।  
भौमान् रेणून्स विममे यो विष्णोर्वर्णयेद्गुणान् ॥ ६ ॥  
षष्ठश्च चक्षुषः पुत्रः चाक्षुषो नाम वै मनुः ।  
पूरु पूरुष सुद्युम्न प्रमुखाश्चाक्षुषात्मजाः ॥ ७ ॥  
इन्द्रो मन्त्रद्रुमस्तत्र देवा आप्यादयो गणाः ।  
मुनयस्तत्र वै राजन् हविष्मद् वीरकादयः ॥ ८ ॥  
तत्रापि देवः सम्भूत्यां वैराजस्याभवत् सुतः ।  
अजितो नाम भगवान् अंशेन जगतः पतिः ॥ ९ ॥  
पयोधिं येन निर्मथ्य सुराणां साधिता सुधा ।  
भ्रममाणोऽम्भसि धृतः कूर्मरूपेण मन्दरः ॥ १० ॥  
श्रीराजोवाच -  
यथा भगवता ब्रह्मन् मथितः क्षीरसागरः ।  
यदर्थं वा यतश्चाद्रिं दधाराम्बुचरात्मना ॥ ११ ॥  
यथामृतं सुरैः प्राप्तं किं चान्यद् अभवत् ततः ।  
एतद्भगवतः कर्म वदस्व परमाद्भुतम् ॥ १२ ॥  
त्वया संकथ्यमानेन महिम्ना सात्वतां पतेः ।  
नातितृप्यति मे चित्तं सुचिरं तापतापितम् ॥ १३ ॥  
श्रीसूत उवाच -  
सम्पृष्टो भगवानेवं द्वैपायनसुतो द्विजाः ।  
अभिनन्द्य हरेर्वीर्यं अभ्याचष्टुं प्रचक्रमे ॥ १४ ॥  
श्रीशुक उवाच -  
यदा युद्धेऽसुरैर्देवा बध्यमानाः शितायुधैः ।  
गतासवो निपतिता नोत्तिष्ठेरन् स्म भूरिशः ॥ १५ ॥  
यदा दुर्वाससः शापात् सेन्द्रा लोकास्त्रयो नृप ।  
निःश्रीकाश्चाभवंस्तत्र नेशुरिज्यादयः क्रियाः ॥ १६ ॥  
निशाम्यैतत् सुरगणा महेन्द्रवरुणादयः ।  
नाध्यगच्छन्स्वयं मन्त्रैः मंत्रयन्तो विनिश्चितम् ॥ १७ ॥  
ततो ब्रह्मसभां जग्मुः मेरोर्मूर्धनि सर्वशः ।  
सर्वं विज्ञापयां चक्रुः प्रणताः परमेष्ठिने ॥ १८ ॥  
स विलोक्येन्द्रवाय्वादीन् निःसत्त्वान् गगतप्रभान् ।  
लोकान् अमंगलप्रायान् असुरानयथा विभुः ॥ १९ ॥  
समाहितेन मनसा संस्मरन् पुरुषं परम् ।  
उवाचोत्फुल्लवदनो देवान्स भगवान्परः ॥ २० ॥  
अहं भवो यूयमथोऽसुरादयो  
मनुष्यतिर्यग् द्रुमघर्मजातयः ।  
यस्यावतारांशकलाविसर्जिता  
व्रजाम सर्वे शरणं तमव्ययम् ॥ २१ ॥  
न यस्य वध्यो न च रक्षणीयो  
नोपेक्षणीयादरणीयपक्षः ।  
अथापि सर्गस्थितिसंयमार्थं  
धत्ते रजःसत्त्वतमांसि काले ॥ २२ ॥  
अयं च तस्य स्थितिपालनक्षणः  
सत्त्वं जुषाणस्य भवाय देहिनाम् ।  
तस्माद् व्रजामः शरणं जगद्गुरुं  
स्वानां स नो धास्यति शं सुरप्रियः ॥ २३ ॥  
श्रीशुक उवाच -  
इत्याभाष्य सुरान्वेधाः सह देवैररिन्दम ।  
अजितस्य पदं साक्षात् जगाम तमसः परम् ॥ २४ ॥  
तत्रादृष्टस्वरूपाय श्रुतपूर्वाय वै विभो ।  
स्तुतिमब्रूत दैवीभिः गीर्भिस्त्ववहितेन्द्रियः ॥ २५ ॥  
श्रीब्रह्मोवाच -  
अविक्रियं सत्यमनन्तमाद्यं  
गुहाशयं निष्कलमप्रतर्क्यम् ।  
मनोऽग्रयानं वचसानिरुक्तं  
नमामहे देववरं वरेण्यम् ॥ २६ ॥  
विपश्चितं प्राणमनोधियात्मनां  
अर्थेन्द्रियाभासमनिद्रमव्रणम् ।  
छायातपौ यत्र न गृध्रपक्षौ  
तमक्षरं खं त्रियुगं व्रजामहे ॥ २७ ॥  
अजस्य चक्रं त्वजयेर्यमाणं  
मनोमयं पञ्चदशारमाशु ।  
त्रिनाभि विद्युच्चलमष्टनेमि  
यदक्षमाहुस्तमृतं प्रपद्ये ॥ २८ ॥  
य एकवर्णं तमसः परं तद्  
अलोकमव्यक्तमनन्तपारम् ।  
आसां चकारोपसुपर्णमेनं  
उपासते योगरथेन धीराः ॥ २९ ॥  
न यस्य कश्चातितितर्ति मायां  
यया जनो मुह्यति वेद नार्थम् ।  
तं निर्जितात्मात्मगुणं परेशं  
नमाम भूतेषु समं चरन्तम् ॥ ३० ॥  
इमे वयं यत्प्रिययैव तन्वा  
सत्त्वेन सृष्टा बहिरन्तराविः ।  
गतिं न सूक्ष्मामृषयश्च विद्महे  
कुतोऽसुराद्या इतरप्रधानाः ॥ ३१ ॥  
पादौ महीयं स्वकृतैव यस्य  
चतुर्विधो यत्र हि भूतसर्गः ।  
स वै महापूरुष आत्मतन्त्रः  
प्रसीदतां ब्रह्म महाविभूतिः ॥ ३२ ॥  
अम्भस्तु यद्रेत उदारवीर्यं  
सिध्यन्ति जीवन्त्युत वर्धमानाः ।  
लोका स्त्रयोऽथाखिललोकपालाः  
प्रसीदतां नः स महाविभूतिः ॥ ३३ ॥  
सोमं मनो यस्य समामनन्ति  
दिवौकसां यो बलमन्ध आयुः ।  
ईशो नगानां प्रजनः प्रजानां  
प्रसीदतां नः स महाविभूतिः ॥ ३४ ॥  
अग्निर्मुखं यस्य तु जातवेदा  
जातः क्रियाकाण्डनिमित्तजन्मा ।  
अन्तःसमुद्रेऽनुपचन्स्वधातून्  
प्रसीदतां नः स महाविभूतिः ॥ ३५ ॥  
यच्चक्षुरासीत्तरणिर्देवयानं  
त्रयीमयो ब्रह्मण एष धिष्ण्यम् ।  
द्वारं च मुक्तेरमृतं च मृत्युः  
प्रसीदतां नः स महाविभूतिः ॥ ३६ ॥  
प्राणादभूद् यस्य चराचराणां  
प्राणः सहो बलमोजश्च वायुः ।  
अन्वास्म सम्राजमिवानुगा वयं  
प्रसीदतां नः स महाविभूतिः ॥ ३७ ॥  
श्रोत्राद् दिशो यस्य हृदश्च खानि  
प्रजज्ञिरे खं पुरुषस्य नाभ्याः ।  
प्राणेन्द्रियात्मासुशरीरकेतः  
प्रसीदतां नः स महाविभूतिः ॥ ३८ ॥  
बलान्महेन्द्रस्त्रिदशाः प्रसादान्  
मन्योर्गिरीशो धिषणाद्विरिञ्चः ।  
खेभ्यस्तु छन्दांस्यृषयो मेढ्रतः कः  
प्रसीदतां नः स महाविभूतिः ॥ ३९ ॥  
श्रीर्वक्षसः पितरश्छाययाऽऽसन्  
धर्मः स्तनादितरः पृष्ठतोऽभूत् ।  
द्यौर्यस्य शीर्ष्णोऽप्सरसो विहारात्  
प्रसीदतां नः स महाविभूतिः ॥ ४० ॥  
विप्रो मुखं ब्रह्म च यस्य गुह्यं  
राजन्य आसीद् भुजयोर्बलं च ।  
ऊर्वोर्विडोजोङ्‌घ्रिरवेदशूद्रौ  
प्रसीदतां नः स महाविभूतिः ॥ ४१ ॥  
लोभोऽधरात् प्रीतिरुपर्यभूद् द्युतिः  
नस्तः पशव्यः स्पर्शेन कामः ।  
भ्रुवोर्यमः पक्ष्मभवस्तु कालः  
प्रसीदतां नः स महाविभूतिः ॥ ४२ ॥  
द्रव्यं वयः कर्म गुणान्विशेषं  
यद्योगमायाविहितान्वदन्ति ।  
यद्दुर्विभाव्यं प्रबुधापबाधं  
प्रसीदतां नः स महाविभूतिः ॥ ४३ ॥  
नमोऽस्तु तस्मा उपशान्तशक्तये  
स्वाराज्यलाभप्रतिपूरितात्मने ।  
गुणेषु मायारचितेषु वृत्तिभिः  
न सज्जमानाय नभस्वदूतये ॥ ४४ ॥  
(अनुष्टुप्)  
स त्वं नो दर्शयात्मानं अस्मत् करणगोचरम् ।  
प्रपन्नानां दिदृक्षूणां सस्मितं ते मुखाम्बुजम् ॥ ४५ ॥  
तैस्तैः स्वेच्छाधृतै रूपैः काले काले स्वयं विभो ।  
कर्म दुर्विषहं यन्नो भगवान् तत्करोति हि ॥ ४६ ॥  
क्लेशभूर्यल्पसाराणि कर्माणि विफलानि वा ।  
देहिनां विषयार्तानां न तथैवार्पितं त्वयि ॥ ४७ ॥  
नावमः कर्मकल्पोऽपि विफलायेश्वरार्पितः ।  
कल्पते पुरुषस्यैव स ह्यात्मा दयितो हितः ॥ ४८ ॥  
यथा हि स्कन्धशाखानां तरोर्मूलावसेचनम् ।  
एवं आराधनं विष्णोः सर्वेषां आत्मनश्च हि ॥ ४९ ॥  
नमस्तुभ्यं अनन्ताय दुर्वितर्क्यात्मकर्मणे ।  
निर्गुणाय गुणेशाय सत्त्वस्थाय च साम्प्रतम् ॥ ५० ॥  
इति श्रीमद्‌भागवते महापुराणे पारमहंस्यां संहितायां अष्टमस्कन्धे अमृतमथने पञ्चमोऽध्यायः ॥ ५ ॥  
हरिः ॐ तत्सत् श्रीकृष्णार्पणमस्तु ॥  