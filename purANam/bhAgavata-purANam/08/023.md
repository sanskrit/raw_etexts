---
title: ०२३
---
श्रीमद्‌भागवत महापुराण  
अष्टमः स्कन्धः - त्रविंशोऽध्यायः  
बलेः सुतललोकगमनं वामनस्य उपेंद्रपदेऽभिषेकश्च -  
श्रीशुक उवाच -  
इत्युक्तवन्तं पुरुषं पुरातनं   
महानुभावोऽखिलसाधुसंमतः ।   
बद्धाञ्जलिर्बाष्पकलाकुलेक्षणो   
भक्त्युत्कलो गद्गदया गिराब्रवीत् ॥ १ ॥   
श्रीबलिरुवाच -   
अहो प्रणामाय कृतः समुद्यमः   
प्रपन्नभक्तार्थविधौ समाहितः ।   
यल्लोकपालैस्त्वदनुग्रहोऽमरैः   
अलब्धपूर्वोऽपसदेऽसुरेऽर्पितः ॥ २ ॥   
श्रीशुक उवाच -   
(अनुष्टुप्)   
इत्युक्त्वा हरिमानत्य ब्रह्माणं सभवं ततः ।   
विवेश सुतलं प्रीतो बलिर्मुक्तः सहासुरैः ॥ ३ ॥   
एवं इन्द्राय भगवान् प्रत्यानीय त्रिविष्टपम् ।   
पूरयित्वादितेः कामं अशासत् सकलं जगत् ॥ ४ ॥   
लब्धप्रसादं निर्मुक्तं पौत्रं वंशधरं बलिम् ।   
निशाम्य भक्तिप्रवणः प्रह्राद इदमब्रवीत् ॥ ५ ॥   
श्रीप्रह्राद उवाच -   
नेमं विरिञ्चो लभते प्रसादं   
न श्रीर्न शर्वः किमुतापरेऽन्ये ।   
यन्नोऽसुराणामसि दुर्गपालो   
विश्वाभिवन्द्यैरभिवन्दिताङ्‌घ्रिः ॥ ६ ॥   
यत्पादपद्ममकरन्दनिषेवणेन   
ब्रह्मादयः शरणदाश्नुवते विभूतीः ।   
कस्माद्वयं कुसृतयः खलयोनयस्ते   
दाक्षिण्यदृष्टिपदवीं भवतः प्रणीताः ॥ ७ ॥   
चित्रं तवेहितमहोऽमितयोगमाया   
लीलाविसृष्टभुवनस्य विशारदस्य ।   
सर्वात्मनः समदृशोऽविषमः स्वभावो   
भक्तप्रियो यदसि कल्पतरुस्वभावः ॥ ८ ॥   
श्रीभगवानुवाच -   
(अनुष्टुप्)   
वत्स प्रह्राद भद्रं ते प्रयाहि सुतलालयम् ।   
मोदमानः स्वपौत्रेण ज्ञातीनां सुखमावह ॥ ९ ॥   
नित्यं द्रष्टासि मां तत्र गदापाणिमवस्थितम् ।   
मद्दर्शनमहाह्लाद ध्वस्तकर्मनिबन्धनः ॥ १० ॥   
श्रीशुक उवाच -   
आज्ञां भगवतो राजन् प्रह्रादो बलिना सह ।   
बाढमित्यमलप्रज्ञो मूर्ध्न्याधाय कृताञ्जलिः ॥ ११ ॥   
परिक्रम्यादिपुरुषं सर्वासुरचमूपतिः ।   
प्रणतः तदनुज्ञातः प्रविवेश महाबिलम् ॥ १२ ॥   
अथाहोशनसं राजन् हरिर्नारायणोऽन्तिके ।   
आसीनं ऋत्विजां मध्ये सदसि ब्रह्मवादिनाम् ॥ १३ ॥   
ब्रह्मन् सन्तनु शिष्यस्य कर्मच्छिद्रं वितन्वतः ।   
यत् तत् कर्मसु वैषम्यं ब्रह्मदृष्टं समं भवेत् ॥ १४ ॥   
श्रीशुक्र उवाच -   
कुतस्तत्कर्मवैषम्यं यस्य कर्मेश्वरो भवान् ।   
यज्ञेशो यज्ञपुरुषः सर्वभावेन पूजितः ॥ १५ ॥   
मंत्रतः तंत्रतः छिद्रं देशकालार्हवस्तुतः ।   
सर्वं करोति निश्छिद्रं अनुसंकीर्तनं तव ॥ १६ ॥   
तथापि वदतो भूमन् करिष्याम्यनुशासनम् ।   
एतच्छ्रेयः परं पुंसां यत् तवाज्ञा अनुपालनम् ॥ १७ ॥   
श्रीशुक उवाच -   
अभिनन्द्य हरेराज्ञां उशना भगवानिति ।   
यज्ञच्छिद्रं समाधत्त बलेर्विप्रर्षिभिः सह ॥ १८ ॥   
एवं बलेर्महीं राजम् भिक्षित्वा वामनो हरिः ।   
ददौ भ्रात्रे महेन्द्राय त्रिदिवं यत्परैर्हृतम् ॥ १९ ॥   
प्रजापतिपतिर्ब्रह्मा देवर्षिपितृभूमिपैः ।   
दक्षभृग्वङ्‌गिरोमुख्यैः कुमारेण भवेन च ॥ २० ॥   
कश्यपस्यादितेः प्रीत्यै सर्वभूतभवाय च ।   
लोकानां लोकपालानां अकरोद् वामनं पतिम् ॥ २१ ॥   
वेदानां सर्वदेवानां धर्मस्य यशसः श्रियः ।   
मंगलानां व्रतानां च कल्पं स्वर्गापवर्गयोः ॥ २२ ॥   
उपेन्द्रं कल्पयां चक्रे पतिं सर्वविभूतये ।   
तदा सर्वाणि भूतानि भृशं मुमुदिरे नृप ॥ २३ ॥   
ततस्त्विन्द्रः पुरस्कृत्य देवयानेन वामनम् ।   
लोकपालैर्दिवं निन्ये ब्रह्मणा चानुमोदितः ॥ २४ ॥   
प्राप्य त्रिभुवनं चेन्द्र उपेन्द्रभुजपालितः ।   
श्रिया परमया जुष्टो मुमुदे गतसाध्वसः ॥ २५ ॥   
ब्रह्मा शर्वः कुमारश्च भृग्वाद्या मुनयो नृप ।   
पितरः सर्वभूतानि सिद्धा वैमानिकाश्च ये ॥ २६ ॥   
सुमहत्कर्म तद्विष्णोः गायन्तः परमाद्भुतम् ।   
धिष्ण्यानि स्वानि ते जग्मुः अदितिं च शशंसिरे ॥ २७ ॥   
सर्वं एतन्मयाख्यातं भवतः कुलनन्दन ।   
उरुक्रमस्य चरितं श्रोतॄणां अघमोचनम् ॥ २८ ॥   
पारं महिम्न उरुविक्रमतो गृणानो   
यः पार्थिवानि विममे स रजांसि मर्त्यः ।   
किं जायमान उत जात उपैति मर्त्य   
इत्याह मन्त्रदृगृषिः पुरुषस्य यस्य ॥ २९ ॥   
(अनुष्टुप्)   
य इदं देवदेवस्य हरेरद्भुतकर्मणः ।   
अवतारानुचरितं श्रृण्वन्याति परां गतिम् ॥ ३० ॥   
क्रियमाणे कर्मणीदं दैवे पित्र्येऽथ मानुषे ।   
यत्र यत्रानुकीर्त्येत तत्तेषां सुकृतं विदुः ॥ ३१ ॥   
इति श्रीमद्‌भागवते महापुराणे पारमहंस्यां संहितायां   
अष्टमस्कन्धे वामनावतारचरिते त्रयोविंशोऽध्यायः ॥ २३ ॥   
हरिः ॐ तत्सत् श्रीकृष्णार्पणमस्तु ॥ 