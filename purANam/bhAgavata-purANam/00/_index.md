---
title: ०० माहात्म्यम्
unicode_script: devanagari
---
॥ प्रथमोऽध्यायः - १ ॥  
सच्चिदानन्दरूपाय विश्वोत्पत्यादिहेतवे ।  
तापत्रयविनाशाय श्रीकृष्णाय वयं नुमः ॥ १॥  
यं प्रव्रजन्तमनपेतमपेतकृत्यं  
द्वैपायनो विरहकातर आजुहाव ।  
पुत्रेति तन्मयतया तरवोऽभिनेदुस्तं   
सर्वभूतहृदयं मुनिमानतोऽस्मि ॥ २॥  
नैमिषे सूतमासीनमभिवाद्य महामतिम् ।  
कथामृतरसास्वादकुशलः शौनकोऽब्रवीत् ॥ ३॥  
शौनक उवाच   
अज्ञानध्वान्तविध्वंसकोटिसूर्यसमप्रभ ।  
सूताख्याहि कथासारं मम कर्णरसायनम् ॥ ४॥  
भक्तिज्ञानविरागाप्तो विवेको वर्धते महान् ।  
मायामोहनिरासश्च वैष्णवैः क्रियते कथम् ॥ ५॥  
इह घोरे कलौ प्रायो जीवश्चासुरतां गतः ।  
क्लेशाक्रान्तस्य तस्यैव शोधने किं परायणम् ॥ ६॥  
श्रेयसां यद्भवेच्छ्रेयः पावनानां च पावनम् ।  
कृष्णप्राप्तिकरं शश्वत्साधनं तद्वदाधुना ॥ ७॥  
चिन्तामणिर्लोकसुखं सुरद्रुः स्वर्गसम्पदम् ।  
प्रयच्छति गुरुः प्रीतो वैकुण्ठं योगिदुर्लभम् ॥ ८॥  
सूत उवाच   
प्रीतिः शौनक चित्ते ते ह्यतो वच्मि विचार्य च ।  
सर्वसिद्धान्तनिष्पन्नं संसारभयनाशनम् ॥ ९॥  
भक्त्योघवर्धनं यच्च कृष्णसन्तोषहेतुकम् ।  
तदहं तेऽभिधास्यामि सावधानतया शृणु ॥ १०॥  
कालव्यालमुखग्रासत्रासनिर्णाशहेतवे ।  
श्रीमद्भागवतं शास्त्रं कलौ कीरेण भाषितम् ॥ ११॥  
एतस्मादपरं किञ्चिन्मनःशुद्ध्यै न विद्यते ।  
जन्मान्तरे भवेत्पुण्यं तदा भागवतं लभेत् ॥ १२॥  
परीक्षिते कथां वक्तुं सभायां संस्थिते शुके ।  
सुधाकुम्भं गृहीत्वैव देवास्तत्र समागमन् ॥ १३॥  
शुकं नत्वावदन् सर्वे स्वकार्यकुशलाः सुराः ।  
कथासुधां प्रयच्छस्व गृहीत्वैव सुधामिमाम् ॥ १४॥  
एवं विनिमये जाते सुधा राज्ञा प्रपीयताम् ।  
प्रपास्यामो वयं सर्वे श्रीमद्भागवतामृतम् ॥ १५॥  
क्व सुधा क्व कथा लोके क्व काचः क्व मणिर्महान् ।  
ब्रह्मरातो विचार्यैवं तदा देवान् जहास ह ॥ १६॥  
अभक्तांस्तांश्च विज्ञाय न ददौ स कथामृतम् ।   
श्रीमद्भागवती वार्ता सुराणामपि दुर्लभा ॥ १७॥  
राज्ञो मोक्षं तथा वीक्ष्य पुरा धातापि विस्मितः ।  
सत्यलोके तुलां बद्ध्वातोलयत्साधनान्यजः ॥ १८॥  
लघून्यन्यानि जातानि गौरवेण इदं महत् ।  
तदा ऋषिगणाः सर्वे विस्मयं परमं ययुः ॥ १९॥  
मेनिरे भगवद्रूपं शास्त्रं भागवतं कलौ ।  
पठनाच्छ्रवणात्सद्यो वैकुण्ठफलदायकम् ॥ २०॥  
सप्ताहेन श्रुतं चैतत्सर्वथा मुक्तिदायकम् ।  
सनकाद्यैः पुरा प्रोक्तं नारदाय दयापरैः ॥ २१॥  
यद्यपि ब्रह्मसंबन्धाच्छ्रुतमेतत्सुरर्षिणा ।  
सप्ताहश्रवणविधिः कुमारैस्तस्य भाषितः ॥ २२॥  
शौनक उवाच   
लोकविग्रहमुक्तस्य नारदस्यास्थिरस्य च ।  
विधिश्रवे कुतः प्रीतिः संयोगः कुत्र तैः सह ॥ २३॥  
सूत उवाच   
अत्र ते कीर्तयिष्यामि भक्तियुक्तं कथानकम् ।  
शुकेन मम यत्प्रोक्तं रहः शिष्यं विचार्य च ॥ २४॥  
एकदा हि विशालायां चत्वार ऋषयोऽमलाः ।  
सत्संगार्थं समायाता ददृशुस्तत्र नारदम् ॥ २५॥  
कुमारा ऊचुः   
कथं ब्रह्मन् दीनमुखः कुतश्चिन्तातुरो भवान् ।  
त्वरितं गम्यते कुत्र कुतश्चागमनं तव ॥ २६॥  
इदानीं शून्यचित्तोऽसि गतवित्तो यथा जनः ।  
तवेदं मुक्तसंगस्य नोचितं वद कारणम् ॥ २७॥  
नारद उवाच   
अहं तु पृथिवीं यातो ज्ञात्वा सर्वोत्तमामिति ।  
पुष्करं च प्रयागं च काशीं गोदावरीं तथा ॥ २८॥  
हरिक्षेत्रं कुरुक्षेत्रं श्रीरंगं सेतुबन्धनम् ।  
एवमादिषु तीर्थेषु भ्रममाण इतस्ततः ॥ २९॥  
नापश्यं कुत्रचिच्छर्म मनःसन्तोषकारकम् ।  
कलिनाधर्ममित्रेण धरेयं बाधिताधुना ॥ ३०॥  
सत्यं नास्ति तपः शौचं दया दानं न विद्यते ।  
उदरम्भरिणो जीवा वराकाः कूटभाषिणः ॥ ३१॥  
मन्दाः सुमन्दमतयो मन्दभाग्या ह्युपद्रुताः ।  
पाखण्डनिरताः सन्तो विरक्ताः सपरिग्रहाः ॥ ३२॥  
तरुणीप्रभुता गेहे श्यालको बुद्धिदायकः ।  
कन्याविक्रयिणो लोभाद्दम्पतीनां च कल्कनम् ॥ ३३॥  
आश्रमा यवनै रुद्धास्तीर्थानि सरितस्तथा ।  
देवतायतनान्यत्र दुष्टैर्नष्टानि भूरिशः ॥ ३४॥  
न योगी नैव सिद्धो वा न ज्ञानी सत्क्रियो नरः ।  
कलिदावानलेनाद्य साधनं भस्मतां गतम् ॥ ३५॥  
अट्टशूला जनपदाः शिवशूला द्विजातयः ।  
कामिन्यः केशशूलिन्यः सम्भवन्ति कलाविह ॥ ३६॥  
एवं पश्यन् कलेर्दोषान् पर्यटन्नवनीमहम् ।  
यामुनं तटमापन्नो यत्र लीला हरेरभूत् ॥ ३७॥  
तत्राश्चर्यं मया दृष्टं श्रूयतां तन्मुनीश्वराः ।  
एका तु तरुणी तत्र निषण्णा खिन्नमानसा ॥ ३८॥  
वृद्धौ द्वौ पतितौ पार्श्वे निःश्वसन्तावचेतनौ ।  
शुश्रूषन्ती प्रबोधन्ती रुदती च तयोः पुरः ॥ ३९॥  
दश दिक्षु निरीक्षन्ती रक्षितारं निजं वपुः ।  
वीज्यमाना शतस्त्रीभिर्बोध्यमाना मुहुर्मुहुः ॥ ४०॥  
दृष्ट्वा दूराद्गतः सोऽहं कौतुकेन तदन्तिकम् ।  
मां दृष्ट्वा चोत्थिता बाला विह्वला चाब्रवीद्वचः ॥ ४१॥  
बालोवाच   
भो भोः साधो क्षणं तिष्ठ मच्चिन्तामपि नाशय ।  
दर्शनं तव लोकस्य सर्वथाघहरं परम् ॥ ४२॥  
बहुथा तव वाक्येन दुःखशान्तिर्भविष्यति ।  
यदा भाग्यं भवेद्भूरि भवतो दर्शनं तदा ॥ ४३॥  
नारद उवाच   
कासि त्वं काविमौ चेमा नार्यः काः पद्मलोचनाः ।  
वद देवि सविस्तारं स्वस्य दुःखस्य कारणम् ॥ ४४॥  
बालोवाच   
अहं भक्तिरिति ख्याता इमौ मे तनयौ मतौ ।  
ज्ञानवैराग्यनामानौ कालयोगेन जर्जरौ ॥ ४५॥  
गङ्गाद्याः सरितश्चेमा मत्सेवार्थं समागताः ।  
तथापि न च मे श्रेयः सेवितायाः सुरैरपि ॥ ४६॥  
इदानीं शृणु मद्वार्तां सचित्तस्त्वं तपोधन ।  
वार्ता मे वितताप्यस्ति तां श्रुत्वा सुखमावह ॥ ४७॥  
उत्पन्ना द्रविडे साहं वृद्धिं कर्णाटके गता ।  
क्वचित्क्वचिन्महाराष्ट्रे गुर्जरे जीर्णतां गता ॥ ४८॥  
तत्र घोरकलेर्योगात्पाखण्डैः खण्डिताङ्गका ।  
दुर्बलाहं चिरं याता पुत्राभ्यां सह मन्दताम् ॥ ४९॥  
वृन्दावनं पुनः प्राप्य नवीनेव सुरूपिणी ।  
जाताहं युवती सम्यक्प्रेष्ठरूपा तु साम्प्रतम् ॥ ५०॥  
इमौ तु शयितावत्र सुतौ मे क्लिश्यतः श्रमात् ।  
इदं स्थानं परित्यज्य विदेशं गम्यते मया ॥ ५१॥  
जरठत्वं समायातौ तेन दुःखेन दुःखिता ।  
साहं तु तरुणी कस्मात्सुतौ वृद्धाविमौ कुतः ॥ ५२॥  
त्रयाणां सहचारित्वाद्वैपरीत्यं कुतः स्थितम् ।  
घटते जरठा माता तरुणौ तनयाविति ॥ ५३॥  
अतः शोचामि चात्मानं विस्मयाविष्टमानसा ।  
वद योगनिधे धीमन् कारणं चात्र किं भवेत् ॥ ५४॥  
नारद उवाच  
ज्ञानेनात्मनि पश्यामि सर्वमेतत्तवानघे ।  
न विषादस्त्वया कार्यो हरिः शं ते करिष्यति ॥ ५५॥  
सूत उवाच  
क्षणमात्रेण तज्ज्ञात्वा वाक्यमूचे मुनीश्वरः ॥ ५६॥  
नारद उवाच  
शृणुष्वावहिता बाले युगोऽयं दारुणः कलिः ।  
तेन लुप्तः सदाचारो योगमार्गस्तपांसि च ॥ ५७॥  
जना अघासुरायन्ते शाठ्यदुष्कर्मकारिणः ।  
इह सन्तो विषीदन्ति प्रहृष्यन्ति ह्यसाधवः ।  
धत्ते धैर्यं तु यो धीमान् स धीरः पण्डितोऽथवा ॥ ५८॥  
अस्पृश्यानवलोक्येयं शेषभारकरी धरा ।  
वर्षे वर्षे क्रमाज्जाता मङ्गलं नापि दृश्यते ॥ ५९॥  
न त्वामपि सुतैः साकं कोऽपि पश्यति साम्प्रतम् ।  
उपेक्षितानुरागान्धैर्जर्जरत्वेन संस्थिता ॥ ६०॥  
वृन्दावनस्य संयोगात्पुनस्त्वं तरुणी नवा ।  
धन्यं वृन्दावनं तेन भक्तिर्नृत्यति यत्र च ॥ ६१॥  
अत्रेमौ ग्राहकाभावान्न जरामपि मुञ्चतः ।  
किञ्चिदात्मसुखेनेह प्रसुप्तिर्मन्यतेऽनयोः ॥ ६२॥  
भक्तिरुवाच   
कथं परीक्षिता राज्ञा स्थापितो ह्यशुचिः कलिः ।  
प्रवृत्ते तु कलौ सर्वसारः कुत्र गतो महान् ॥ ६३॥  
करुणापरेण हरिणाप्यधर्मः कथमीक्ष्यते ।  
इमं मे संशयं छिन्धि त्वद्वाचा सुखितास्म्यहम् ॥ ६४॥  
नारद उवाच  
यदि पृष्टस्त्वया बाले प्रेमतः श्रवणं कुरु ।  
सर्वं वक्ष्यामि ते भद्रे कश्मलं ते गमिष्यति ॥ ६५॥  
यदा मुकुन्दो भगवान् क्ष्मां त्यक्त्वा स्वपदं गतः ।  
तद्दिनात्कलिरायातः सर्वसाधनबाधकः ॥ ६६॥  
दृष्टो दिग्विजये राज्ञा दीनवच्छरणं गतः ।  
न मया मारणीयोऽयं सारङ्ग इव सारभुक् ॥ ६७॥  
यत्फलं नास्ति तपसा न योगेन समाधिना ।  
तत्फलं लभते सम्यक्कलौ केशवकीर्तनात् ॥ ६८॥  
एकाकारं कलिं दृष्ट्वा सारवत्सारनीरसम् ।  
विष्णुरातः स्थापितवान् कलिजानां सुखाय च ॥ ६९॥  
कुकर्माचरणात्सारः सर्वतो निर्गतोऽधुना ।  
पदार्थाः संस्थिता भूमौ बीजहीनास्तुषा यथा ॥ ७०॥  
विप्रैर्भागवती वार्ता गेहे गेहे जने जने ।  
कारिता कणलोभेन कथासारस्ततो गतः ॥ ७१॥  
अत्युग्रभूरिकर्माणो नास्तिका रौरवा जनाः ।  
तेऽपि तिष्ठन्ति तीर्थेषु तीर्थसारस्ततो गतः ॥ ७२॥  
कामक्रोधमहालोभतृष्णाव्याकुलचेतसः ।  
तेऽपि तिष्ठन्ति तपसि तपःसारस्ततो गतः ॥ ७३॥  
मनसश्चाजयाल्लोभाद्दंभात्पाखण्डसंश्रयात् ।  
शास्त्रानभ्यसनाच्चैव ध्यानयोगफलं गतम् ॥ ७४॥  
पण्डितास्तु कलत्रेण रमन्ते महिषा इव ।  
पुत्रस्योत्पादने दक्षा अदक्षा मुक्तिसाधने ॥ ७५॥  
न हि वैष्णवता कुत्र सम्प्रदायपुरःसरा ।  
एवं प्रलयतां प्राप्तो वस्तुसारः स्थले स्थले ॥ ७६॥  
अयं तु युगधर्मो हि वर्तते कस्य दूषणम् ।  
अतस्तु पुण्डरीकाक्षः सहते निकटे स्थितः ॥ ७७॥  
सूत उवाच  
इति तद्वचनं श्रुत्वा विस्मयं परमं गता ।  
भक्तिरूचे वचो भूयः श्रूयतां तच्च शौनक ॥ ७८॥  
भक्तिरुवाच  
सुरर्षे त्वं हि धन्योऽसि मद्भाग्येन समागतः ।  
साधूनां दर्शनं लोके सर्वसिद्धिकरं परम् ॥ ७९॥  
जयति जगति मायां यस्य कायाधवस्ते  
वचनरचनमेकं केवलं चाकलय्य ।  
ध्रुवपदमपि यातो यत्कृपातो ध्रुवोऽयं  
सकलकुशलपात्रं ब्रह्मपुत्रं नतास्मि ॥ ८०॥  
इति श्रीपद्मपुराणे उत्तरखण्डे श्रीमद्भागवतमाहात्म्ये  
भक्तिनारदसमागमो नाम प्रथमोऽध्यायः ॥ १॥  
॥ ॐ नमो भगवते वासुदेवाय ॥  
॥ द्वितीयोऽध्यायः - २ ॥  
नारद उवाच  
वृथा खेदयसे बाले अहो चिन्तातुरा कथम् ।  
श्रीकृष्णचरणाम्भोजं स्मर दुःखं गमिष्यति ॥ १॥  
द्रौपदी च परित्राता येन कौरवकश्मलात् ।  
पालिता गोपसुन्दर्यः स कृष्णः क्वापि नो गतः ॥ २॥  
त्वं तु भक्तिः प्रिया तस्य सततं प्राणतोऽधिका ।  
त्वयाऽऽहूतस्तु भगवान् याति नीचगृहेष्वपि ॥ ३॥  
सत्यादित्रियुगे बोधवैराग्यौ मुक्तिसाधकौ ।  
कलौ तु केवला भक्तिर्ब्रह्मसायुज्यकारिणी ॥ ४॥  
इति निश्चित्य चिद्रूपः सद्रूपां त्वां ससर्ज ह ।  
परमानन्दचिन्मूर्तिः सुन्दरीं कृष्णवल्लभाम् ॥ ५॥  
बद्ध्वाञ्जलिं त्वया पृष्टं किं करोमीति चैकदा ।  
त्वां तदाऽऽज्ञापयत्कृष्णो मद्भक्तान् पोषयेति च ॥ ६॥  
अङ्गीकृतं त्वया तद्वै प्रसन्नोऽभूद्धरिस्तदा ।  
मुक्तिं दासीं ददौ तुभ्यं ज्ञानवैराग्यकाविमौ ॥ ७॥  
पोषणं स्वेन रूपेण वैकुण्ठे त्वं करोषि च ।  
भूमौ भक्तविपोषाय छायारूपं त्वया कृतम् ॥ ८॥  
मुक्तिं ज्ञानं विरक्तिं च सह कृत्वा गता भुवि ।  
कृतादिद्वापरस्यान्तं महानन्देन संस्थिता ॥ ९॥  
कलौ मुक्तिः क्षयं प्राप्ता पाखण्डामयपीडिता ।  
त्वदाज्ञया गता शीघ्रं वैकुण्ठं पुनरेव सा ॥ १०॥  
स्मृता त्वयापि चात्रैव मुक्तिरायाति याति च ।  
पुत्रीकृत्य त्वयेमौ च पार्श्वे स्वस्यैव रक्षितौ ॥ ११॥  
उपेक्षातः कलौ मन्दौ वृद्धौ जातौ सुतौ तव ।  
तथापि चिन्तां मुञ्ज त्वमुपायं चिन्तयाम्यहम् ॥ १२॥  
कलिना सदृशः कोऽपि युगो नास्ति वरानने ।  
तस्मिंस्त्वां स्थापयिष्यामि गेहे गेहे जने जने ॥ १३॥  
अन्यधर्मांस्तिरस्कृत्य पुरस्कृत्य महोत्सवान् ।  
तदा नाहं हरेर्दासो लोके त्वां न प्रवर्तये ॥ १४॥  
त्वदन्विताश्च ये जीवा भविष्यन्ति कलाविह ।  
पापिनोऽपि गमिष्यन्ति निर्भयं कृष्णमन्दिरम् ॥ १५॥  
येषां चित्ते वसेद्भक्तिः सर्वदा प्रेमरूपिणी ।  
न ते पश्यन्ति कीनाशं स्वप्नेऽप्यमलमूर्तयः ॥ १६॥  
न प्रेतो न पिशाचो वा राक्षसो वासुरोऽपि वा ।  
भक्तियुक्तमनस्कानां स्पर्शने न प्रभुर्भवेत् ॥ १७॥  
न तपोभिर्न वेदैश्च न ज्ञानेनापि कर्मणा ।  
हरिर्हि साध्यते भक्त्या प्रमाणं तत्र गोपिकाः ॥ १८॥  
नृणां जन्मसहस्रेण भक्तौ प्रीतिर्हि जायते ।  
कलौ भक्तिः कलौ भक्तिर्भक्त्या कृष्णः पुरः स्थितः ॥ १९॥  
भक्तिद्रोहकरा ये च ते सीदन्ति जगत्त्रये ।  
दुर्वासा दुःखमापन्नः पुरा भक्तविनिन्दकः ॥ २०॥  
अलं व्रतैरलं तीर्थैरलं योगैरलं मखैः ।  
अलं ज्ञानकथालापैर्भक्तिरेकैव मुक्तिदा ॥ २१॥  
सूत उवाच  
इति नारदनिर्णीतं स्वमाहात्म्यं निशम्य सा ।  
सर्वाङ्गपुष्टिसंयुक्ता नारदं वाक्यमब्रवीत् ॥ २२॥  
भक्तिरुवाच  
अहो नारद धन्योऽसि प्रीतिस्ते मयि निश्चला ।  
न कदाचिद्विमुञ्जामि चित्ते स्थास्यामि सर्वदा ॥ २३॥  
कृपालुना त्वया साधो मद्बाधा ध्वंसिता क्षणात् ।  
पुत्रयोश्चेतना नास्ति ततो बोधय बोधय ॥ २४॥  
सूत उवाच  
तस्या वचः समाकर्ण्य कारुण्यं नारदो गतः ।  
तयोर्बोधनमारेभे कराग्रेण विमर्दयन् ॥ २५॥  
मुखं संयोज्य कर्णान्ते शब्दमुच्चैः समुच्चरन् ।  
ज्ञान प्रबुद्ध्यातां शीघ्रं रे वैराग्य प्रबुद्ध्याताम् ॥ २६॥  
वेदवेदान्तघोषैश्च गीतापाठैर्मुहुर्मुहुः ।  
बोध्यमानौ तदा तेन कथंचिच्चोत्थितौ बलात् ॥ २७॥  
नेत्रैरनवलोकन्तौ जृम्भन्तौ सालसावुभौ ।  
बकवत्पलितौ प्रायः शुष्ककाष्ठसमाङ्गकौ ॥ २८॥  
क्षुत्क्षामौ तौ निरीक्ष्यैव पुनः स्वापपरायणौ ।  
ऋषिश्चिन्तापरो जातः किं विधेयं मयेति च ॥ २९॥  
अहो निद्रा कथं याति वृद्धत्वं च महत्तरम् ।  
चिन्तयन्निति गोविन्दं स्मारयामास भार्गव ॥ ३०॥  
व्योमवाणी तदैवाभून्मा ऋषे खिद्यतामिति ।  
उद्यमः सफलस्तेऽयं भविष्यति न संशयः ॥ ३१॥  
एतदर्थं तु सत्कर्म सुरर्षे त्वं समाचर ।  
तत्ते कर्माभिधास्यन्ति साधवः साधुभूषणाः ॥ ३२॥  
सत्कर्मणि कृते तस्मिन् सनिद्रा वृद्धतानयोः ।  
गमिष्यति क्षणाद्भक्तिः सर्वतः प्रसरिष्यति ॥ ३३॥  
इत्याकाशवचः स्पष्टं तत्सर्वैरपि विश्रुतम् ।  
नारदो विस्मयं लेभे नेदं ज्ञातमिति ब्रुवन् ॥ ३४॥  
नारद उवाच  
अनयाऽऽकाशवाण्यापि गोप्यत्वेन निरूपितम् ।  
किं वा तत्साधनं कार्यं येन कार्यं भवेत्तयोः ॥ ३५॥  
क्व भविष्यन्ति सन्तस्ते कथं दास्यन्ति साधनम् ।  
मयात्र किं प्रकर्तव्यं यदुक्तं व्योमभाषया ॥ ३६॥  
सूत उवाच  
तत्र द्वावपि संस्थाप्य निर्गतो नारदो मुनिः ।  
तीर्थं तीर्थं विनिष्क्रम्य पृच्छन्मार्गे मुनीश्वरान् ॥ ३७॥  
वृत्तान्तः श्रूयते सर्वैः किंचिन्निश्चित्य नोच्यते ।  
असाध्यं केचन प्रोचुर्दुर्ज्ञेयमिति चापरे ।  
मूकीभूतास्तथान्ये तु कियन्तस्तु पलायिताः ॥ ३८॥  
हाहाकारो महानासीत्त्रैलोक्ये विस्मयावहः ।  
वेदवेदान्तघोषैश्च गीतापाठैर्विबोधितम् ॥ ३९॥  
भक्तिज्ञानविरागाणां नोदतिष्ठत्त्रिकं यदा ।  
उपायो नापरोऽस्तीति कर्णे कर्णेऽजपञ्जनाः ॥ ४०॥  
योगिना नारदेनापि स्वयं न ज्ञायते तु यत् ।  
तत्कथं शक्यते वक्तुमितरैरिह मानुषैः ॥ ४१॥  
एवमृषिगणैः पृष्टैर्निर्णीयोक्तं दुरासदम् ॥ ४२॥  
ततश्चिन्तातुरस्सोऽथ बदरीवनमागतः ।  
तपश्चरामि चात्रेति तदर्थं कृतनिश्चयः ॥ ४३॥  
तावद्ददर्श पुरतः सनकादीन्मुनीश्वरान् ।  
कोटिसूर्यसमाभासानुवाच मुनिसत्तमः ॥ ४४॥  
नारद उवाच  
इदानीं भूरिभाग्येन भवद्भिः सङ्गमोऽभवत् ।  
कुमारा ब्रूयतां शीघ्रं कृपां कृत्वा ममोपरि ॥ ४५॥  
भवन्तो योगिनः सर्वे बुद्धिमन्तो बहुश्रुताः ।  
पञ्चहायनसंयुक्ताः पूर्वेषामपि पूर्वजाः ॥ ४६॥  
सदा वैकुण्ठनिलया हरिकीर्तनतत्पराः ।  
लीलामृतरसोन्मत्ताः कथामात्रैकजीविनः ॥ ४७॥  
हरिः शरणमेवं हि नित्यं येषां मुखे वचः ।  
अतः कालसमादिष्टा जरा युष्मान्न बाधते ॥ ४८॥  
येषां भ्रूभङ्गमात्रेण द्वारपालौ हरेः पुरा ।  
भूमौ निपतितौ सद्यो यत्कृपातः पुरं गतौ ॥ ४९॥  
अहो भाग्यस्य योगेन दर्शनं भवतामिह  
अनुग्रहस्तु कर्तव्यो मयि दीने दयापरैः ॥ ५०॥  
अशरीरगिरोक्तं यत्तत्किं साधनमुच्यतां   
अनुष्ठेयं कथं तावत्प्रब्रुवन्तु सविस्तरम् ॥ ५१॥  
भक्तिज्ञानविरागाणां सुखमुत्पद्यते कथम् ।  
स्थापनं सर्ववर्णेषु प्रेमपूर्वं प्रयत्नतः ॥ ५२॥  
कुमारा ऊचुः  
मा चिन्तां कुरु देवर्षे हर्षं चित्ते समावह ।  
उपायः सुखसाध्योऽत्र वर्तते पूर्व एव हि ॥ ५३॥  
अहो नारद धन्योऽसि विरक्तानां शिरोमणिः  
सदा श्रीकृष्णदासानामग्रणीर्योगभास्करः ॥ ५४॥  
त्वयि चित्रं न मन्तव्यं भक्त्यर्थमनुवर्तिनि ।  
घटते कृष्णदासस्य भक्तेः संस्थापना सदा ॥ ५५॥  
ऋषिभिर्बहवो लोके पन्थानः प्रकटीकृताः ।  
श्रमसाध्याश्च ते सर्वे प्रायः स्वर्गफलप्रदाः ॥ ५६॥  
वैकुण्ठसाधकः पन्था स तु गोप्यो हि वर्तते ।  
तस्योपदेष्टा पुरुषः प्रायो भाग्येन लभ्यते ॥ ५७॥  
सत्कर्म तव निर्दिष्टं व्योमवाचा तु यत्पुरा ।  
तदुच्यते शृणुष्वाद्य स्थिरचित्तः प्रसन्नधीः ॥ ५८॥  
द्रव्ययज्ञास्तपोयज्ञा योगयज्ञास्तथापरे ।  
स्वाध्यायज्ञानयज्ञाश्च ते तु कर्मविसूचकाः ॥ ५९॥  
सत्कर्मसूचको नूनं ज्ञानयज्ञः स्मृतो बुधैः ।  
श्रीमद्भागवतालापः स तु गीतः शुकादिभिः ॥ ६०॥  
भक्तिज्ञानविरागाणां तद्घोषेण बलं महत् ।  
व्रजिष्यति द्वयोः कष्टं सुखं भक्तेर्भविष्यति ॥ ६१॥  
प्रलयं हि गमिष्यन्ति श्रीमद्भागवतध्वनेः ।  
कलेर्दोषा इमे सर्वे सिंहशब्दाद्वृका इव ॥ ६२॥  
ज्ञानवैराग्यसंयुक्ता भक्तिः प्रेमरसावहा ।  
प्रतिगेहं प्रतिजनं ततः क्रीडां करिष्यति ॥ ६३॥  
नारद उवाच  
वेदवेदान्तघोषैश्च गीतापाठैः प्रबोधितम् ।  
भक्तिज्ञानविरागाणां नोदतिष्ठत्त्रिकं यदा ॥ ६४॥  
श्रीमद्भागवतालापात्तत्कथं बोधमेष्यति ।  
तत्कथासु तु वेदार्थः श्लोके श्लोके पदे पदे ॥ ६५॥  
छिन्दन्तु संशयं ह्येनं भवन्तोऽमोघदर्शनाः ।  
विलम्बो नात्र कर्तव्यः शरणागतवत्सलाः ॥ ६६॥  
कुमारा ऊचुः  
वेदोपनिषदां साराज्जाता भागवती कथा ।  
अत्युत्तमा ततो भाति पृथग्भूता फलाकृतिः ॥ ६७॥  
आमूलाग्रं रसस्तिष्ठन्नास्ते न स्वाद्यते यथा ।  
स भूयः संपृथग्भूतः फले विश्वमनोहरः ॥ ६८॥  
यथा दुग्धे स्थितं सर्पिर्न स्वादायोपकल्पते ।  
पृथग्भूतं हि तद्गव्यं देवानां रसवर्धनम् ॥ ६९॥  
इक्षूणामादिमध्यान्तं शर्करा व्याप्य तिष्ठति ।  
पृथग्भूता च सा मिष्टा तथा भागवती कथा ॥ ७०॥  
इदं भागवतं नाम पुराणं ब्रह्मसम्मितम् ।  
भक्तिज्ञानविरागाणां स्थापनाय प्रकाशितम् ॥ ७१॥  
वेदान्तवेदसुस्नाते गीताया अपि कर्तरि ।  
परितापवती व्यासे मुह्यत्यज्ञानसागरे ॥ ७२॥  
तदा त्वया पुरा प्रोक्तं चतुःश्लोकसमन्वितम् ।  
तदीयश्रवणात्सद्यो निर्बाधो बादरायणः ॥ ७३॥  
तत्र ते विस्मयः केन यतः प्रश्नकरो भवान् ।  
श्रीमद्भागवतं श्राव्यं शोकदुःखविनाशनम् ॥ ७४॥  
नारद उवाच  
यद्दर्शनं च विनिहन्त्यशुभानि सद्यः  
श्रेयस्तनोति भवदुःखदवार्दितानाम् ।  
निःशेषशेषमुखगीतकथैकपानाः  
प्रेमप्रकाशकृतये शरणं गातोऽस्मि ॥ ७५॥  
भाग्योदयेन बहुजन्मसमार्जितेन  
सत्सङ्गमं च लभते पुरुषो यदा वै ।  
अज्ञानहेतुकृतमोहमदान्धकारनाशं  
विधाय हि तदोदयते विवेकः ॥ ७६॥  
इति श्रीपद्मपुराणे उत्तरखण्डे श्रीमद्भागवतमाहात्म्ये  
कुमारनारदसंवादो नाम द्वितीयोऽध्यायः ॥ २॥  
॥ ॐ नमो भगवते वासुदेवाय ॥  
॥ तृतीयोऽध्यायः - ३ ॥  
नारद उवाच  
ज्ञानयज्ञं करिष्यामि शुकशास्त्रकथोज्ज्वलम् ।  
भक्तिज्ञानविरागाणां स्थापनार्थं प्रयत्नतः ॥ १॥  
कुत्र कार्यो मया यज्ञः स्थलं तद्वाच्यतामिह ।  
महिमा शुकशास्त्रस्य वक्तव्यो वेदपारगैः ॥ २॥  
कियद्भिर्दिवसैः श्राव्या श्रीमद्भागवती कथा ।  
को विधिस्तत्र कर्तव्यो ममेदं ब्रुवतामितः ॥ ३॥  
कुमारा ऊचुः  
शृणु नारद वक्ष्यामो विनम्राय विवेकिने ।  
गङ्गाद्वारसमीपे तु तटमानन्दनामकम् ॥ ४॥  
नानाऋषिगणैर्जुष्टं देवसिद्धनिषेवितम् ।  
नानातरुलताकीर्णं नवकोमलवालुकम् ॥ ५॥  
रम्यमेकान्तदेशस्थं हेमपद्मसुसौरभम् ।  
यत्समीपस्थजीवानां वैरं चेतसि न स्थितम् ॥ ६॥  
ज्ञानयज्ञस्त्वया तत्र कर्तव्यो ह्यप्रयत्नतः ।  
अपूर्वरसरूपा च कथा तत्र भविष्यति ॥ ७॥  
पुरःस्थं निर्बलं चैव जराजीर्णकलेवरम् ।  
तद्द्वयं च पुरस्कृत्य भक्तिस्तत्रागमिष्यति ॥ ८॥  
यत्र भागवती वार्ता तत्र भक्त्यादिकं व्रजेत् ।  
कथाशब्दं समाकर्ण्य तत्त्रिकं तरुणायते ॥ ९॥  
सूत उवाच  
एवमुक्त्वा कुमारास्ते नारदेन समं ततः ।  
गङ्गातटं समाजग्मुः कथापानाय सत्वराः ॥ १०॥  
यदा यातास्तटं ते तु तदा कोलाहलोऽप्यभूत्  
भूर्लोके देवलोके च ब्रह्मलोके तथैव च ॥ ११॥  
श्रीमद्भागवतपीयूषपानाय रसलम्पटाः ।  
धावन्तोऽप्याययुः सर्वे प्रथमं ये च वैष्णवाः ॥ १२॥  
भृगुर्वसिष्ठश्च्यवनश्च गौतमो   
मेधातिथिर्देवलदेवरातौ ।  
रामस्तथा गाधिसुतश्च शाकलो   
मृकण्डुपुत्रात्रिजपिप्पलादाः ॥ १३॥  
योगेश्वरौ व्यासपराशरौ च   
छायाशुको जाजलिजह्नुमुख्याः ।  
सर्वेऽप्यमी मुनिगणाः सहपुत्रशिष्याः   
स्वस्त्रीभिराययुरतिप्रणयेन युक्ताः ॥ १४॥  
वेदान्तानि च वेदाश्च मन्त्रास्तन्त्राः समूर्तयः ।  
दशसप्तपुराणानि षट्शास्त्राणि तथाऽऽययुः ॥ १५॥  
गङ्गाद्याः सरितस्तत्र पुष्करादिसरांसि च ।  
क्षेत्राणि च दिशः सर्वा दण्डकादिवनानि च ॥ १६॥  
नगादयो ययुस्तत्र देवगन्धर्वदानवाः ।  
गुरुत्वात्तत्र नायातान् भृगुः सम्बोध्य चानयत् ॥ १७॥  
दीक्षिता नारदेनाथ दत्तमासनमुत्तमम् ।  
कुमारा वन्दिता सर्वैर्निषेदुः कृष्णतत्पराः ॥ १८॥  
वैष्णवाश्च विरक्ताश्च न्यासिनो ब्रह्मचारिणः ।  
मुखभागे स्थितास्ते च तदग्रे नारदः स्थितः ॥ १९॥  
एकभागे ऋषिगणास्तदन्यत्र दिवौकसः ।  
वेदोपनिषदोऽन्यत्र तीर्थान्यत्र स्त्रियोऽन्यतः ॥ २०॥  
जयशब्दो नमःशब्दः शङ्खशब्दस्तथैव च ।  
चूर्णलाजा प्रसूनानां निक्षेपः सुमहानभूत् ॥ २१॥  
विमानानि समारुह्य कियन्तो देवनायकाः ।  
कल्पवृक्षप्रसूनैस्तान् सर्वांस्तत्र समाकिरन् ॥ २२॥  
सूत उवाच  
एवं तेष्वेकचित्तेषु श्रीमद्भागवतस्य च ।  
माहात्म्यमूचिरे स्पष्टं नारदाय महात्मने ॥ २३॥  
कुमारा ऊचुः  
अथ ते वर्ण्यतेऽस्माभिर्महिमा शुकशास्त्रजः ।  
यस्य श्रवणमात्रेण मुक्तिः करतले स्थिता ॥ २४॥  
सदा सेव्या सदा सेव्या श्रीमद्भागवती कथा ।  
यस्याः श्रवणमात्रेण हरिश्चित्तं समाश्रयेत् ॥ २५॥  
ग्रन्थोऽष्टादशसाहस्रो द्वादशस्कन्धसम्मितः ।  
परीक्षिच्छुकसंवादः शृणु भागवतं च यत् ॥ २६॥  
तावत्संसारचक्रेऽस्मिन् भ्रमतेऽज्ञानतः पुमान् ।  
यावत्कर्णगता नास्ति शुकशास्त्रकथा क्षणम् ॥ २७॥  
किं श्रुतैर्बहुभिः शास्त्रैः पुराणैश्च भ्रमावहैः ।  
एकं भागवतं शास्त्रं मुक्तिदानेन गर्जति ॥ २८॥  
कथा भागवतस्यापि नित्यं भवति यद्गृहे ।  
तद्गृहं तीर्थरूपं हि वसतां पापनाशनम् ॥ २९॥  
अश्वमेधसहस्राणि वाजपेयशतानि च ।  
शुकशास्त्रकथायाश्च कलां नार्हन्ति षोडशीम् ॥ ३०॥  
तावत्पापानि देहेऽस्मिन्निवसन्ति तपोधनाः ।  
यावन्न श्रूयते सम्यक् श्रीमद्भागवतं नरैः ॥ ३१॥  
न गङ्गा न गया काशी पुष्करं न प्रयागकम् ।  
शुकशास्त्रकथायाश्च फलेन समतां नयेत् ॥ ३२॥  
श्लोकार्धं श्लोकपादं वा नित्यं भागवतोद्भवम् ।  
पठस्व स्वमुखेनैव यदीच्छसि परां गतिम् ॥ ३३॥  
वेदादिर्वेदमाता च पौरुषं सूक्तमेव च ।  
त्रयी भागवतं चैव द्वादशाक्षर एव च ॥ ३४॥  
द्वादशात्मा प्रयागश्च कालः संवत्सरात्मकः ।  
ब्राह्मणाश्चाग्निहोत्रं च सुरभिर्द्वादशी तथा ॥ ३५॥  
तुलसी च वसन्तश्च पुरुषोत्तम एव च ।  
एतेषां तत्त्वतः प्राज्ञैर्न पृथग्भाव इष्यते ॥ ३६॥  
यश्च भागवतं शास्त्रं वाचयेदर्थतोऽनिशम् ।  
जन्मकोटिकृतं पापं नश्यते नात्र संशयः ॥ ३७॥  
श्लोकार्धं श्लोकपादं वा पठेद्भागवतं च यः ।  
नित्यं पुण्यमवाप्नोति राजसूयाश्वमेधयोः ॥ ३८॥  
उक्तं भागवतं नित्यं कृतं च हरिचिन्तनम् ।  
तुलसीपोषणं चैव धेनूनां सेवनं समम् ॥ ३९॥  
अन्तकाले तु येनैव श्रूयते शुकशास्त्रवाक् ।  
प्रीत्या तस्यैव वैकुण्ठं गोविन्दोऽपि प्रयच्छति ॥ ४०॥  
हेमसिंहयुतं चैतद्वैष्णवाय ददाति यः ।  
कृष्णेन सह सायुज्यं स पुमाँल्लभते ध्रुवम् ॥ ४१॥  
आजन्ममात्रमपि येन शठेन किञ्चित्  
चित्तं विधाय शुकशास्त्रकथा न पीता ।  
चाण्डालवच्च खरवद्बत तेन नीतं  
मिथ्या स्वजन्म जननीजनिदुःखभाजा ॥ ४२॥  
जीवच्छवो निगदितः स तु पापकर्मा  
येन श्रुतं शुककथावचनं न किञ्चित् ।  
धिक् तं नरं पशुसमं भुवि भाररूपं  
एवं वदन्ति दिवि देवसमाजमुख्याः ॥ ४३॥  
दुर्लभैव कथा लोके श्रीमद्भागवतोद्भवा ।  
कोटिजन्मसमुत्थेन पुण्येनैव तु लभ्यते ॥ ४४॥  
तेन योगनिधे धीमन् श्रोतव्या सा प्रयत्नतः ।  
दिनानां नियमो नास्ति सर्वदा श्रवणं मतम् ॥ ४५॥  
सत्येन ब्रह्मचर्येण सर्वदा श्रवणं मतम् ।  
अशक्यत्वात्कलौ बोध्यो विशेषोऽत्र शुकाज्ञया ॥ ४६॥  
मनोवृत्तिजयश्चैव नियमाचरणं तथा ।  
दीक्षां कर्तुमशक्यत्वात्सप्ताहश्रवणं मतम् ॥ ४७॥  
श्रद्धातः श्रवणे नित्यं माघे तावद्धि यत्फलम् ।  
तत्फलं शुकदेवेन सप्ताहश्रवणे कृतम् ॥ ४८॥  
मनसश्चाजयाद्रोगात्पुंसां चैवायुषः क्षयात् ।  
कलेर्दोषबहुत्वाच्च सप्ताहश्रवणं मतम् ॥ ४९॥  
यत्फलं नास्ति तपसा न योगेन समाधिना ।  
अनायासेन तत्सर्वं सप्ताहश्रवणे लभेत् ॥ ५०॥  
यज्ञाद्गर्जति सप्ताहः सप्ताहो गर्जति व्रतात् ।  
तपसो गर्जति प्रोच्चैस्तीर्थान्नित्यं हि गर्जति ॥ ५१॥  
योगाद्गर्जति सप्ताहो ध्यानाज्ज्ञानाच्च गर्जति ।  
किं ब्रूमो गर्जनं तस्य रे रे गर्जति गर्जति ॥ ५२॥  
शौनक उवाच  
साश्चर्यमेतत्कथितं कथानकं   
ज्ञानादिधर्मान् विगणय्य साम्प्रतम् ।  
निःश्रेयसे भागवतं पुराणं   
जातं कुतो योगविदादिसूचकम् ॥ ५३॥  
सूत उवाच  
यदा कृष्णो धरां त्यक्त्वा स्वपदं गन्तुमुद्यतः ।  
एकादशं परिश्रुत्याप्युद्धवो वाक्यमब्रवीत् ॥ ५४॥  
उद्धव उवाच  
त्वं तु यास्यसि गोविन्द भक्तकार्यं विधाय च ।  
मच्चित्ते महती चिन्ता तां श्रुत्वा सुखमावह ॥ ५५॥  
आगतोऽयं कलिर्घोरो भविष्यन्ति पुनः खलाः ।  
सत्सङ्गेनैव सन्तोऽपि गमिष्यन्त्युग्रतां यदा ॥ ५६॥  
तदा भारवती भूमिर्गोरूपेयं कमाश्रयेत् ।  
अन्यो न दृश्यते त्राता त्वत्तः कमललोचन ॥ ५७॥  
अतः सत्सु दयां कृत्वा भक्तवत्सल मा व्रज ।  
भक्तार्थं सगुणो जातो निराकारोऽपि चिन्मयः ॥ ५८॥  
त्वद्वियोगेन ते भक्ताः कथं स्थास्यन्ति भूतले ।  
निर्गुणोपासने कष्टमतः किंचिद्विचारय ॥ ५९॥  
इत्युद्धववचः श्रुत्वा प्रभासेऽचिन्तयद्धरिः ।  
भक्तावलम्बनार्थाय किं विधेयं मयेति च ॥ ६०॥  
स्वकीयं यद्भवेत्तेजस्तच्च भागवतेऽदधात् ।  
तिरोधाय प्रविष्टोऽयं श्रीमद्भागवतार्णवम् ॥ ६१॥  
तेनेयं वाङ्मयी मूर्तिः प्रत्यक्षा वर्तते हरेः ।  
सेवनाच्छ्रवणात्पाठाद्दर्शनात्पापनाशिनी ॥ ६२॥  
सप्ताहश्रवणं तेन सर्वेभ्योऽप्यधिकं कृतम् ।  
साधनानि तिरस्कृत्य कलौ धर्मोऽयमीरितः ॥ ६३॥  
दुःखदारिद्र्यदौर्भाग्यपापप्रक्षालनाय च ।  
कामक्रोधजयार्थं हि कलौ धर्मोऽयमीरितः ॥ ६४॥  
अन्यथा वैष्णवी माया देवैरपि सुदुस्त्यजा ।  
कथं त्याज्या भवेत्पुंभिः सप्ताहोऽतः प्रकीर्तितः ॥ ६५॥  
सूत उवाच  
एवं नगाहश्रवणोरुधर्मे   
प्रकाश्यमाने ऋषिभिः सभायाम् ।  
आश्चर्यमेकं समभूत्तदानीं   
तदुच्यते संशृणु शौनक त्वम् ॥ ६६॥  
भक्तिः सुतौ तौ तरुणौ गृहीत्वा   
प्रेमैकरूपा सहसाऽऽविरासीत् ।  
श्रीकृष्ण गोविन्द हरे मुरारे   
नाथेति नामानि मुहुर्वदन्ती ॥ ६७॥  
तां चागतां भागवतार्थभूषां   
सुचारुवेषां ददृशुः सदस्याः ।  
कथं प्रविष्टा कथमागतेयं   
मध्ये मुनीनामिति तर्कयन्तः ॥ ६८॥  
ऊचुः कुमारा वचनं तदानीं   
कथार्थतो निष्पतिताधुनेयम् ।  
एवं गिरः सा ससुता निशम्य   
सनत्कुमारं निजगाद नम्रा ॥ ६९॥  
भक्तिरुवाच  
भवद्भिरद्यैव कृतास्मि पुष्टा   
कलिप्रणष्टापि कथारसेन ।  
क्वाहं तु तिष्ठाम्यधुना ब्रुवन्तु   
ब्राह्मा इदं तां गिरमूचिरे ते ॥ ७०॥  
भक्तेषु गोविन्दसरूपकर्त्री   
प्रेमैकधर्त्री भवरोगहन्त्री ।  
सा त्वं च तिष्ठस्व सुधैर्यसंश्रया   
निरन्तरं वैष्णवमानसानि ॥ ७१॥  
ततोऽपि दोषाः कलिजा इमे त्वां   
द्रष्टुं न शक्ताः प्रभवोऽपि लोके ।  
एवं तदाज्ञावसरेऽपि भक्तिस्तदा   
निषण्णा हरिदासचित्ते ॥ ७२॥  
सकलभुवनमध्ये निर्धनास्तेऽपि धन्याः  
निवसति हृदि येषां श्रीहरेर्भक्तिरेका ।  
हरिरपि निजलोकं सर्वथातो विहाय  
प्रविशति हृदि तेषां भक्तिसूत्रोपनद्धः ॥ ७३॥  
ब्रूमोऽद्य ते किमधिकं महिमानमेवं  
ब्रह्मात्मकस्य भुवि भागवताभितस्य ।  
यत्संश्रयान्निगदिते लभते सुवक्ता  
श्रोतापि कृष्णसमतामलमन्यधर्मैः ॥ ७४॥  
इति श्रीपद्मपुराणे उत्तरखण्डे श्रीमद्भागवतमाहात्म्ये  
भक्तिकष्टनिवर्तनं नाम तृतीयोऽध्यायः ॥ ३॥  
॥ ॐ नमो भगवते वासुदेवाय ॥  
॥ चतुर्थोऽध्यायः - ४ ॥  
सूत उवाच  
अथ वैष्णवचित्तेषु दृष्ट्वा भक्तिमलौकिकीम् ।  
निजलोकं परित्यज्य भगवान् भक्तवत्सलः ॥ १॥  
वनमाली घनश्यामः पीतवासा मनोहरः ।  
काञ्चीकलापरुचिरो लसन्मुकुटकुण्डलः ॥ २॥  
त्रिभङ्गललितश्चारुकौस्तुभेन विराजितः ।  
कोटिमन्मथलावण्यो हरिचन्दनचर्चितः ॥ ३॥  
परमानन्दचिन्मूर्तिर्मधुरो मुरलीधरः ।  
आविवेश स्वभक्तानां हृदयान्यमलानि च ॥ ४॥  
वैकुण्ठवासिनो ये च वैष्णवा उद्धवादयः ।  
तत्कथाश्रवणार्थं ते गूढरूपेण संस्थिताः ॥ ५॥  
तदा जयजयारावो रसपुष्टिरलौकिकी ।  
चूर्णप्रसूनवृष्टिश्च मुहुः शङ्खरवोऽप्यभूत् ॥ ६॥  
तत्सभासंस्थितानां च देहगेहात्मविस्मृतिः ।  
दृष्ट्वा च तन्मयावस्थां नारदो वाक्यमब्रवीत् ॥ ७॥  
अलौकिकोऽयं महिमा मुनीश्वराः  
सप्ताहजन्योऽद्य विलोकितो मया ।  
मूढाः शठा ये पशुपक्षिणोऽत्र  
सर्वेऽपि निष्पापतमा भवन्ति ॥ ८॥  
अतो नृलोके ननु नास्ति किञ्चित्  
चित्तस्य शोधाय कलौ पवित्रम्   
अघौघविध्वंसकरं तथैव   
कथासमानं भुवि नास्ति चान्यत् ॥ ९॥  
के के विशुध्यन्ति वदन्तु मह्यं   
सप्ताहयज्ञेन कथामयेन ।  
कृपालुभिर्लोकहितं विचार्य   
प्रकाशितः कोऽपि नवीनमार्गः ॥ १०॥  
कुमारा ऊचुः  
ये मानवाः पापकृतस्तु सर्वदा   
सदा दुराचाररता विमार्गगाः ।  
क्रोधाग्निदग्धाः कुटिलाश्च कामिनः   
सप्ताहयज्ञेन कलौ पुनन्ति ते ॥ ११॥  
सत्येन हीनाः पितृमातृदूषका-  
स्तृष्णाकुलाश्चाश्रमधर्मवर्जिताः ।  
ये दाम्भिकाः मत्सरिणोऽपि हिंसकाः   
सप्ताहयज्ञेन कलौ पुनन्ति ते ॥ १२॥  
पञ्चोग्रपापाश्छलछद्मकारिणः   
क्रूराः पिशाचा इव निर्दयाश्च ये ।  
ब्रह्मस्वपुष्टा व्यभिचारकारिणः   
सप्ताहयज्ञेन कलौ पुनन्ति ते ॥ १३॥  
कायेन वाचा मनसापि पातकं   
नित्यं प्रकुर्वन्ति शठा हठेन ये ।  
परस्वपुष्टा मलिना दुराशयाः   
सप्ताहयज्ञेन कलौ पुनन्ति ते ॥ १४॥  
अत्र ते कीर्तयिष्याम इतिहासं पुरातनम् ।  
यस्य श्रवणमात्रेण पापहानिः प्रजायते ॥ १५॥  
तुङ्गभद्रातटे पूर्वमभूत्पत्तनमुत्तमम् ।  
यत्र वर्णाः स्वधर्मेण सत्यसत्कर्मतत्पराः ॥ १६॥  
आत्मदेवः पुरे तस्मिन् सर्ववेदविशारदः ।  
श्रौतस्मार्तेषु निष्णातो द्वितीय इव भास्करः ॥ १७॥  
भिक्षुको वित्तवाँल्लोके तत्प्रिया धुन्धुली स्मृता ।  
स्ववाक्यस्थापिका नित्यं सुन्दरी सुकुलोद्भवा ॥ १८॥  
लोकवार्तारता क्रूरा प्रायशो बहुजल्पिका ।  
शूरा च गृहकृत्येषु कृपणा कलहप्रिया ॥ १९॥  
एवं निवसतोः प्रेम्णा दम्पत्यो रममाणयोः ।  
अर्थाः कामास्तयोरासन्न सुखाय गृहादिकम् ॥ २०॥  
पश्चाद्धर्माः समारब्धास्ताभ्यां सन्तानहेतवे ।  
गोभूहिरण्यवासांसि दीनेभ्यो यच्छतस्तदा ॥ २१॥  
धनार्धं धर्ममार्गेण ताभ्यां नीतं तथापि च ।  
न पुत्रो नापि वा पुत्री ततश्चिन्तातुरो भृशम् ॥ २२॥  
एकदा स द्विजो दुःखाद्गृहं त्यक्त्वा वनं गतः ।  
मध्याह्ने तृषितो जातस्तडागं समुपेयिवान् ॥ २३॥  
पीत्वा जलं निषण्णस्तु प्रजादुःखेन कर्शितः ।  
मुहूर्तादपि तत्रैव सन्न्यासी कश्चिदागतः ॥ २४॥  
दृष्ट्वा पीतजलं तं तु विप्रो यातस्तदन्तिकम् ।  
नत्वा च पादयोस्तस्य निःश्वसन् संस्थितः पुरः ॥ २५॥  
यतिरुवाच   
कथं रोदिषि विप्र त्वं का ते चिन्ता बलीयसी ।  
वद त्वं सत्वरं मह्यं स्वस्य दुःखस्य कारणम् ॥ २६॥  
ब्राह्मण उवाच  
किं ब्रवीमि ऋषे दुःखं पूर्वपापेन सञ्चितम् ।  
मदीयाः पूर्वजास्तोयं कवोष्णमुपभुञ्जते ॥ २७॥  
मद्दत्तं नैव गृह्णन्ति प्रीत्या देवा द्विजादयः ।  
प्रजादुःखेन शून्योऽहं प्राणांस्त्यक्तुमिहागतः ॥ २८॥  
धिग्जीवितं प्रजाहीनं धिग्गृहं च प्रजां विना ।  
धिग्धनं चानपत्यस्य धिक्कुलं सन्ततिं विना ॥ २९॥  
पाल्यते या मया धेनुः सा वन्ध्या सर्वथा भवेत् ।  
यो मया रोपितो वृक्षः सोऽपि वन्ध्यत्वमाश्रयेत् ॥ ३०॥  
यत्फलं मद्गृहायातं तच्च शीघ्रं विनश्यति ।  
निर्भाग्यस्यानपत्यस्य किमतो जीवितेन मे ॥ ३१॥  
इत्युक्त्वा स रुरोदोच्चैस्तत्पार्श्वं दुःखपीडितः ।  
तदा तस्य यतेश्चित्ते करुणाभूद्गरीयसी ॥ ३२॥  
तद्भालाक्षरमालां च वाचयामास योगवान् ।  
सर्वं ज्ञात्वा यतिः पश्चाद्विप्रमूचे सविस्तरम् ॥ ३३॥  
यतिरुवाच  
मुञ्चाज्ञानं प्रजारूपं बलिष्ठा कर्मणो गतिः ।  
विवेकं तु समासाद्य त्यज संसारवासनाम् ॥ ३४॥  
शृणु विप्र मया तेऽद्य प्रारब्धं तु विलोकितम् ।  
सप्तजन्मावधि तव पुत्रो नैव च नैव च ॥ ३५॥  
सन्ततेः सगरो दुःखमवापाङ्गः पुरा तथा ।  
रे मुञ्चाद्य कुटुम्बाशां सन्न्यासे सर्वथा सुखम् ॥ ३६  
ब्राह्मण उवाच  
विवेकेन भवेत् किं मे पुत्रं देहि बलादपि ।  
नो चेत्त्यजाम्यहं प्राणांस्त्वदग्रे शोकमूर्च्छितः ॥ ३७॥  
पुत्रादिसुखहीनोऽयं सन्न्यासः शुष्क एव हि ।  
गृहस्थः सरसो लोके पुत्रपौत्रसमन्वितः ॥ ३८॥  
इति विप्राग्रहं दृष्ट्वा प्राब्रवीत्स तपोधनः ।  
चित्रकेतुर्गतः कष्टं विधिलेखविमार्जनात् ॥ ३९॥  
न यास्यसि सुखं पुत्राद्यथा दैवहतोद्यमः ।  
अतो हठेन युक्तोऽसि ह्यर्थिनं किं वदाम्यहम् ॥ ४०॥  
तस्याग्रहं सामालोक्य फलमेकं स दत्तवान् ।  
इदं भक्षय पत्न्या त्वं ततः पुत्रो भविष्यति ॥ ४१॥  
सत्यं शौचं दया दानमेकभक्तं तु भोजनम् ।  
वर्षावधि स्त्रिया कार्यं तेन पुत्रोऽतिनिर्मलः ॥ ४२॥  
एवमुक्त्वा ययौ योगी विप्रस्तु गृहमागतः ।  
पत्न्याः पाणौ फलं दत्वा स्वयं यातस्तु कुत्रचित् ॥ ४३॥  
तरुणी कुटिला तस्य सख्यग्रे च रुरोद ह ।  
अहो चिन्ता ममोत्पन्न फलं चाहं न भक्षये ॥ ४४॥  
फलभक्षेण गर्भः स्याद्गर्भेणोदरवृद्धिता ।  
स्वल्पभक्षं ततोऽशक्तिर्गृहकार्यं कथं भवेत् ॥ ४५॥  
दैवाद्धाटि व्रजेद्ग्रामे पलायेद्गर्भिणी कथम् ।  
शुकवन्निवसेद्गर्भस्तं कुक्षेः कथमुत्सृजेत् ॥ ४६॥  
तिर्यक्चेदागतो गर्भस्तदा मे मरणं भवेत् ।  
प्रसूतौ दारुणं दुःखं सुकुमारी कथं सहे ॥ ४७॥  
मन्दायां मयि सर्वस्वं ननान्दा संहरेत्तदा ।  
सत्यशौचादिनियमो दुराराध्यः स दृश्यते ॥ ४८॥  
लालने पालने दुःखं प्रसूतायाश्च वर्तते ।  
वन्ध्या वा विधवा नारी सुखिनी चेति मे मतिः ॥ ४९॥  
एवं कुतर्कयोगेन तत्फलं नैव भक्षितम् ।  
पत्या पृष्टं फलं भुक्तं भुक्तं चेति तयेरितम् ॥ ५०॥  
एकदा भगिनी तस्यास्तद्गृहं स्वेच्छयाऽऽगता ।  
तदग्रे कथितं सर्वं चिन्तेयं महती हि मे ॥ ५१॥  
दुर्बला तेन दुःखेन ह्यनुजे करवाणि किम् ।  
साब्रवीन्मम गर्भोऽस्ति तं दास्यामि प्रसूतितः ॥ ५२॥  
तावत्कालं सगर्भेव गुप्ता तिष्ठ गृहे सुखम् ।  
वित्तं त्वं मत्पतेर्यच्छ स ते दास्यति बालकम् ॥ ५३॥  
षाण्मासिको मृतो बाल इति लोको वदिष्यति ।  
तं बालं पोषयिष्यामि नित्यमागत्य ते गृहे ॥ ५४॥  
फलमर्पय धेन्वै त्वं परीक्षार्थं तु साम्प्रतम् ।  
तत्तदाचरितं सर्वं तथैव स्त्रीस्वभावतः ॥ ५५॥  
अथ कालेन सा नारी प्रसूता बालकं तदा ।  
आनीय जनको बालं रहस्ये धुन्धुलीं ददौ ॥ ५६॥  
तया च कथितं भर्त्रे प्रसूतः सुखमर्भकः ।  
लोकस्य सुखमुत्पन्नमात्मदेवप्रजोदयात् ॥ ५७॥  
ददौ दानं द्विजातिभ्यो जातकर्म विधाय च ।  
गीतवादित्रघोषोऽभूत्तद्द्वारे मङ्गलं बहु ॥ ५८॥  
भर्तुरग्रेऽब्रवीद्वाक्यं स्तन्यं नास्ति कुचे मम ।  
अन्यस्तन्येन निर्दुग्धा कथं पुष्णामि बालकम् ॥ ५९॥  
मत्स्वसुश्च प्रसूतायाः मृतो बालस्तु वर्तते ।  
तामाकार्य गृहे रक्ष सा तेऽर्भं पोषयिष्यति ॥ ६०॥  
पतिना तत्कृतं सर्वं पुत्ररक्षणहेतवे ।  
पुत्रस्य धुन्धुकारीति नाम मात्रा प्रतिष्ठितम् ॥ ६१॥  
त्रिमासे निर्गते चाथ सा धेनुः सुषुवेऽर्भकम् ।  
सर्वाङ्गसुन्दरं दिव्यं निर्मलं कनकप्रभम् ॥ ६२॥  
दृष्ट्वा प्रसन्नो विप्रस्तु संस्कारान् स्वयमादधे ।  
मत्वाऽऽश्चर्यं जनाः सर्वे दिदृक्षार्थं समागताः ॥ ६३॥  
भाग्योदयोऽधुना जात आत्मदेवस्य पश्यत ।  
धेन्वा बालः प्रसूतस्तु देवरूपीति कौतुकम् ॥ ६४॥  
न ज्ञातं तद्रहस्यं तु केनापि विधियोगतः ।  
गोकर्णं तु सुतं दृष्ट्वा गोकर्णं नाम चाकरोत् ॥ ६५॥  
कियत्कालेन तौ जातौ तरुणौ तनयावुभौ ।  
गोकर्णः पण्डितो ज्ञानी धुन्धुकारी महाखलः ॥ ६६॥  
स्नानशौचक्रियाहीनो दुर्भक्षी क्रोधवर्धितः ।  
दुष्परिग्रहकर्ता च शवहस्तेन भोजनम् ॥ ६७॥  
चौरः सर्वजनद्वेषी परवेश्मप्रदीपकः ।  
लालनायार्भकान् धृत्वा सद्यः कूपे न्यपातयत् ॥ ६८॥  
हिंसकः शस्त्रधारी च दीनान्धानां प्रपीडकः ।  
चाण्डालाभिरतो नित्यं पाशहस्तः श्वसंगतः ॥ ६९॥  
तेन वेश्याकुसङ्गेन पित्र्यं वित्तं तु नाशितम् ।  
एकदा पितरौ ताड्य पात्राणि स्वयमाहरत् ॥ ७०॥  
तत्पिता कृपणः प्रोच्चैर्धनहीनो रुरोद ह ।  
वन्ध्यत्वं तु समीचीनं कुपुत्रो दुःखदायकः ॥ ७१॥  
क्व तिष्ठामि क्व गच्छामि को मे दुःखं व्यपोहयेत् ।  
प्राणांस्त्यजामि दुःखेन हा कष्टं मम संस्थितम् ॥ ७२॥  
तदानीं तु समागत्य गोकर्णो ज्ञानसंयुतः ।  
बोधयामास जनकं वैराग्यं परिदर्शयन् ॥ ७३॥  
असारः खलु संसारो दुःखरूपी विमोहकः ।  
सुतः कस्य धनं कस्य स्नेहवान् ज्वलतेऽनिशम् ॥ ७४॥  
न चेन्द्रस्य सुखं किञ्चिन्न सुखं चक्रवर्तिनः ।  
सुखमस्ति विरक्तस्य मुनेरेकान्तजीविनः ॥ ७५॥  
मुञ्चाज्ञानं प्रजारूपं मोहतो नरके गतिः ।   
निपतिष्यति देहोऽयं सर्वं त्यक्त्वा वनं व्रज ॥ ७६॥  
तद्वाक्यं तु समाकर्ण्य गन्तुकामः पिताब्रवीत् ।  
किं कर्तव्यं वने तात तत्त्वं वद सविस्तरम् ॥ ७७॥  
अन्धकूपे स्नेहपाशे बद्धः पङ्कुरहं शठः ।  
कर्मणा पतितो नूनं मामुद्धर दयानिधे ॥ ७८॥  
गोकर्ण उवाच  
देहेऽस्थिमांसरुधिरेऽभिमतिं त्यज त्वं  
जायासुतादिषु सदा ममतां विमुञ्च  
पश्यानिशं जगदिदं क्षणभङ्गनिष्ठं  
वैराग्यरागरसिको भव भक्तिनिष्ठः ॥ ७९॥  
धर्मं भजस्व सततं त्यज लोकधर्मान्  
सेवस्व साधुपुरुषान् जहि कामतृष्णाम् ।  
अन्यस्य दोषगुणचिन्तनमाशु मुक्त्वा  
सेवाकथारसमहो नितरां पिब त्वम् ॥ ८०॥  
एवं सुतोक्तिवशतोऽपि गृहं विहाय   
यातो वनं स्थिरमतिर्गतषष्टिवर्षः ।  
युक्तो हरेरनुदिनं परिचर्ययासौ  
श्रीकृष्णमाप नियतं दशमस्य पाठात् ॥ ८१॥  
इति श्रीपद्मपुराणे उत्तरखण्डे श्रीमद्भागवतमाहात्म्ये  
विप्रमोक्षो नाम चतुर्थोऽध्यायः ॥ ४॥  
॥ ॐ नमो भगवते वासुदेवाय ॥  
॥ पञ्चमोऽध्यायः - ५ ॥  
सूत उवाच  
पितर्युपरते तेन जननी ताडिता भृशम् ।  
क्व वित्तं तिष्ठति ब्रूहि हनिष्ये लत्तया न चेत् ॥ १॥  
इति तद्वाक्यसंत्रासाज्जनन्या पुत्रदुःखतः ।  
कूपे पातःकृतो रात्रौ तेन सा निधनं गता ॥ २॥  
गोकर्णस्तीर्थयात्रार्थं निर्गतो योगसंस्थितः ।  
न दुःखं न सुखं तस्य न वैरी नापि बान्धवः ॥ ३॥  
धुन्धुकारी गृहेऽतिष्ठत् पञ्चपण्यवधूवृतः ।  
अत्युग्रकर्मकर्ता च तत्पोषणविमूढधीः ॥ ४॥  
एकदा कुलटास्तास्तु भूषणान्यभिलिप्सवः ।   
तदर्थं निर्गतो गेहात् कामान्धो मृत्युमस्मरन् ॥ ५॥  
यतस्ततश्च संहृत्य वित्तं वेश्म पुनर्गतः ।  
ताभ्योऽयच्छत् सुवस्त्राणि भूषणानि कियन्ति च ॥ ६॥  
बहुवित्तचयं दृष्ट्वा रात्रौ नार्यो व्यचारयन् ।  
चौर्यं करोत्यसौ नित्यमतो राजा ग्रहीष्यति ॥ ७॥  
वित्तं हृत्वा पुनश्चैनं मारयिष्यति निश्चितम् ।  
अतोऽर्थगुप्तये गूढमस्माभिः किं न हन्यते ॥ ८॥  
निहत्यैनं गृहीत्वार्थं यास्यामो यत्र कुत्रचित् ।  
इति ता निश्चयं कृत्वा सुप्तं संबध्य रश्मिभिः ॥ ९॥  
पाशं कण्ठे निधायास्य तन्मृत्युमपचक्रमुः ।   
त्वरितं न ममारासौ चिन्तायुक्तास्तदाभवन् ॥ १०॥  
तप्ताङ्गारसमूहांश्च तन्मुखे हि विचिक्षिपुः ।  
अग्निज्वालातिदुःखेन व्याकुलो निधनं गतः ॥ ११॥  
तं देहं मुमुचुर्गर्ते प्रायः साहसिकाः स्त्रियः ।   
न ज्ञातं तद्रहस्यं तु केनापीदं तथैव च ॥ १२॥  
लोकैः पृष्टा वदन्ति स्म दूरं यातः प्रियो हि नः ।  
आगमिष्यति वर्षेऽस्मिन् वित्तलोभविकर्षितः ॥ १३॥  
स्त्रीणां नैव तु विश्वासं दुष्टानां कारयेद्बुधः ।  
विश्वासे यः स्थितो मूढः स दुःखैः परिभूयते ॥ १४॥  
सुधामयं वचो यासां कामिनां रसवर्धनम् ।  
हृदयं क्षुरधाराभं प्रियः को नाम योषिताम् ॥ १५॥  
संहृत्य वित्तं ता याताः कुलटा बहुभर्तृकाः ।  
धुन्धुकारी बभूवाथ महान् प्रेतः कुकर्मतः ॥ १६॥  
वात्यारूपधरो नित्यं धावन् दशदिशोऽन्तरम् ।  
शीतातपपरिक्लिष्टो निराहारः पिपासितः ॥ १७॥  
न लेभे शरणं क्वापि हा दैवेति मुहुर्वदन् ।   
कियत्कालेन गोकर्णो मृतं लोकादबुध्यत ॥ १८॥  
अनाथं तं विदित्वैव गयाश्राद्धमचीकरत् ।   
यस्मिंस्तीर्थे तु संयाति तत्र श्राद्धमवर्तयत् ॥ १९॥  
एवं भ्रमन् स गोकर्णः स्वपुरं समुपेयिवान् ।  
रात्रौ गृहाङ्गणे स्वप्तुमागतोऽलक्षितः परैः ॥ २०॥  
तत्र सुप्तं स विज्ञाय धुन्धुकारी स्वबान्धवम् ।  
निशीथे दर्शयामास महारौद्रतरं वपुः ॥ २१॥  
सकृन्मेषः सकृद्धस्ती सकृच्च महिषोऽभवत् ।   
सकृदिन्द्रः सकृच्चाग्निः पुनश्च पुरुषोऽभवत् ॥ २२॥  
वैपरीत्यमिदं दृष्ट्वा गोकर्णो धैर्यसंयुतः ।  
अयं दुर्गतिकः कोऽपि निश्चित्याथ तमब्रवीत् ॥ २३॥  
गोकर्ण उवाच  
कस्त्वमुग्रतरो रात्रौ कुतो यातो दशामिमाम् ।   
किं वा प्रेतः पिशाचो वा राक्षसोऽसीति शंस नः ॥ २४॥  
सूत उवाच  
एवं पृष्टस्तदा तेन रुरोदोच्चैः पुनः पुनः ।  
अशक्तो वचनोच्चारे संज्ञामात्रं चकार ह ॥ २५॥  
ततोऽञ्जलौ जलं कृत्वा गोकर्णस्तमुदीरयत् ।  
तत्सेकाद्गतपापोऽसौ प्रवक्तुमुपचक्रमे ॥ २६॥  
प्रेत उवाच  
अहं भ्राता त्वदीयोऽस्मि धुन्धुकारीति नामतः ।  
स्वकीयेनैव दोषेण ब्रह्मत्वं नाशितं मया ॥ २७॥  
कर्मणो नास्ति संख्या मे महाज्ञाने विवर्तिनः ।  
लोकानां हिंसकः सोऽहं स्त्रीभिर्दुःखेन मारितः ॥ २८॥  
अतः प्रेतत्वमापन्नो दुर्दशां च वहाम्यहम् ।  
वाताहारेण जीवामि दैवाधीनफलोदयात् ॥ २९॥  
अहो बन्धो कृपासिन्धो भ्रातर्मामाशु मोचय ।  
गोकर्णो वचनं श्रुत्वा तस्मै वाक्यमथाब्रवीत् ॥ ३०॥  
गोकर्ण उवाच  
त्वदर्थं तु गयापिण्डो मया दत्तो विधानतः ।  
तत्कथं नैव मुक्तोऽसि ममाश्चर्यमिदं महत् ॥ ३१॥  
गयाश्राद्धान्न मुक्तिश्चेदुपायो नापरस्त्विह ।  
किं विधेयं मया प्रेत तत्त्वं वद सविस्तरम् ॥ ३२॥  
प्रेत उवाच  
गयाश्राद्धशतेनापि मुक्तिर्मे न भविष्यति ।  
उपायमपरं कंचित्त्वं विचारय सांप्रतम् ॥ ३३॥  
इति तद्वाक्यमाकर्ण्य गोकर्णो विस्मयं गतः ।   
शतश्राद्धैर्न मुक्तिश्चेदसाध्यं मोचनं तव ॥ ३४॥  
इदानीं तु निजं स्थानमातिष्ठ प्रेत निर्भयः ।  
त्वन्मुक्तिसाधकं किंचिदाचरिष्ये विचार्य च ॥ ३५॥  
धुन्धुकारी निजस्थानं तेनादिष्टस्ततो गतः ।  
गोकर्णश्चिन्तयामास तां रात्रिं न तदध्यगात् ॥ ३६॥  
प्रातस्तमागतं दृष्ट्वा लोकाः प्रीत्या समागताः ।   
तत्सर्वं कथितं तेन यज्जातं च यथा निशि ॥ ३७॥  
विद्वांसो योगनिष्ठाश्च ज्ञानिनो ब्रह्मवादिनः ।  
तन्मुक्तिं नैव तेऽपश्यन् पश्यन्तः शास्त्रसंचयान् ॥ ३८॥  
ततः सर्वैः सूर्यवाक्यं तन्मुक्तौ स्थापितं परम् ।  
गोकर्णः स्तम्भनं चक्रे सूर्यवेगस्य वै तदा ॥ ३९॥  
तुभ्यं नमो जगत्साक्षिन् ब्रूहि मे मुक्तिहेतुकम् ।  
तच्छ्रुत्वा दूरतः सूर्यः स्फुटमित्यभ्यभाषत ॥ ४०॥  
श्रीमद्भागवतान्मुक्तिः सप्ताहं वाचनं कुरु ।  
इति सूर्यवचः सर्वैर्धर्मरूपं तु विश्रुतम् ॥ ४१॥  
सर्वेऽब्रुवन् प्रयत्नेन कर्तव्यं सुकरं त्विदम् ।   
गोकर्णो निश्चयं कृत्वा वाचनार्थं प्रवर्तितः ॥ ४२॥  
तत्र संश्रवणार्थाय देशग्रामाज्जना युयुः ।   
पङ्ग्वन्धवृद्धमन्दाश्च तेऽपि पापक्षयाय वै ॥ ४३॥  
समाजस्तु महाञ्जातो देवविस्मयकारकः ।   
यदैवासनमास्थाय गोकर्णोऽकथयत् कथाम् ॥ ४४॥  
स प्रेतोऽपि तदा यातः स्थानं पश्यन्नितस्ततः ।  
सप्तग्रन्थियुतं तत्रापश्यत्कीचकमुच्छ्रितम् ॥ ४५॥  
तन्मूलच्छिद्रमाविश्य श्रवणार्थं स्थितो ह्यसौ ।  
वातरूपी स्थितिं कर्तुमशक्तो वंशमाविशत् ॥ ४६॥  
वैष्णवं ब्राह्मणं मुख्यं श्रोतारं परिकल्प्य सः ।  
प्रथमस्कन्धतः स्पष्टमाख्यानं धेनुजोऽकरोत् ॥ ४७॥  
दिनान्ते रक्षिता गाथा तदा चित्रं बभूव ह ।  
वंशैकग्रन्थिभेदोऽभूत् सशब्दं पश्यतां सताम् ॥ ४८॥  
द्वितीयेऽह्नि तथा सायं द्वितीयग्रन्थिभेदनम् ।  
तृतीयेऽह्नि तथा सायं तृतीयग्रन्थिभेदनम् ॥ ४९॥  
एवं सप्तदिनैश्चैव सप्तग्रन्थिविभेदनम् ।   
कृत्वा स द्वादशस्कन्धश्रवणात् प्रेततां जहौ ॥ ५०॥  
दिव्यरूपधरो जातस्तुलसीदाममण्डितः ।  
पीतवासा घनश्यामो मुकुटी कुण्डलान्वितः ॥ ५१॥  
ननाम भ्रातरं सद्यो गोकर्णमिति चाब्रवीत् ।  
त्वयाहं मोचितो बन्धो कृपया प्रेतकश्मलात् ॥ ५२॥  
धन्या भागवती वार्ता प्रेतपीडाविनाशिनी ।  
सप्ताहोऽपि तथा धन्यः कृष्णलोकफलप्रदः ॥ ५३॥  
कम्पन्ते सर्वपापानि सप्ताहश्रवणे स्थिते ।  
अस्माकं प्रलयं सद्यः कथा चेयं करिष्यति ॥ ५४॥  
आर्द्रं शुष्कं लघु स्थूलं वाङ्मनःकर्मभिः कृतम् ।  
श्रवणं विदहेत्पापं पावकः समिधो यथा ॥ ५५॥  
अस्मिन् वै भारते वर्षे सूरिभिर्वेदसंसदि ।  
अकथाश्राविणां पुंसां निष्फलं जन्म कीर्तितम् ॥ ५६॥  
किं मोहतो रक्षितेन सुपुष्टेन बलीयसा ।  
अध्रुवेण शरीरेण शुकशास्त्रकथां विना ॥ ५७॥  
अस्थिस्तम्भं स्नायुबद्धं मांसशोणितलेपितम् ।  
चर्मावनद्धं दुर्गन्धं पात्रं मूत्रपुरीषयोः ॥ ५८॥  
जराशोकविपाकार्तं रोगमन्दिरमातुरम् ।   
दुष्पूरं दुर्धरं दुष्टं सदोषं क्षणभङ्गुरम् ॥ ५९॥  
कृमिविड्भस्मसंज्ञान्तं शरीरमिति वर्णितम् ।   
अस्थिरेण स्थिरं कर्म कुतोऽयं साधयेन्न हि ॥ ६०॥  
यत् प्रातः संस्कृतं चान्नं सायं तच्च विनश्यति ।  
तदीयरससंपुष्टे काये का नाम नित्यता ॥ ६१॥  
सप्ताहश्रवणाल्लोके प्राप्यते निकटे हरिः ।  
अतो दोषनिवृत्त्यर्थमेतदेव हि साधनम् ॥ ६२॥  
बुद्बुदा इव तोयेषु मशका इव जन्तुषु ।  
जायन्ते मरणायैव कथाश्रवणवर्जिताः ॥ ६३॥  
जडस्य शुष्कवंशस्य यत्र ग्रन्थिविभेदनम् ।  
चित्रं किमु तदा चित्तग्रन्थिभेदः कथाश्रवात् ॥ ६४॥  
भिद्यते हृदयग्रन्थिश्छिद्यन्ते सर्वशंशयाः ।   
क्षीयन्ते चास्य कर्माणि सप्ताहश्रवणे कृते ॥ ६५॥  
संसारकर्दमालेपप्रक्षालनपटीयसि ।  
कथातीर्थे स्थिते चित्ते मुक्तिरेव बुधैः स्मृता ॥ ६६॥  
एवं ब्रुवति वै तस्मिन् विमानमागमत्तदा ।   
वैकुण्ठवासिभिर्युक्तं प्रस्फुरद्दीप्तिमण्डलम् ॥ ६७॥  
सर्वेषां पश्यतां भेजे विमानं धुन्धुलीसुतः ।  
विमाने वैष्णवान् वीक्ष्य गोकर्णो वाक्यमब्रवीत् ॥ ६८॥  
गोकर्ण उवाच  
अत्रैव बहवः सन्ति श्रोतारो मम निर्मलाः ।  
आनीतानि विमनानि न तेषां युगपत्कुतः ॥ ६९॥  
श्रवणं समभागेन सर्वेषामिह दृश्यते ।   
फलभेदः कुतो जातः प्रब्रुवन्तु हरिप्रियाः ॥ ७०॥  
हरिदासा ऊचुः  
श्रवणस्य विभेदेन फलभेदोऽत्र संस्थितः ।  
श्रवणं तु कृतं सर्वैर्न तथा मननं कृतम् ॥ ७१॥  
फलभेदस्ततो जातो भजनादपि मानद ।   
सप्तरात्रमुपोष्यैव प्रेतेन श्रवणं कृतम् ॥ ७२॥  
मननादि तथा तेन स्थिरचित्ते कृतं भृशम् ।  
अदृढं च हतं ज्ञानं प्रमादेन हतं श्रुतम् ॥ ७३॥  
संदिग्धो हि हतो मन्त्रो व्यग्रचित्तो हतो जपः ।  
अवैष्णवो हतो देशो हतं श्राद्धमपात्रकम् ॥ ७४॥  
हतमश्रोत्रिये दानमनाचारहतं कुलम् ।  
विश्वासो गुरुवाक्येषु स्वस्मिन् दीनत्वभावना ॥ ७५॥  
मनोदोषजयश्चैव कथायां निश्चला मतिः ।  
एवमादि कृतं चेत्स्यात्तदा वै श्रवणे फलम् ॥ ७६॥  
पुनःश्रवान्ते सर्वेषां वैकुण्ठे वसतिर्ध्रुवम्   
गोकर्ण तव गोविन्दो गोलोकं दास्यति स्वयम् ॥ ७७॥  
एवमुक्त्वा ययुः सर्वे वैकुण्ठं हरिकीर्तनाः ।   
श्रावणे मासि गोकर्णः कथामूचे तथा पुनः ॥ ७८॥  
सप्तरात्रवतीं भूयः श्रवणं तैः कृतं पुनः ।  
कथासमाप्तौ यज्जातं श्रूयतां तच्च नारद ॥ ७९॥  
विमानैः सह भक्तैश्च हरिराविर्बभूव ह ।   
जयशब्दा नमःशब्दास्तत्रासन् बहवस्तदा ॥ ८०॥  
पाञ्चजन्यध्वनिं चक्रे हर्षात्तत्र स्वयं हरिः ।  
गोकर्णं तु समालिङ्ग्याकरोत् स्वसदृशं हरिः ॥ ८१॥  
श्रोतॄनन्यान् घनश्यामान् पीतकौशेयवाससः ।  
किरीटिनः कुण्डलिनस्तथा चक्रे हरिः क्षणात् ॥ ८२॥  
तद्ग्रामे ये स्थिता जीवा आश्वचाण्डालजातयः ।  
विमाने स्थापितास्तेऽपि गोकर्णकृपया तदा ॥ ८३॥  
प्रेषिता हरिलोके ते यत्र गच्छन्ति योगिनः ।  
गोकर्णेन स गोपालो गोलोकं गोपवल्लभम् ॥ ८४॥  
कथाश्रवणतः प्रीतो निर्ययौ भक्तवत्सलः ।  
अयोध्यावासिनः पूर्वं यथा रामेण सङ्गताः ॥ ८५॥  
तथा कृष्णेन ते नीता गोलोकं योगिदुर्लभम् ।  
यत्र सूर्यस्य सोमस्य सिद्धानां न गतिः कदा ।  
तं लोकं हि गतास्ते तु श्रीमद्भागवतश्रवात् ॥ ८६॥  
ब्रूमोऽद्य ते किं फलवृन्दमुज्ज्वलं   
सप्ताहयज्ञेन कथासु संचितम् ।   
कर्णेन गोकर्णकथाक्षरे यैः   
पीतश्च ते गर्भगता न भूयः ॥ ८७॥  
वाताम्बुपर्णाशनदेहशोषणै-  
स्तपोभिरुग्रैश्चिरकालसंचितैः ।  
योगैश्च संयान्ति न तां गतिं वै   
सप्ताहगाथाश्रवणेन यान्ति याम् ॥ ८८॥  
इतिहासमिमं पुण्यं शाण्डिल्योऽपि मुनीश्वरः ।  
पठते चित्रकूटस्थो ब्रह्मानन्दपरिप्लुतः ॥ ८९॥  
आख्यानमेतत्परमं पवित्रं   
श्रुतं सकृद्वै विदहेदघौघम् ।  
श्राद्धे प्रयुक्तं पितृतृप्तिमावहेन्नित्यं   
सुपाठादपुनर्भवं च ॥ ९०॥  
इति श्रीपद्मपुराणे उत्तरखण्डे श्रीमद्भागवतमाहात्म्ये   
गोकर्णमोक्षवर्णनं नाम पञ्चमोऽध्यायः ॥ ५॥  
॥ ॐ नमो भगवते वासुदेवाय ॥  
॥ षष्ठोऽध्यायः - ६ ॥  
कुमारा ऊचुः  
अथ ते संप्रवक्ष्यामः सप्ताहश्रवणे विधिम् ।  
सहायैर्वसुभिश्चैव प्रायः साध्यो विधिः स्मृतः ॥ १॥  
दैवज्ञं तु समाहूय मुहूर्तं पृच्छ्य यत्नतः ।  
विवाहे यादृशं वित्तं तादृशं परिकल्पयेत् ॥ २॥  
नभस्य आश्विनोर्जौ च मार्गशीर्षः शुचिर्नभाः ।  
एते मासाः कथारम्भे श्रोतॄणां मोक्षसूचकाः ॥ ३॥  
मासानां विप्र हेयानि तानि त्याज्यानि सर्वथा ।  
सहायाश्चेतरे चात्र कर्तव्याः सोद्यमाश्च ये ॥ ४॥  
देशे देशे तथा सेयं वार्ता प्रेष्या प्रयत्नतः ।  
भविष्यति कथा चात्र आगन्तव्यं कुटुम्बिभिः ॥ ५॥  
दूरे हरिकथाः केचिद्दूरे चाच्युतकीर्तनाः ।  
स्त्रियः शूद्रादयो ये च तेषां बोधो यतो भवेत् ॥ ६॥  
देशे देशे विरक्ता ये वैष्णवाः कीर्तनोत्सुकाः ।  
तेष्वेव पत्रं प्रेष्यं च तल्लेखनमितीरितम् ॥ ७॥  
सतां समाजो भविता सप्तरात्रं सुदुर्लभः ।  
अपूर्वरसरूपैव कथा चात्र भविष्यति ॥ ८॥  
श्रीमद्भागवतपीयुषपानाय रसलम्पटाः ।  
भवन्तश्च तथा शीघ्रमायात प्रेमतत्पराः ॥ ९॥  
नावकाशः कदाचिच्चेद्दिनमात्रं तथापि तु ।  
सर्वथाऽऽगमनं कार्यं क्षणोऽत्रैव सुदुर्लभः ॥ १०॥  
एवमाकारणं तेषां कर्तव्यं विनयेन च ।  
आगन्तुकानां सर्वेषां वासस्थानानि कल्पयेत् ॥ ११॥  
तीर्थे वापि वने वापि गृहे वा श्रवणं मतं ।  
विशाला वसुधा यत्र कर्तव्यं तत्कथास्थलम् ॥ १२॥  
शोधनं मार्जनं भूमेर्लेपनं धातुमण्डनम् ।  
गृहोपस्करमुद्धृत्य गृहकोणे निवेशयेत् ॥ १३॥  
अर्वाक् पञ्चाहतो यत्नादास्तीर्णानि प्रमेलयेत् ।  
कर्तव्यो मण्डपः प्रोच्चैः कदलीखण्डमण्डितः ॥ १४॥  
फलपुष्पदलैर्विष्वग्वितानेन विराजितः ।  
चतुर्दिक्षु ध्वजारोपो बहुसंपद्विराजितः ॥ १५॥  
ऊर्ध्वं सप्तैव लोकाश्च कल्पनीयाः सविस्तरम् ।  
तेषु विप्रा विरक्ताश्च स्थापनीयाः प्रबोध्य च ॥ १६॥  
पूर्वं तेषामासनानि कर्तव्यानि यथोत्तरम् ।  
वक्तुश्चापि तदा दिव्यमासनं परिकल्पयेत् ॥ १७॥  
उदङ्मुखो भवेद्वक्ता श्रोता वै प्राङ्मुखक्तस्तदा ।  
प्राङ्मुखश्चेद्भवेद्वक्ता श्रोता चोदङ्मुखस्तदा ॥ १८॥  
अथवा पूर्वदिग्ज्ञेया पूज्यपूजकमध्यतः ।  
श्रोतॄणामागमे प्रोक्ता देशकालादिकोविदैः ॥ १९॥  
विरक्तो वैष्णवो विप्रो वेदशास्त्रविशुद्धिकृत् ।  
दृष्टान्तकुशलो धीरो वक्ता कार्योऽतिनिस्पृहः ॥ २०॥  
अनेकधर्मविभ्रान्ताः स्त्रैणाः पाखण्डवादिनः ।   
शुकशास्त्रकथोच्चारे त्याज्यास्ते यदि पण्डिताः ॥ २१॥  
वक्तुः पार्श्वे सहायार्थमन्यः स्थाप्यस्तथाविधः ।  
पण्डितः संशयच्छेत्ता लोकबोधनतत्परः ॥ २२॥  
वक्त्रा क्षौरं प्रकर्तव्यं दिनादर्वाग्व्रताप्तये ।  
अरुणोदयेऽसौ निर्वर्त्य शौचं स्नानं समाचरेत् ॥ २३॥  
नित्यं संक्षेपतः कृत्वा सन्ध्याद्यं स्वं प्रयत्नतः ।  
कथाविघ्नविघाताय गणनाथं प्रपूजयेत् ॥ २४॥  
पितॄन् संतर्प्य शुद्ध्यर्थं प्रायश्चित्तं समाचरेत् ।  
मण्डलं च प्रकर्तव्यं तत्र स्थाप्यो हरिस्तथा ॥ २५॥  
कृष्णमुद्दिश्य मन्त्रेण चरेत्पूजाविधिं क्रमात् ।  
प्रदक्षिणनमस्कारान् पूजान्ते स्तुतिमाचरेत् ॥ २६॥  
संसारसागरे मग्नं दीनं मां करुणानिधे ।  
कर्ममोह(ग्राह)गृहीताङ्गं मामुद्धर भवार्णवात् ॥ २७॥  
श्रीमद्भागवतस्यापि ततः पूजा प्रयत्नतः ।  
कर्तव्या विधिना प्रीत्या धूपदीपसमन्विता ॥ २८॥  
ततस्तु श्रीफलं धृत्वा नमस्कारं समाचरेत् ।  
स्तुतिः प्रसन्नचित्तेन कर्तव्या केवलं तदा ॥ २९॥  
श्रीमद्भागवताख्योऽयं प्रत्यक्षः कृष्ण एव हि ।  
स्वीकृतोऽसि मया नाथ मुक्त्यर्थं भवसागरे ॥ ३०॥  
मनोरथो मदीयोऽयं सफलः सर्वथा त्वया ।  
निर्विघ्नेनैव कर्तव्यो दासोऽहं तव केशव ॥ ३१॥  
एवं दीनवचः प्रोच्य वक्तारं चाथ पूजयेत् ।  
संभूष्य वस्त्रभूषाभिः पूजान्ते तं च संस्तवेत् ॥ ३२॥  
शुकरूप प्रबोधज्ञ सर्वशास्त्रविशारद ।   
एतत्कथाप्रकाशेन मदज्ञानं विनाशय ॥ ३३॥  
तदग्रे नियमः पश्चात्कर्तव्यः श्रेयसे मुदा ।  
सप्तरात्रं यथाशक्त्या धारणीयः स एव हि ॥ ३४॥  
वरणं पञ्चविप्राणां कथाभङ्गनिवृत्तये ।  
कर्तव्यं तैर्हरेर्जाप्यं द्वादशाक्षरविद्यया ॥ ३५॥  
ब्राह्मणान् वैष्णवांश्चान्यान् तथा कीर्तनकारिणः ।  
नत्वा संपूज्य दत्ताज्ञाः स्वयमासनमाविशेत् ॥ ३६॥  
लोकवित्तधनागारपुत्रचिन्तां व्युदस्य च ।  
कथाचित्तः शुद्धमतिः स लभेत् फलमुत्तमम् ॥ ३७॥  
आसूर्योदयमारभ्य सार्धत्रिप्रहरान्तकम् ।  
वाचनीया कथा सम्यग्धीरकण्ठं सुधीमता ॥ ३८॥  
कथाविरामः कर्तव्यो मध्याह्ने घटिकाद्वयम् ।  
तत्कथामनु कार्यं वै कीर्तनं वैष्णवैस्तदा ॥ ३९॥  
मलमूत्रजयार्थं हि लघ्वाहारः सुखावहः ।  
हविष्यान्नेन कर्तव्यो ह्येकवारं कथार्थिना ॥ ४०॥  
उपोष्य सप्तरात्रं वै शक्तिश्चेच्छृणुयात् तदा ।  
घृतपानं पयःपानं कृत्वा वै शृणुयात् सुखम् ॥ ४१॥  
फलाहारेण वा श्राव्यमेकभक्तेन वा पुनः ।  
सुखसाध्यं भवेद्यत्तु कर्तव्यं श्रवणाय तत् ॥ ४२॥  
भोजनं तु वरं मन्ये कथाश्रवणकारकम् ।  
नोपवासो वरः प्रोक्तः कथाविघ्नकरो यदि ॥ ४३॥  
सप्ताहव्रतिनां पुंसां नियमाञ्छृणु नारद   
विष्णुदीक्षाविहीनानां नाधिकारः कथाश्रवे ॥ ४४॥  
ब्रह्मचर्यमधःसुप्तिः पत्रावल्यां च भोजनम्   
कथासमाप्तौ भुक्तिं च कुर्यान्नित्यं कथाव्रती ॥ ४५॥  
द्विदलं मधु तैलं च गरिष्ठान्नं तथैव च ।  
भावदुष्टं पर्युषितं जह्यान्नित्यं कथाव्रती ॥ ४६॥  
कामं क्रोधं मदं मानं मत्सरं लोभमेव च ।  
दम्भं मोहं तथा द्वेषं दूरयेच्च कथाव्रती ॥ ४७॥  
वेदवैष्णवविप्राणां गुरुगोव्रतिनां तथा ।  
स्त्रीराजमहतां निन्दां वर्जयेद्यः कथाव्रती ॥ ४८॥  
रजस्वलान्त्यजम्लेच्छपतितव्रात्यकैस्तथा ।  
द्विजद्विड्वेदबाह्यैश्च न वदेद्यः कथाव्रती ॥ ४९॥  
सत्यं शौचं दयां मौनमार्जवं विनयं तथा ।  
उदारमानसं तद्वदेवं कुर्यात् कथाव्रती ॥ ५०॥  
दरिद्रश्च क्षयी रोगी निर्भाग्यः पापकर्मवान् ।  
अनपत्यो मोक्षकामः शृणुयाच्च कथामिमाम् ॥ ५१॥  
अपुष्पा काकवन्ध्या च वन्ध्या या च मृतार्भका ।  
स्रवद्गर्भा च या नारी तया श्राव्यः प्रयत्नतः ॥ ५२॥  
एतेषु विधिना श्रावे तदक्षयतरं भवेत् ।  
अत्युत्तमा कथा दिव्या कोटियज्ञफलप्रदा ॥ ५३॥  
एवं कृत्वा व्रतविधिमुद्यापनमथाचरेत् ।  
जन्माष्टमीव्रतमिव कर्तव्यं फलकाङ्क्षिभिः ॥ ५४॥  
अकिञ्चनेषु भक्तेषु प्रायो नोद्यापनाग्रहः ।  
श्रवणेनैव पूतास्ते निष्कामा वैष्णवा यतः ॥ ५५॥  
एवं नगाहयज्ञेऽस्मिन् समाप्ते श्रोतृभिस्तदा ।  
पुस्तकस्य च वक्तुश्च पूजा कार्यातिभक्तितः ॥ ५६॥  
प्रसादतुलसीमालाः श्रोतृभ्यश्चाथ दीयताम् ।  
मृदङ्गतालललितं कर्तव्यं कीर्तनं ततः ॥ ५७॥  
जयशब्दं नमःशब्दं शङ्खशब्दं च कारयेत् ।  
विप्रेभ्यो याचकेभ्यश्च वित्तमन्नं च दीयताम् ॥ ५८॥  
विरक्तश्चेद्भवेच्छ्रोता गीता वाच्या परेऽहनि   
गृहस्थश्चेत्तदा होमः कर्तव्यः कर्मशान्तये ॥ ५९॥  
प्रतिश्लोकं च जुहुयाद्विधिना दशमस्य च ।   
पायसं मधु सर्पिश्च तिलान्नादिकसंयुतम् ॥ ६०॥  
अथवा हवनं कुर्याद्गायत्र्या सुसमाहितः ।  
तन्मयत्वात् पुराणस्य परमस्य च तत्त्वतः ॥ ६१॥  
होमाशक्तौ बुधो हौम्यं दद्यात्तत्फलसिद्धये ।  
नानाच्छिद्रनिरोधार्थं न्यूनताधिकतानयोः ॥ ६२॥  
दोषयोः प्रशमार्थं च पठेन्नामसहस्रकम् ।  
तेन स्यात्तत्फलं सर्वं नास्त्यस्मादधिकं यतः ॥ ६३॥  
द्वादश ब्राह्मणान् पश्चाद्भोजयेन्मधुपायसैः ।  
दद्यात्सुवर्णधेनुं च व्रतपूर्णत्वहेतवे ॥ ६४॥  
शक्तौ फलत्रयमितं स्वर्णसिंहं विधाय च ।  
तत्रास्य पुस्तकं स्थाप्यं लिखितं ललिताक्षरम् ॥ ६५॥  
संपूज्यावाहनाद्यैस्तदुपचारैः सदक्षिणम् ।   
वस्त्रभूषणगन्धाद्यैः पूजिताय यतात्मने ॥ ६६॥  
आचार्याय सुधीर्दत्त्वा मुक्तः स्याद्भवबन्धनैः ।  
एवं कृते विधाने च सर्वपापनिवारणे ॥ ६७॥  
फलदं स्यात्पुराणं तु श्रीमद्भागवतं शुभम् ।  
धर्मकामार्थमोक्षाणां साधनं स्यान्न संशयः ॥ ६८॥  
कुमारा ऊचुः  
इति ते कथितं सर्वं किं भूयः श्रोतुमिच्छसि ।  
श्रीमद्भागवतेनैव भुक्तिमुक्ती करे स्थिते ॥ ६९॥  
सूत उवाच  
इत्युक्त्वा ते महात्मानः प्रोचुर्भागवतीं कथाम् ।  
सर्वपापहरां पुण्यां भुक्तिमुक्तिप्रदायिनीम् ॥ ७०॥  
शृण्वतां सर्वभूतानां सप्ताहं नियतात्मनाम् ।  
यथाविधि ततो देवं तुष्टुवुः पुरुषोत्तमम् ॥ ७१॥  
तदन्ते ज्ञानवैराग्यभक्तीनां पुष्टता परा ।  
तारुण्यं परमं चाभूत् सर्वभूतमनोहरम् ॥ ७२॥  
नारदश्च कृतार्थोऽभूत् सिद्धे स्वीये मनोरथे ।  
पुलकीकृतसर्वाङ्गः परमानन्दसंभृतः ॥ ७३॥  
एवं कथां समाकर्ण्य नारदो भगवत्प्रियः ।  
प्रेमगद्गदया वाचा तानुवाच कृताञ्जलिः ॥ ७४॥  
नारद उवाच  
धन्योऽस्म्यनुगृहीतोऽस्मि भवद्भिः करुणापरैः ।  
अद्य मे भगवाँल्लब्धः सर्वपापहरो हरिः ॥ ७५॥  
श्रवणं सर्वधर्मेभ्यो वरं मन्ये तपोधनाः ।  
वैकुण्ठस्थो यतः कृष्णः श्रवणाद्यस्य लभ्यते ॥ ७६॥  
सूत उवाच  
एवं ब्रुवति वै तत्र नारदे वैष्णवोत्तमे ।  
परिभ्रमन् समायातः शुको योगेश्वरस्तदा ॥ ७७॥  
तत्राययौ षोडशवार्षिकस्तदा   
व्यासात्मजो ज्ञानमहाब्धिचन्द्रमाः ।  
कथावसाने निजलाभपूर्णः   
प्रेम्णा पठन् भागवतं शनैः शनैः ॥ ७८॥  
दृष्ट्वा सदस्याः परमोरुतेजसं   
सद्यः समुत्थाय ददुर्महासनम् ।  
प्रीत्या सुरर्षिस्तमपूजयत् सुखं   
स्थितोऽवदत् संशृणुतामलां गिरम् ॥ ७९॥  
श्रीशुक उवाच  
निगमकल्पतरोर्गलितं फलं   
शुकमुखादमृतद्रवसंयुतम् ।   
पिबत भागवतं रसमालयं   
मुहुरहो रसिका भुवि भावुका ॥ ८०॥  
धर्मः प्रोज्झितकैतवोऽत्र परमो निर्मत्सराणां सतां   
वेद्यं वास्तवमत्र वस्तु शिवदं तापत्रयोन्मूलनम् ।  
श्रीमद्भागवते महामुनिकृते किं वा परैरीश्वरः   
सद्यो हृद्यवरुध्यतेऽत्र कृतिभिः शुश्रूषुभिस्तत्क्षणात् ॥ ८१॥  
श्रीमद्भागवतं पुराणतिलकं यद्वैष्णवानां धनं  
यस्मिन् पारमहंस्यमेवममलं ज्ञानं परं गीयते ।  
यत्र ज्ञानविरागभक्तिसहितं नैष्कर्म्यमाविष्कृतं   
तच्छृण्वन् प्रपठन् विचारणपरो भक्त्या विमुच्येन्नरः ॥ ८२॥  
स्वर्गे सत्ये च कैलासे वैकुण्ठे नास्त्ययं रसः ।  
अतः पिबन्तु सद्भक्त्या मा मा मुञ्चत कर्हिचित् ॥ ८३॥  
सूत उवाच  
एवं ब्रुवाणे सति बादरायणौ   
मध्ये सभायां हरिराविरासीत् ।  
प्रह्लादबल्युद्धवफाल्गुनादिभिः   
वृतः सुरर्षिस्तमपूजयच्च तान् ॥ ८४॥  
दृष्ट्वा प्रसन्नं महदासने हरिं   
ते चक्रिरे कीर्तनमग्रतस्तदा ।  
भवो भवान्या कमलासनस्तु   
तत्रागमन् कीर्तनदर्शनाय ॥ ८५॥  
प्रह्लादस्तालधारी तरलगतितया चोद्धवः कांस्यधारी   
वीणाधारी सुरर्षिः स्वरकुशलतया रागकर्तार्जुनोऽभूत् ।  
इन्द्रोऽवादीन्मृदङ्गं जयजयसुकराः कीर्तनं ते कुमारा   
यत्राग्रे भाववक्ता सरसरचनया व्यासपुत्रो बभूव ॥ ८६॥  
ननर्त मध्ये त्रिकमेव तत्र   
भक्त्यादिकानां नटवस्तुतेजसाम् ।  
अलौकिकं कीर्तनमेतदीक्ष्य   
हरिः प्रसन्नोऽपि वचोऽब्रवीत्तत् ॥ ८७॥  
मत्तो वरं भागवता वृणुध्वं   
प्रीतः कथाकीर्तनतोऽस्मि सांप्रतम् ।  
श्रुत्वेति तद्वाक्यमतिप्रसन्नाः   
प्रेमार्द्रचित्ता हरिमूचिरे ते ॥ ८८॥  
नगाहगाथासु च सर्वभक्तै-  
रेभिस्त्वया भाव्यमिति प्रयत्नात् ।  
मनोरथोऽयं परिपूरणीय-  
स्तथेति चोक्त्वान्तरधीयताच्युतः ॥ ८९॥  
ततोऽनमत्तच्चरणेषु नारदस्तथा   
शुकादीनपि तापसांश्च ।  
अथ प्रहृष्टाः परिनष्टमोहाः   
सर्वे ययुः पीतकथामृतास्ते ॥ ९०॥  
भक्तिः सुताभ्यां सह रक्षिता सा   
शास्त्रे स्वकीयेऽपि तदा शुकेन ।  
अतो हरिर्भागवतस्य सेवनाच्चित्तं   
समायाति हि वैष्णवानां ॥ ९१॥  
दारिद्र्यदुःखज्वरदाहितानां   
मायापिशाचीपरिमर्दितानां ।  
संसारसिन्धौ परिपातितानां   
क्षेमाय वै भागवतं प्रगर्जति ॥ ९२॥  
शौनक उवाच  
शुकेनोक्तं कदा राज्ञे गोकर्णेन कदा पुनः ।  
सुरर्षये कदा ब्राह्मैश्छिन्धि मे संशयं त्विमम् ॥ ९३॥  
सूत उवाच  
आकृष्णनिर्गमात् त्रिंशद्वर्षाधिकगते कलौ ।  
नवमीतो नभस्ये च कथारम्भं शुकोऽकरोत् ॥ ९४॥  
परीक्षिच्छ्रवणान्ते च कलौ वर्षशतद्वये ।  
शुद्धे शुचौ नवम्यां च धेनुजोऽकथयत्कथाम् ॥ ९५॥  
तस्मादपि कलौ प्राप्ते त्रिंशद्वर्षगते सति ।  
ऊचुरूर्जे सिते पक्षे नवम्यां ब्रह्मणः सुताः ॥ ९६॥  
इत्येतत्ते समाख्यातंयत्पृष्टोऽहं त्वयानघ ।  
कलौ भागवती वार्ता भवरोगविनाशिनी ॥ ९७॥  
कृष्णप्रियं सकलकल्मषनाशनं च   
मुक्त्यैकहेतुमिह भक्तिविलासकारि ।  
सन्तः कथानकमिदं पिबतादरेण   
लोके हितार्थपरिशीलनसेवया किम् ॥ ९८॥  
स्वपुरुषमपि वीक्ष्य पाशहस्तं   
वदति यमः किल तस्य कर्णमूले ।  
परिहर भगवत्कथासु मत्तान्   
प्रभुरहमन्यनृणां न वैष्णवानां ॥ ९९॥  
असारे संसारे विषयविषसङ्गाकुलधियः   
क्षणार्धं क्षेमार्थं पिबत शुकगाथातुलसुधाम् ।  
किमर्थं व्यर्थं भो व्रजत कुपथे कुत्सितकथे   
परीक्षित्साक्षी यच्छ्रवणगतमुक्त्युक्तिकथने ॥ १००॥  
रसप्रवाहसंस्थेन श्रीशुकेनेरिता कथा ।  
कण्ठे संबध्यते येन स वैकुण्ठप्रभुर्भवेत् ॥ १०१॥  
इति च परमगुह्यं सर्वसिद्धान्तसिद्धं   
सपदि निगदितं ते शास्त्रपुञ्जं विलोक्य ।  
जगति शुककथातो निर्मलं नास्ति किंचित्   
पिब परसुखहेतोर्द्वादशस्कन्धसारम् ॥ १०२॥  
एतां यो नियततया शृणोति भक्त्या   
यश्चैनां कथयति शुद्धवैष्णवाग्रे ।  
तौ सम्यग्विधिकरणात् फलं लभेते   
याथार्थ्यान्न हि भुवने किमप्यसाध्यम् ॥ १०३॥  
इति श्रीपद्मपुराणे उत्तरखण्डे श्रीमद्भागवतमाहात्म्ये  
श्रवणविधिकथनं नाम षष्ठोऽध्यायः ॥ ६॥  
॥ समाप्तमिदं श्रीमद्भागवतमाहात्म्यम् ॥  
॥ ॐ तत्सद्ब्रह्मार्पणमस्तु ॥  