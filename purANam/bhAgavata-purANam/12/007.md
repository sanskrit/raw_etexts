---
title: ००७
---
सूत उवाच -  
(अनुष्टुप्)  
अथर्ववित्सुमन्तुश्च शिष्यम् अध्यापयत् स्वकाम् ।  
संहितां सोऽपि पथ्याय वेददर्शाय चोक्तवान् ॥ १ ॥  
शौक्लायनिर्ब्रह्मबलिः मादोषः पिप्पलायनिः ।  
वेददर्शस्य शिष्यास्ते पथ्यशिष्यानथो श्रृणु ।  
कुमुदः शुनको ब्रह्मन् जाजलिश्चाप्यथर्ववित् ॥ २ ॥  
बभ्रुः शिष्योऽथांगिरसः सैन्धवायन एव च ।  
अधीयेतां संहिते द्वे सावर्णाद्यास्तथापरे ॥ ३ ॥  
नक्षत्रकल्पः शान्तिश्च कश्यपाङ्‌गिरसादयः ।  
एते आथर्वणाचार्याः श्रृणु पौराणिकान् मुने ॥ ४ ॥  
त्रय्यारुणिः कश्यपश्च सावर्णिः अकृतव्रणः ।  
वैशंपायनहारीतौ षड् वै पौराणिका इमे ॥ ५ ॥  
अधीयन्त व्यासशिष्यात् संहितां मत्पितुर्मुखात् ।  
एकैकाम् अहमेतेषां शिष्यः सर्वाः समध्यगाम् ॥ ६ ॥  
कश्यपोऽहं च सावर्णी रामशिष्योऽकृतव्रणः ।  
अधीमहि व्यासशिष्यात् चत्वारो मूलसंहिताः ॥ ७ ॥  
पुराणलक्षणं ब्रह्मन् ब्रह्मर्षिभिः निरूपितम् ।  
श्रृणुष्व बुद्धिमाश्रित्य वेदशास्त्रानुसारतः ॥ ८ ॥  
सर्गोऽस्याथ विसर्गश्च वृत्तिरक्षान्तराणि च ।  
वंशो वंशानुचरितं संस्था हेतुरपाश्रयः ॥ ९ ॥  
दशभिः लक्षणैर्युक्तं पुराणं तद्विदो विदुः ।  
केचित्पञ्चविधं ब्रह्मन् महदल्पव्यवस्थया ॥ १० ॥  
अव्याकृतगुणक्षोभान् महतस्त्रिवृतोऽहमः ।  
भूतसूक्ष्मेन्द्रियार्थानां संभवः सर्ग उच्यते ॥ ११ ॥  
पुरुषानुगृहीतानाम् एतेषां वासनामयः ।  
विसर्गोऽयं समाहारो बीजाद्बीजं चराचरम् ॥ १२ ॥  
वृत्तिर्भूतानि भूतानां चराणाम् अचराणि च ।  
कृता स्वेन नृणां तत्र कामात् चोदनयापि वा ॥ १३ ॥  
रक्षाच्युतावतारेहा विश्वस्यानु युगे युगे ।  
तिर्यङ्‌मर्त्यर्षिदेवेषु हन्यन्ते यैस्त्रयीद्विषः ॥ १४ ॥  
मन्वन्तरं मनुर्देवा मनुपुत्राः सुरेश्वराः ।  
ऋषयोंऽशावताराश्च हरेः षड्‌विधमुच्यते ॥ १५ ॥  
राज्ञां ब्रह्मप्रसूतानां वंशस्त्रैकालिकोऽन्वयः ।  
वंशानुचरितं तेषां वृत्तं वंशधराश्च ये ॥ १६ ॥  
नैमित्तिकः प्राकृतिको नित्य आत्यन्तिको लयः ।  
संस्थेति कविभिः प्रोक्तः चतुर्धास्य स्वभावतः ॥ १७ ॥  
हेतुर्जीवोऽस्य सर्गादेः अविद्याकर्मकारकः ।  
यं चानुशायिनं प्राहुः अव्याकृतमुतापरे ॥ १८ ॥  
व्यतिरेकान्वयो यस्य जाग्रत् स्वप्नसुषुप्तिषु ।  
मायामयेषु तद्ब्रह्म जीववृत्तिष्वपाश्रयः ॥ १९ ॥  
पदार्थेषु यथा द्रव्यं सन्मात्रं रूपनामसु ।  
बीजादिपञ्चतान्तासु ह्यवस्थासु युतायुतम् ॥ २० ॥  
विरमेत यदा चित्तं हित्वा वृत्तित्रयं स्वयम् ।  
योगेन वा तदात्मानं वेदेहाया निवर्तते ॥ २१ ॥  
एवं लक्षणलक्ष्याणि पुराणानि पुराविदः ।  
मुनयोऽष्टादश प्राहुः क्षुल्लकानि महान्ति च ॥ २२ ॥  
ब्राह्मं पाद्मं वैष्णवं च शैवं लैङ्‌गं सगारुडं ।  
नारदीयं भागवतं आग्नेयं स्कान्दसंज्ञितम् ॥ २३ ॥  
भविष्यं ब्रह्मवैवर्तं मार्कण्डेयं सवामनम् ।  
वाराहं मात्स्यं कौर्मं च ब्रह्माण्डाख्यमिति त्रिषट् ॥ २४ ॥  
ब्रह्मन्निदं समाख्यातं शाखाप्रणयनं मुनेः ।  
शिष्यशिष्यप्रशिष्याणां ब्रह्मतेजोविवर्धनम् ॥ २५ ॥  
इति श्रीमद्भागवते महापुराणे पारमहंस्यां  
संहितायां द्वादशस्कन्धे सप्तमोऽध्यायः ॥ ७ ॥  
हरिः ॐ तत्सत् श्रीकृष्णार्पणमस्तु ॥