---
title: ००२
---
श्रीशुक उवाच –  
(अनुष्टुप्)  
ततश्चानुदिनं धर्मः सत्यं शौचं क्षमा दया ।  
कालेन बलिना राजन् नङ्‌क्ष्यत्यायुर्बलं स्मृतिः ॥ १ ॥  
वित्तमेव कलौ नॄणां जन्माचारगुणोदयः ।  
धर्मन्याय व्यवस्थायां कारणं बलमेव हि ॥ २ ॥  
दाम्पत्येऽभिरुचिर्हेतुः मायैव व्यावहारिके ।  
स्त्रीत्वे पुंस्त्वे च हि रतिः विप्रत्वे सूत्रमेव हि ॥ ३ ॥  
लिङ्‌गं एवाश्रमख्यातौ अन्योन्यापत्ति कारणम् ।  
अवृत्त्या न्यायदौर्बल्यं पाण्डित्ये चापलं वचः ॥ ४ ॥  
अनाढ्यतैव असाधुत्वे साधुत्वे दंभ एव तु ।  
स्वीकार एव चोद्वाहे स्नानमेव प्रसाधनम् ॥ ५ ॥  
दूरे वार्ययनं तीर्थं लावण्यं केशधारणम् ।  
उदरंभरता स्वार्थः सत्यत्वे धार्ष्ट्यमेव हि ॥ ६ ॥  
दाक्ष्यं कुटुंबभरणं यशोऽर्थे धर्मसेवनम् ।  
एवं प्रजाभिर्दुष्टाभिः आकीर्णे क्षितिमण्डले ॥ ७ ॥  
ब्रह्मविट्क्षत्रशूद्राणां यो बली भविता नृपः ।  
प्रजा हि लुब्धै राजन्यैः निर्घृणैः दस्युधर्मभिः ॥ ८ ॥  
आच्छिन्नदारद्रविणा यास्यन्ति गिरिकाननम् ।  
शाकमूलामिषक्षौद्र फलपुष्पाष्टिभोजनाः ॥ ९ ॥  
अनावृष्ट्या विनङ्‌क्ष्यन्ति दुर्भिक्षकरपीडिताः  
शीतवातातपप्रावृड् हिमैरन्योन्यतः प्रजाः ॥ १० ॥  
क्षुत्तृड्भ्यां व्याधिभिश्चैव संतप्स्यन्ते च चिन्तया ।  
त्रिंशद्विंशति वर्षाणि परमायुः कलौ नृणाम् ॥ ११ ॥  
क्षीयमाणेषु देहेषु देहिनां कलिदोषतः ।  
वर्णाश्रमवतां धर्मे नष्टे वेदपथे नृणाम् ॥ १२ ॥  
पाषण्डप्रचुरे धर्मे दस्युप्रायेषु राजसु ।  
चौर्यानृतवृथाहिंसा नानावृत्तिषु वै नृषु ॥ १३ ॥  
शूद्रप्रायेषु वर्णेषु च्छागप्रायासु धेनुषु ।  
गृहप्रायेष्वाश्रमेषु यौनप्रायेषु बन्धुषु ॥ १४ ॥  
अणुप्रायास्वोषधीषु शमीप्रायेषु स्थास्नुषु ।  
विद्युत्प्रायेषु मेघेषु शून्यप्रायेषु सद्मसु ॥ १५ ॥  
इत्थं कलौ गतप्राये जनेतु खरधर्मिणि ।  
धर्मत्राणाय सत्त्वेन भगवान् अवतरिष्यति ॥ १६ ॥  
चराचर गुरोर्विष्णोः ईश्वरस्याखिलात्मनः ।  
धर्मत्राणाय साधूनां जन्म कर्मापनुत्तये ॥ १७ ॥  
संभलग्राम मुख्यस्य ब्राह्मणस्य महात्मनः ।  
भवने विष्णुयशसः कल्किः प्रादुर्भविष्यति ॥ १८ ॥  
अश्वं आशुगमारुह्य देवदत्तं जगत्पतिः ।  
असिनासाधुदमनं अष्टैश्वर्य गुणान्वितः ॥ १९ ॥  
विचरन् आशुना क्षौण्यां हयेनाप्रतिमद्युतिः ।  
नृपलिङ्‌गच्छदो दस्यून् कोटिशो निहनिष्यति ॥ २० ॥  
अथ तेषां भविष्यन्ति मनांसि विशदानि वै ।  
वासुदेवाङ्‌गरागाति पुण्यगंधानिलस्पृशाम् ।  
पौरजानपदानां वै हतेष्वखिलदस्युषु ॥ २१ ॥  
तेषां प्रजाविसर्गश्च स्थविष्ठः संभविष्यति ।  
वासुदेवे भगवति सत्त्वमूर्तौ हृदि स्थिते ॥ २२ ॥  
यदावतीर्णो भगवान् कल्किर्धर्मपतिर्हरिः ।  
कृतं भविष्यति तदा प्रजासूतिश्च सात्त्विकी ॥ २३ ॥  
यदा चन्द्रश्च सूर्यश्च तथा तिष्यबृहस्पती ।  
एकराशौ समेष्यन्ति भविष्यति तदा कृतम् ॥ २४ ॥  
येऽतीता वर्तमाना ये भविष्यन्ति च पार्थिवाः ।  
ते ते उद्देशतः प्रोक्ता वंशीयाः सोमसूर्ययोः ॥ २५ ॥  
आरभ्य भवतो जन्म यावत् नन्दाभिषेचनम् ।  
एतद् वर्षसहस्रं तु शतं पञ्चदशोत्तरम् ॥ २६ ॥  
सप्तर्षीणां तु यौ पूर्वौ दृश्येते उदितौ दिवि ।  
तयोस्तु मध्ये नक्षत्रं दृश्यते यत्समं निशि ॥ २७ ॥  
तेनैव ऋषयो युक्ताः तिष्ठन्त्यब्दशतं नृणाम् ।  
ते त्वदीये द्विजाः काले अधुना चाश्रिता मघाः ॥ २८ ॥  
विष्णोर्भगवतो भानुः कृष्णाख्योऽसौ दिवं गतः ।  
तदाविशत् कलिर्लोकं पापे यद् रमते जनः ॥ २९ ॥  
यावत् स पादपद्माभ्यां स्पृशनास्ते रमापतिः ।  
तावत् कलिर्वै पृथिवीं पराक्रान्तुं न चाशकत् ॥ ३० ॥  
यदा देवर्षयः सप्त मघासु विचरन्ति हि ।  
तदा प्रवृत्तस्तु कलिः द्वादशाब्द शतात्मकः ॥ ३१ ॥  
यदा मघाभ्यो यास्यन्ति पूर्वाषाढां महर्षयः ।  
तदा नन्दात् प्रभृत्येष कलिर्वृद्धिं गमिष्यति ॥ ३२ ॥  
यस्मिन् कृष्णो दिवं यातः तस्मिन् एव तदाहनि ।  
प्रतिपन्नं कलियुगं इति प्राहुः पुराविदः ॥ ३३ ॥  
दिव्याब्दानां सहस्रान्ते चतुर्थे तु पुनः कृतम् ।  
भविष्यति तदा नॄणां मन आत्मप्रकाशकम् ॥ ३४ ॥  
इत्येष मानवो वंशो यथा सङ्‌ख्यायते भुवि ।  
तथा विट्शूद्रविप्राणां तास्ता ज्ञेया युगे युगे ॥ ३५ ॥  
एतेषां नामलिङ्‌गानां पुरुषाणां महात्मनाम् ।  
कथामात्रावशिष्टानां कीर्तिरेव स्थिता भुवि ॥ ३६ ॥  
देवापिः शान्तनोर्भ्राता मरुश्चेक्ष्वाकुवंशजः ।  
कलापग्राम आसाते महायोगबलान्वितौ ॥ ३७ ॥  
ताविहैत्य कलेरन्ते वासुदेवानुशिक्षितौ ।  
वर्णाश्रमयुतं धर्मं पूर्ववत् प्रथयिष्यतः ॥ ३८ ॥  
कृतं त्रेता द्वापरं च कलिश्चेति चतुर्युगम् ।  
अनेन क्रमयोगेन भुवि प्राणिषु वर्तते ॥ ३९ ॥  
राजन् एते मया प्रोक्ता नरदेवास्तथापरे ।  
भूमौ ममत्वं कृत्वान्ते हित्वेमां निधनं गताः ॥ ४० ॥  
कृमिविड् भस्मसंज्ञान्ते राजनाम्नोऽपि यस्य च ।  
भूतध्रुक् तत्कृते स्वार्थं किं वेद निरयो यतः ॥ ४१ ॥  
कथं सेयमखण्डा भूः पूर्वैर्मे पुरुषैर्धृता ।  
मत्पुत्रस्य च पौत्रस्य मत्पूर्वा वंशजस्य वा ॥ ४२ ॥  
तेजोऽबन्नमयं कायं गृहीत्वाऽऽत्मतयाबुधाः ।  
महीं ममतया चोभौ हित्वान्तेऽदर्शनं गताः ॥ ४३ ॥  
ये ये भूपतयो राजन् भुंजते भुवमोजसा ।  
कालेन ते कृताः सर्वे कथामात्राः कथासु च ॥ ४४ ॥  
इति श्रीमद्भागवते महापुराणे पारमहंस्यां  
संहितायां द्वादशस्कन्धे द्वितीयोऽध्यायः ॥ २ ॥  
हरिः ॐ तत्सत् श्रीकृष्णार्पणमस्तु ॥