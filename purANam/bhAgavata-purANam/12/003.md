---
title: ००३
---
श्रीशुक उवाच –  
(अनुष्टुप्)  
दृष्ट्वाऽऽत्मनि जये व्यग्रान् नृपान् हसति भूरियम् ।  
अहो मा विजिगीषन्ति मृत्योः क्रीडनका नृपाः ॥ १ ॥  
काम एष नरेन्द्राणां मोघः स्याद् विदुषामपि ।  
येन फेनोपमे पिण्डे येऽतिविश्रम्भिता नृपाः ॥ २ ॥  
पूर्वं निर्जित्य षड्वर्गं जेष्यामो राजमन्त्रिणः ।  
ततः सचिवपौराप्तकरीन्द्रानस्य कण्टकान् ॥ ३ ॥  
एवं क्रमेण जेष्यामः पृथ्वीं सागरमेखलाम् ।  
इत्याशाबद्धहृदया न पश्यन्त्यन्तिकेऽन्तकम् ॥ ४ ॥  
समुद्रावरणां जित्वा मां विशन्त्यब्धिमोजसा ।  
कियदात्मजयस्यैतन्मुक्तिरात्मजये फलम् ॥ ५ ॥  
यां विसृज्यैव मनवः तत्सुताश्च कुरूद्वह ।  
गता यथागतं युद्धे तां मां जेष्यन्त्यबुद्धयः ॥ ६ ॥  
मत्कृते पितृपुत्राणां भ्रातृणां चापि विग्रहः ।  
जायते ह्यसतां राज्ये ममता-बद्धचेतसाम् ॥ ७ ॥  
ममैवेयं मही कृत्स्ना न ते मूढेति वादिनः ।  
स्पर्धमाना मिथो घ्नन्ति म्रियन्ते मत्कृते नृपाः ॥ ८ ॥  
पृथुः पुरूरवा गाधिः नहुषो भरतोऽर्जुनः ।  
मान्धाता सगरो रामः खट्वाङ्‌गो धुन्धुहा रघुः ॥ ९ ॥  
तृणबिन्दुर्ययातिश्च शर्यातिः शन्तनुर्गयः ।  
भगीरथः कुवलयाश्वः ककुत्स्थो नैषधो नृगः ॥ १० ॥  
हिरण्यकशिपुर्वृत्रो रावणो लोकरावणः ।  
नमुचिः शम्बरो भौमो हिरण्याक्षोऽथ तारकः ॥ ११ ॥  
अन्ये च बहवो दैत्या राजानो ये महेश्वराः ।  
सर्वे सर्वविदः शूराः सर्वे सर्वजितोऽजिताः ॥ १२ ॥  
ममतां मय्यवर्तन्त कृत्वोच्चैर्मर्त्यधर्मिणः ।  
कथावशेषाः कालेन ह्यकृतार्थाः कृता विभो ॥ १३ ॥  
(मिश्र-१२)  
कथा इमास्ते कथिता महीयसां  
विताय लोकेषु यशः परेयुषाम् ।  
विज्ञानवैराग्यविवक्षया विभो  
वचोविभूतीर्न तु पारमार्थ्यम् ॥ १४ ॥  
(इंद्रवज्रा)  
यस्तु उत्तमश्लोकगुणानुवादः  
संगीयतेऽभीक्ष्णममङ्गलघ्नः ।  
तमेव नित्यं श्रृणुयादभीक्ष्णं  
कृष्णेऽमलां भक्तिमभीप्समानः ॥ १५ ॥  
श्रीराजोवाच -  
(अनुष्टुप्)  
केनोपायेन भगवन् कलेर्दोषान् कलौ जनाः ।  
विधमिष्यन्त्युपचितान् तन्मे ब्रूहि यथा मुने ॥ १६ ॥  
युगानि युगधर्मांश्च मानं प्रलयकल्पयोः ।  
कालस्येश्वररूपस्य गतिं विष्णोर्महात्मनः ॥ १७ ॥  
श्रीशुक उवाच -  
कृते प्रवर्तते धर्मः चतुष्पात् तज्जनैर्धृतः ।  
सत्यं दया तपो दानं इति पादा विभोर्नृप ॥ १८ ॥  
सन्तुष्टाः करुणा मैत्राः शान्ता दान्ताः तितिक्षवः ।  
आत्मारामाः समदृशः प्रायशः श्रमणा जनाः ॥ १९ ॥  
त्रेतायां धर्मपादानां तुर्यांशो हीयते शनैः ।  
अधर्मपादैः अनृत हिंसासंतोषविग्रहैः ॥ २० ॥  
तदा क्रियातपोनिष्ठा नातिहिंस्रा न लम्पटाः ।  
त्रैवर्गिकास्त्रयीवृद्धा वर्णा ब्रह्मोत्तरा नृप ॥ २१ ॥  
तपःसत्यदयादानेषु अर्धं ह्रस्वति द्वापरे ।  
हिंसातुष्ट्यनृतद्वेषैः धर्मस्याधर्मलक्षणैः ॥ २२ ॥  
यशस्विनो महाशीलाः स्वाध्यायाध्ययने रताः ।  
आढ्याः कुटुम्बिनो हृष्टा वर्णाः क्षत्रद्विजोत्तराः ॥ २३ ॥  
कलौ तु धर्महेतूनां तुर्यांशोऽधर्महेतुभिः ।  
एधमानैः क्षीयमाणो ह्यन्ते सोऽपि विनङ्‌क्ष्यति ॥ २४ ॥  
तस्मिन् लुब्धा दुराचारा निर्दयाः शुष्कवैरिणः ।  
दुर्भगा भूरितर्षाश्च शूद्रदासोत्तराः प्रजाः ॥ २५ ॥  
सत्त्वं रजस्तम इति दृश्यन्ते पुरुषे गुणाः ।  
कालसञ्चोदितास्ते वै परिवर्तन्त आत्मनि ॥ २६ ॥  
प्रभवन्ति यदा सत्त्वे मनोबुद्धीन्द्रियाणि च ।  
तदा कृतयुगं विद्यात् ज्ञाने तपसि यद्रुचिः ॥ २७ ॥  
यदा धर्मार्थ कामेषु भक्तिर्यशसि देहिनाम् ।  
तदा त्रेता रजोवृत्तिः इति जानीहि बुद्धिमन् ॥ २८ ॥  
यदा लोभस्तु असन्तोषो मानो दम्भोऽथ मत्सरः ।  
कर्मणां चापि काम्यानां द्वापरं तद् रजस्तमः ॥ २९ ॥  
यदा मायानृतं तन्द्रा निद्रा हिंसा विषादनम् ।  
शोकमोहौ भयं दैन्यं स कलिस्तामसः स्मृतः ॥ ३० ॥  
यस्मात् क्षुद्रदृशो मर्त्याः क्षुद्रभाग्या महाशनाः ।  
कामिनो वित्तहीनाश्च स्वैरिण्यश्च स्त्रियोऽसतीः ॥ ३१ ॥  
दस्यूत्कृष्टा जनपदा वेदाः पाषण्डदूषिताः ।  
राजानश्च प्रजाभक्षाः शिश्नोदरपरा द्विजाः ॥ ३२ ॥  
अव्रता वटवोऽशौचा भिक्षवश्च कुटुम्बिनः ।  
तपस्विनो ग्रामवासा न्यासिनोऽत्यर्थलोलुपाः ॥ ३३ ॥  
ह्रस्वकाया महाहारा भूर्यपत्या गतह्रियः ।  
शश्वत्कटुकभाषिण्यः चौर्यमायोरुसाहसाः ॥ ३४ ॥  
पणयिष्यन्ति वै क्षुद्राः किराटाः कूटकारिणः ।  
अनापद्यपि मंस्यन्ते वार्तां साधु जुगुप्सिताम् ॥ ३५ ॥  
पतिं त्यक्ष्यन्ति निर्द्रव्यं भृत्याप्यखिलोत्तमम् ।  
भृत्यं विपन्नं पतयः कौलं गाश्चापयस्विनीः ॥ ३६ ॥  
पितृभ्रातृसुहृत्ज्ञातीन् हित्वा सौरतसौहृदाः ।  
ननान्दृश्यालसंवादा दीनाः स्त्रैणाः कलौ नराः ॥ ३७ ॥  
शूद्राः प्रतिग्रहीष्यन्ति तपोवेषोपजीविनः ।  
धर्मं वक्ष्यन्त्यधर्मज्ञा अधिरुह्योत्तमासनम् ॥ ३८ ॥  
नित्यमुद्विग्नमनसो दुर्भिक्षकरकर्शिताः ।  
निरन्ने भूतले राजन् अनावृष्टिभयातुराः ॥ ३९ ॥  
वासोऽन्नपानशयनव्यवायस्नानभूषणैः ।  
हीनाः पिशाचसन्दर्शा भविष्यन्ति कलौ प्रजाः ॥ ४० ॥  
कलौ काकिणिकेऽप्यर्थे विगृह्य त्यक्तसौहृदाः ।  
त्यक्ष्यन्ति च प्रियान्प्राणान् हनिष्यन्ति स्वकानपि ॥ ४१ ॥  
न रक्षिष्यन्ति मनुजाः स्थविरौ पितरौ अपि ।  
पुत्रान् सर्वार्थकुशलान् क्षुद्राः शिश्नोदरम्भराः ॥ ४२ ॥  
(मिश्र-१२)  
कलौ न राजन् जगतां परं गुरुं  
त्रिलोकनाथानतपादपङ्‌कजम् ।  
प्रायेण मर्त्या भगवन्तमच्युतं  
यक्ष्यन्ति पाषण्डविभिन्नचेतसः ॥ ४३ ॥  
यन्नामधेयं म्रियमाण आतुरः  
पतन् स्खलन् वा विवशो गृणन् पुमान् ।  
विमुक्तकर्मार्गल उत्तमां गतिं  
प्राप्नोति यक्ष्यन्ति न तं कलौ जनाः ॥ ४४ ॥  
(अनुष्टुप्)  
पुंसां कलिकृतान् दोषान् द्रव्यदेशात्मसंभवान् ।  
सर्वान् हरति चित्तस्थो भगवान् पुरुषोत्तमः ॥ ४५ ॥  
श्रुतः सङ्‌कीर्तितो ध्यातः पूजितश्चादृतोऽपि वा ।  
नृणां धुनोति भगवान् हृत्स्थो जन्मायुताशुभम् ॥ ४६ ॥  
यथा हेम्नि स्थितो वह्निः दुर्वर्णं हन्ति धातुजम् ।  
एवं आत्मगतो विष्णुः योगिनां अशुभाशयम् ॥ ४७ ॥  
(इंद्रवज्रा)  
विद्यातपःप्राणनिरोधमैत्री  
तीर्थाभिषेकव्रतदानजप्यैः ।  
नात्यन्तशुद्धिं लभतेऽन्तरात्मा  
यथा हृदिस्थे भगवत्यनन्ते ॥ ४८ ॥  
(अनुष्टुप्)  
तस्मात् सर्वात्मना राजन् हृदिस्थं कुरु केशवम् ।  
म्रियमाणो ह्यवहितः ततो यासि परां गतिम् ॥ ४९ ॥  
म्रियमाणैरभिध्येयो भगवान् परमेश्वरः ।  
आत्मभावं नयत्यङ्‌ग सर्वात्मा सर्वसंश्रयः ॥ ५० ॥  
कलेर्दोषनिधे राजन् अस्ति ह्येको महान् गुणः ।  
कीर्तनात् एव कृष्णस्य मुक्तसङ्‌गः परं व्रजेत् ॥ ५१ ॥  
कृते यद् ध्यायतो विष्णुं त्रेतायां यजतो मखैः ।  
द्वापरे परिचर्यायां कलौ तद् हरिकीर्तनात् ॥ ५२ ॥  
इति श्रीमद्भागवते महापुराणे पारमहंस्यां  
संहितायां द्वादशस्कन्धे तृतीयोऽध्यायः ॥ २ ॥  
हरिः ॐ तत्सत् श्रीकृष्णार्पणमस्तु ॥