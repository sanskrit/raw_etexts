---
title: ००८
---
श्रीशौनक उवाच –  
(अनुष्टुप्)  
सूत जीव चिरं साधो वद नो वदतां वर ।  
तमस्यपारे भ्रमतां नॄणां त्वं पारदर्शनः ॥ १ ॥  
आहुश्चिरायुषमृषिं मृकण्डुतनयं जनाः ।  
यः कल्पान्ते उर्वरितो येन ग्रस्तमिदं जगत् ॥ २ ॥  
स वा अस्मत् कुलोत्पन्नः कल्पेऽस्मिन् भार्गवर्षभः ।  
नैवाधुनापि भूतानां सम्प्लवः कोऽपि जायते ॥ ३ ॥  
एक एवार्णवे भ्राम्यन् ददर्श पुरुषं किल ।  
वटपत्रपुटे तोकं शयानं त्वेकमद्‌भुतम् ॥ ४ ॥  
एष नः संशयो भूयान् सूत कौतूहलं यतः ।  
तं नश्छिन्धि महायोगिन् पुराणेष्वपि सम्मतः ॥ ५ ॥  
सूत उवाच -  
प्रश्नस्त्वया महर्षेऽयं कृतो लोकभ्रमापहः ।  
नारायणकथा यत्र गीता कलिमलापहा ॥ ६ ॥  
प्राप्तद्विजातिसंस्कारो मार्कण्डेयः पितुः क्रमात् ।  
छन्दांस्यधीत्य धर्मेण तपःस्वाध्यायसंयुतः ॥ ७ ॥  
बृहद्व्रतधरः शान्तो जटिलो वल्कलाम्बरः ।  
बिभ्रत्कमण्डलुं दण्डमुपवीतं समेखलम् ॥ ८ ॥  
कृष्णाजिनं साक्षसूत्रं कुशांश्च नियमर्द्धये ।  
अग्न्यर्कगुरुविप्रात्मस्वर्चयन् सन्ध्ययोर्हरिम् ॥ ९ ॥  
सायं प्रातः स गुरवे भैक्ष्यमाहृत्य वाग्यतः ।  
बुभुजे गुर्वनुज्ञातः सकृन्नो चेदुपोषितः ॥ १० ॥  
एवं तपःस्वाध्यायपरो वर्षाणामयुतायुतम् ।  
आराधयन् हृषीकेशं जिग्ये मृत्युं सुदुर्जयम् ॥ ११ ॥  
ब्रह्मा भृगुर्भवो दक्षो ब्रह्मपुत्राश्च ये परे ।  
नृदेवपितृभूतानि तेनासन् अतिविस्मिताः ॥ १२ ॥  
इत्थं बृहद्व्रतधरः तपःस्वाध्यायसंयमैः ।  
दध्यावधोक्षजं योगी ध्वस्तक्लेशान्तरात्मना ॥ १३ ॥  
तस्यैवं युञ्जतश्चित्तं महायोगेन योगिनः ।  
व्यतीयाय महान् कालो मन्वन्तरषडात्मकः ॥ १४ ॥  
एतत् पुरन्दरो ज्ञात्वा सप्तमेऽस्मिन् किलान्तरे ।  
तपोविशङ्‌कितो ब्रह्मन् आरेभे तद्विघातनम् ॥ १५ ॥  
गन्धर्वाप्सरसः कामं वसन्तमलयानिलौ ।  
मुनये प्रेषयामास रजस्तोकमदौ तथा ॥ १६ ॥  
ते वै तदाश्रमं जग्मुः हिमाद्रेः पार्श्व उत्तरे ।  
पुष्पभद्रा नदी यत्र चित्राख्या च शिला विभो ॥ १७ ॥  
तदाश्रमपदं पुण्यं पुण्यद्रुमलताञ्चितम् ।  
पुण्यद्विजकुलाकीर्णं पुण्यामलजलाशयम् ॥ १८ ॥  
मत्तभ्रमरसङ्‌गीतं मत्तकोकिलकूजितम् ।  
मत्तबर्हिनटाटोपं मत्तद्विजकुलाकुलम् ॥ १९ ॥  
वायुः प्रविष्ट आदाय हिमनिर्झरशीकरान् ।  
सुमनोभिः परिष्वक्तो ववावुत्तम्भयन् स्मरम् ॥ २० ॥  
उद्यच्चन्द्रनिशावक्त्रः प्रवालस्तबकालिभिः ।  
गोपद्रुमलताजालैः तत्रासीत् कुसुमाकरः ॥ २१ ॥  
अन्वीयमानो गन्धर्वैः गीतवादित्रयूथकैः ।  
अदृश्यतात्तचापेषुः स्वःस्त्रीयूथपतिः स्मरः ॥ २२ ॥  
हुत्वाग्निं समुपासीनं ददृशुः शक्रकिङ्‌कराः ।  
मीलिताक्षं दुराधर्षं मूर्तिमन्तमिवानलम् ॥ २३ ॥  
ननृतुस्तस्य पुरतः स्त्रियोऽथो गायका जगुः ।  
मृदङ्‌गवीणापणवैः वाद्यं चक्रुर्मनोरमम् ॥ २४ ॥  
सन्दधेऽस्त्रं स्वधनुषि कामः पञ्चमुखं तदा ।  
मधुर्मनो रजस्तोक इन्द्रभृत्या व्यकम्पयन् ॥ २५ ॥  
क्रीडन्त्याः पुञ्जिकस्थल्याः कन्दुकैः स्तनगौरवात् ।  
भृशमुद्विग्नमध्यायाः केशविस्रंसितस्रजः ॥ २६ ॥  
इतस्ततो भ्रमद्दृष्टेः चलन्त्या अनु कन्दुकम् ।  
वायुर्जहार तद्वासः सूक्ष्मं त्रुटितमेखलम् ॥ २७ ॥  
विससर्ज तदा बाणं मत्वा तं स्वजितं स्मरः ।  
सर्वं तत्राभवन् मोघमनीशस्य यथोद्यमः ॥ २८ ॥  
त इत्थमपकुर्वन्तो मुनेस्तत्तेजसा मुने ।  
दह्यमाना निववृतुः प्रबोध्याहिमिवार्भकाः ॥ २९ ॥  
इतीन्द्रानुचरैर्ब्रह्मन् धर्षितोऽपि महामुनिः ।  
यन्नागादहमो भावं न तच्चित्रं महत्सु हि ॥ ३० ॥  
दृष्ट्वा निस्तेजसं कामं सगणं भगवान् स्वराट् ।  
श्रुत्वानुभावं ब्रह्मर्षेः विस्मयं समगात् परम् ॥ ३१ ॥  
तस्यैवं युञ्जतश्चित्तं तपःस्वाध्यायसंयमैः ।  
अनुग्रहायाविरासीत् नरनारायणो हरिः ॥ ३२ ॥  
(मिश्र-१२)  
तौ शुक्लकृष्णौ नवकञ्जलोचनौ  
चतुर्भुजौ रौरववल्कलाम्बरौ ।  
पवित्रपाणी उपवीतकं त्रिवृत्  
कमण्डलुं दण्डमृजुं च वैणवम् ॥ ३३ ॥  
पद्माक्षमालामुत जन्तुमार्जनं  
वेदं च साक्षात् तप एव रूपिणौ ।  
तपत् तडिद्वर्णपिशङ्‌गरोचिषा  
प्रांशू दधानौ विबुधर्षभार्चितौ ॥ ३४ ॥  
(अनुष्टुप्)  
ते वै भगवतो रूपे नरनारायणौ ऋषी ।  
दृष्ट्वोत्थायादरेणोच्चैः ननामाङ्‌गेन दण्डवत् ॥ ३५ ॥  
स तत् सन्दर्शनानन्द निर्वृतात्मेन्द्रियाशयः ।  
हृष्टरोमाश्रुपूर्णाक्षो न सेहे तावुदीक्षितुम् ॥ ३६ ॥  
उत्थाय प्राञ्जलिः प्रह्व औत्सुक्यादाश्लिषन्निव ।  
नमो नम इतीशानौ बभाषे गद्‌गदाक्षरम् ॥ ३७ ॥  
तयोरासनमादाय पादयोरवनिज्य च ।  
अर्हणेनानुलेपेन धूपमाल्यैरपूजयत् ॥ ३८ ॥  
सुखमासनमासीनौ प्रसादाभिमुखौ मुनी ।  
पुनरानम्य पादाभ्यां गरिष्ठाविदमब्रवीत् ॥ ३९ ॥  
श्रीमार्कण्डेय उवाच -  
(वसंततिलका)  
किं वर्णये तव विभो यदुदीरितोऽसुः  
संस्पन्दते तमनु वाङ्‌मन इन्द्रियाणि ।  
स्पन्दन्ति वै तनुभृतामजशर्वयोश्च  
स्वस्याप्यथापि भजतामसि भावबन्धुः ॥ ४० ॥  
मूर्ती इमे भगवतो भगवन् त्रिलोक्याः  
क्षेमाय तापविरमाय च मृत्युजित्यै ।  
नाना बिभर्ष्यवितुमन्यतनूर्यथेदं  
सृष्ट्वा पुनर्ग्रससि सर्वमिवोर्णनाभिः ॥ ४१ ॥  
तस्यावितुः स्थिरचरेशितुरङ्‌घ्रिमूलं  
यत्स्थं न कर्मगुणकालरुजः स्पृशन्ति ।  
यद्वै स्तुवन्ति निनमन्ति यजन्त्यभीक्ष्णं  
ध्यायन्ति वेदहृदया मुनयस्तदाप्त्यै ॥ ४२ ॥  
नान्यं तवाङ्‌घ्र्युपनयादपवर्गमूर्तेः  
क्षेमं जनस्य परितोभिय ईश विद्मः ।  
ब्रह्मा बिभेत्यलमतो द्विपरार्धधिष्ण्यः  
कालस्य ते किमुत तत्कृतभौतिकानाम् ॥ ४३ ॥  
तद् वै भजाम्यृतधियस्तव पादमूलं  
हित्वेदमात्मच्छदि चात्मगुरोः परस्य ।  
देहाद्यपार्थमसदन्त्यमभिज्ञमात्रं  
विन्देत ते तर्हि सर्वमनीषितार्थम् ॥ ४४ ॥  
सत्त्वं रजस्तम इतीश तवात्मबन्धो  
मायामयाः स्थितिलयोदयहेतवोऽस्य ।  
लीला धृता यदपि सत्त्वमयी प्रशान्त्यै  
नान्ये नृणां व्यसनमोहभियश्च याभ्याम् ॥ ४५ ॥  
तस्मात्तवेह भगवन्नथ तावकानां  
शुक्लां तनुं स्वदयितां कुशला भजन्ति ।  
यत्सात्वताः पुरुषरूपमुशन्ति सत्त्वं  
लोको यतोऽभयमुतात्मसुखं न चान्यत् ॥ ४६ ॥  
तस्मै नमो भगवते पुरुषाय भूम्ने  
विश्वाय विश्वगुरवे परदैवतायै ।  
नारायणाय ऋषये च नरोत्तमाय  
हंसाय संयतगिरे निगमेश्वराय ॥ ४७ ॥  
यं वै न वेद वितथाक्षपथैर्भ्रमद्धीः  
सन्तं स्वखेष्वसुषु हृद्यपि दृक्पथेषु ।  
तन्माययावृतमतिः स उ एव साक्षाद्  
आद्यस्तवाखिलगुरोरुपसाद्य वेदम् ॥ ४८ ॥  
यद्दर्शनं निगम आत्मरहःप्रकाशं  
मुह्यन्ति यत्र कवयोऽजपरा यतन्तः ।  
तं सर्ववादविषयप्रतिरूपशीलं  
वन्दे महापुरुषमात्मनिगूढबोधम् ॥ ४९ ॥  
इति श्रीमद्भागवते महापुराणे पारमहंस्यां  
संहितायां द्वादशस्कन्धे अष्टमोऽध्यायः ॥ ८ ॥  
हरिः ॐ तत्सत् श्रीकृष्णार्पणमस्तु ॥