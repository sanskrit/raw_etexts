---
title: ००५
---
श्रीशुक उवाच –  
(अनुष्टुप्)  
अत्रानुवर्ण्यतेऽभीक्ष्णं विश्वात्मा भगवान् हरिः ।  
यस्य प्रसादजो ब्रह्मा रुद्रः क्रोधसमुद्‌भवः ॥ १ ॥  
त्वं तु राजन् मरिष्येति पशुबुद्धिमिमां जहि ।  
न जातः प्रागभूतोऽद्य देहवत्त्वं न नङ्‌क्ष्यसि ॥ २ ॥  
न भविष्यसि भूत्वा त्वं पुत्रपौत्रादिरूपवान् ।  
बीजाङ्‌कुरवद् देहादेः व्यतिरिक्तो यथानलः ॥ ३ ॥  
स्वप्ने यथा शिरश्छेदं पञ्चत्वाद्यात्मनः स्वयम् ।  
यस्मात्पश्यति देहस्य तत आत्मा ह्यजोऽमरः ॥ ४ ॥  
घटे भिन्ने घटाकाश आकाशः स्याद् यथा पुरा ।  
एवं देहे मृते जीवो ब्रह्म सम्पद्यते पुनः ॥ ५ ॥  
मनः सृजति वै देहान् गुणान् कर्माणि चात्मनः ।  
तन्मनः सृजते माया ततो जीवस्य संसृतिः ॥ ६ ॥  
स्नेहाधिष्ठानवर्त्यग्नि संयोगो यावदीयते ।  
ततो दीपस्य दीपत्वं एवं देहकृतो भवः ।  
रजःसत्त्वतमोवृत्त्या जायतेऽथ विनश्यति ॥ ७ ॥  
न तत्रात्मा स्वयंज्योतिः यो व्यक्ताव्यक्तयोः परः ।  
आकाश इव चाधारो ध्रुवोऽनन्तोपमस्ततः ॥ ८ ॥  
एवमात्मानमात्मस्थम् आत्मनैवामृश प्रभो ।  
बुद्ध्यानुमानगर्भिण्या वासुदेवानुचिन्तया ॥ ९ ॥  
चोदितो विप्रवाक्येन न त्वां धक्ष्यति तक्षकः ।  
मृत्यवो नोपधक्ष्यन्ति मृत्यूनां मृत्युमीश्वरम् ॥ १० ॥  
अहं ब्रह्म परं धाम ब्रह्माहं परमं पदम् ।  
एवं समीक्ष्य चात्मानम् आत्मन्याधाय निष्कले ॥ ११ ॥  
दशन्तं तक्षकं पादे लेलिहानं विषाननैः ।  
न द्रक्ष्यसि शरीरं च विश्वं च पृथगात्मनः ॥ १२ ॥  
एतत्ते कथितं तात यदात्मा पृष्टवान् नृप ।  
हरेर्विश्वात्मनश्चेष्टां किं भूयः श्रोतुमिच्छसि ॥ १३ ॥  
इति श्रीमद्भागवते महापुराणे पारमहंस्यां  
संहितायां द्वादशस्कन्धे ब्रह्मोपदेशो नाम पंचमोऽध्यायः ॥ ५ ॥  
हरिः ॐ तत्सत् श्रीकृष्णार्पणमस्तु ॥