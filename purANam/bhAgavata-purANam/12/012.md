---
title: ०१२
---
सूत उवाच -  
(अनुष्टुप्)  
नमो धर्माय महते नमः कृष्णाय वेधसे ।  
ब्रह्मणेभ्यो नमस्कृत्य धर्मान् वक्ष्ये सनातनान् ॥ १ ॥  
एतद् वः कथितं विप्रा विष्णोश्चरितमद्‌भुतम् ।  
भवद्‌भिः यदहं पृष्टो नराणां पुरुषोचितम् ॥ २ ॥  
अत्र सङ्‌कीर्तितः साक्षात् सर्वपापहरो हरिः ।  
नारायणो हृषीकेशो भगवान् सात्वतां पतिः ॥ ३ ॥  
अत्र ब्रह्म परं गुह्यं जगतः प्रभवाप्ययम् ।  
ज्ञानं च तदुपाख्यानं प्रोक्तं विज्ञानसंयुतम् ॥ ४ ॥  
भक्तियोगः समाख्यातो वैराग्यं च तदाश्रयम् ।  
पारीक्षितं उपाख्यानं नारदाख्यानमेव च ॥ ५ ॥  
प्रायोपवेशो राजर्षेः विप्रशापात् परीक्षितः ।  
शुकस्य ब्रह्मर्षभस्य संवादश्च परीक्षितः ॥ ६ ॥  
योगधारणयोत्क्रान्तिः संवादो नारदाजयोः ।  
अवतारानुगीतं च सर्गः प्राधानिकोऽग्रतः ॥ ७ ॥  
विदुरोद्धवसंवादः क्षत्तृमैत्रेययोस्ततः ।  
पुराणसंहिताप्रश्नो महापुरुषसंस्थितिः ॥ ८ ॥  
ततः प्राकृतिकः सर्गः सप्त वैकृतिकाश्च ये ।  
ततो ब्रह्माण्डसम्भूतिः वैराजः पुरुषो यतः ॥ ९ ॥  
कालस्य स्थूलसूक्ष्मस्य गतिः पद्मसमुद्‌भवः ।  
भुव उद्धरणेऽम्भोधेः हिरण्याक्षवधो यथा ॥ १० ॥  
ऊर्ध्वतिर्यगवाक्सर्गो रुद्रसर्गस्तथैव च ।  
अर्धनारीश्वरस्याथ यतः स्वायंभुवो मनुः ॥ ११ ॥  
शतरूपा च या स्त्रीणां आद्या प्रकृतिरुत्तमा ।  
सन्तानो धर्मपत्नीनां कर्दमस्य प्रजापतेः ॥ १२ ॥  
अवतारो भगवतः कपिलस्य महात्मनः ।  
देवहूत्याश्च संवादः कपिलेन च धीमता ॥ १३ ॥  
नवब्रह्मसमुत्पत्तिः दक्षयज्ञविनाशनम् ।  
ध्रुवस्य चरितं पश्चात् पृथोः प्राचीनबर्हिषः ॥ १४ ॥  
नारदस्य च संवादः ततः प्रैयव्रतं द्विजाः ।  
नाभेस्ततोऽनुचरितं ऋषभस्य भरतस्य च ॥ १५ ॥  
द्वीपवर्षसमुद्राणां गिरिनद्युपवर्णनम् ।  
ज्योतिश्चक्रस्य संस्थानं पातालनरकस्थितिः ॥ १६ ॥  
दक्षजन्म प्रचेतोभ्यः तत्पुत्रीणां च सन्ततिः ।  
यतो देवासुरनराः तिर्यङ्‌नगखगादयः ॥ १७ ॥  
त्वाष्ट्रस्य जन्मनिधनं पुत्रयोश्च दितेर्द्विजाः ।  
दैत्येश्वरस्य चरितं प्रह्रादस्य महात्मनः ॥ १८ ॥  
मन्वन्तरानुकथनं गजेन्द्रस्य विमोक्षणम् ।  
मन्वन्तरावताराश्च विष्णोर्हयशिरादयः ॥ १९ ॥  
कौर्मं धान्वतरं मात्स्यं वामनं च जगत्पतेः ।  
क्षीरोदमथनं तद्वद् अमृतार्थे दिवौकसाम् ॥ २० ॥  
देवासुरमहायुद्धं राजवंशानुकीर्तनम् ।  
इक्ष्वाकुजन्म तद्वंशः सुद्युम्नस्य महात्मनः ॥ २१ ॥  
इलोपाख्यानमत्रोक्तं तारोपाख्यानमेव च ।  
सूर्यवंशानुकथनं शशादाद्या नृगादयः ॥ २२ ॥  
सौकन्यं चाथ शर्यातेः ककुत्स्थस्य च धीमतः ।  
खट्वाङ्‌गस्य च मान्धातुः सौभरेः सगरस्य च ॥ २३ ॥  
रामस्य कोशलेन्द्रस्य चरितं किल्बिषापहम् ।  
निमेरङ्‌गपरित्यागो जनकानां च सम्भवः ॥ २४ ॥  
रामस्य भार्गवेन्द्रस्य निःक्षतृईकरणं भुवः ।  
ऐलस्य सोमवंशस्य ययातेर्नहुषस्य च ॥ २५ ॥  
दौष्मन्तेर्भरतस्यापि शान्तनोस्तत्सुतस्य च ।  
ययातेर्ज्येष्ठपुत्रस्य यदोर्वंशोऽनुकीर्तितः ॥ २६ ॥  
यत्रावतीर्णो भगवान् कृष्णाख्यो जगदीश्वरः ।  
वसुदेवगृहे जन्म ततो वृद्धिश्च गोकुले ॥ २७ ॥  
तस्य कर्माण्यपाराणि कीर्तितान्यसुरद्विषः ।  
पूतनासुपयःपानं शकटोच्चाटनं शिशोः ॥ २८ ॥  
तृणावर्तस्य निष्पेषः तथैव बकवत्सयोः ।  
धेनुकस्य सहभ्रातुः प्रलम्बस्य च संक्षयः ॥ २९ ॥  
गोपानां च परित्राणं दावाग्नेः परिसर्पतः ।  
दमनं कालियस्याहेः महाहेर्नन्दमोक्षणम् ॥ ३० ॥  
व्रतचर्या तु कन्यानां यत्र तुष्टोऽच्युतो व्रतैः ।  
प्रसादो यज्ञपत्नीभ्यो विप्राणां चानुतापनम् ॥ ३१ ॥  
गोवर्धनोद्धारणं च शक्रस्य सुरभेरथ ।  
यज्ञभिषेकं कृष्णस्य स्त्रीभिः क्रीडा च रात्रिषु ॥ ३२ ॥  
शङ्‌खचूडस्य दुर्बुद्धेः वधोऽरिष्टस्य केशिनः ।  
अक्रूरागमनं पश्चात् प्रस्थानं रामकृष्णयोः ॥ ३३ ॥  
व्रजस्त्रीणां विलापश्च मथुरालोकनं ततः ।  
गजमुष्टिकचाणूर कंसादीनां तथा वधः ॥ ३४ ॥  
मृतस्यानयनं सूनोः पुनः सान्दीपनेर्गुरोः ।  
मथुरायां निवसता यदुचक्रस्य यत्प्रियम् ।  
कृतमुद्धवरामाभ्यां युतेन हरिणा द्विजाः ॥ ३५ ॥  
जरासन्धसमानीत सैन्यस्य बहुशो वधः ।  
घातनं यवनेन्द्रस्य कुशस्थल्या निवेशनम् ॥ ३६ ॥  
आदानं पारिजातस्य सुधर्मायाः सुरालयात् ।  
रुक्मिण्या हरणं युद्धे प्रमथ्य द्विषतो हरेः ॥ ३७ ॥  
हरस्य जृम्भणं युद्धे बाणस्य भुजकृन्तनम् ।  
प्राग्ज्योतिषपतिं हत्वा कन्यानां हरणं च यत् ॥ ३८ ॥  
चैद्यपौण्ड्रकशाल्वानां दन्तवक्रस्य दुर्मतेः ।  
शम्बरो द्विविदः पीठो मुरः पञ्चजनादयः ॥ ३९ ॥  
माहात्म्यं च वधस्तेषां वाराणस्याश्च दाहनम् ।  
भारावतरणं भूमेः निमित्तीकृत्य पाण्डवान् ॥ ४० ॥  
विप्रशापापदेशेन संहारः स्वकुलस्य च ।  
उद्धवस्य च संवादो वसुदेवस्य चाद्‌भुतः ॥ ४१ ॥  
यत्रात्मविद्या ह्यखिला प्रोक्ता धर्मविनिर्णयः ।  
ततो मर्त्यपरित्याग आत्मयोगानुभावतः ॥ ४२ ॥  
युगलक्षणवृत्तिश्च कलौ नॄणामुपप्लवः ।  
चतुर्विधश्च प्रलय उत्पत्तिस्त्रिविधा तथा ॥ ४३ ॥  
देहत्यागश्च राजर्षेः विष्णुरातस्य धीमतः ।  
शाखाप्रणयनं ऋषेः मार्कण्डेयस्य सत्कथा ॥  
महापुरुषविन्यासः सूर्यस्य जगदात्मनः ॥ ४४ ॥  
इति चोक्तं द्विजश्रेष्ठा यत्पृष्टोऽहं इहास्मि वः ।  
लीलावतारकर्माणि कीर्तितानीह सर्वशः ॥ ४५ ॥  
पतितः स्खलितश्चार्तः क्षुत्त्वा वा विवशो ब्रुवन् ।  
हरये नम इत्युच्चैः मुच्यते सर्वपातकात् ॥ ४६ ॥  
(उपेंद्रवज्रा)  
सङ्‌कीर्त्यमानो भगवान् अनन्तः  
श्रुतानुभावो व्यसनं हि पुंसाम् ।  
प्रविश्य चित्तं विधुनोत्यशेषं  
यथा तमोऽर्कोऽभ्रमिवातिवातः ॥ ४७ ॥  
(मिश्र-१२)  
मृषा गिरस्ता ह्यसतीरसत्कथा  
न कथ्यते यद्‌भगवानधोक्षजः ।  
तदेव सत्यं तदुहैव मङ्‌गलं  
तदेव पुण्यं भगवद्‌गुणोदयम् ॥ ४८ ॥  
तदेव रम्यं रुचिरं नवं नवं  
तदेव शश्वन्मनसो महोत्सवम् ।  
तदेव शोकार्णवशोषणं नृणां  
यदुत्तमःश्लोकयशोऽनुगीयते ॥ ४९ ॥  
न यद्वचश्चित्रपदं हरेर्यशो  
जगत्पवित्रं प्रगृणीत कर्हिचित् ।  
तद् ध्वाङ्‌क्षतीर्थं न तु हंससेवितं  
यत्राच्युतस्तत्र हि साधवोऽमलाः ॥ ५० ॥  
तद्वाग्विसर्गो जनताघसंप्लवो  
यस्मिन् प्रतिश्लोकमबद्धवत्यपि ।  
नामान्यनन्तस्य यशोऽङ्‌कितानि यत्  
श्रृण्वन्ति गायन्ति गृणन्ति साधवः ॥ ५१ ॥  
नैष्कर्म्यमप्यच्युत भाववर्जितं  
न शोभते ज्ञानमलं निरञ्जनम् ।  
कुतः पुनः शश्वदभद्रमीश्वरे  
न ह्यर्पितं कर्म यदप्यनुत्तमम् ॥ ५२ ॥  
यशःश्रियामेव परिश्रमः परो  
वर्णाश्रमाचारतपःश्रुतादिषु ।  
अविस्मृतिः श्रीधरपादपद्मयोः  
गुणानुवादश्रवणादरादिभिर्हरेः ॥ ५३ ॥  
(मिश्र-११,१२)  
अविस्मृतिः कृष्णपदारविन्दयोः  
क्षिणोत्यभद्राणि च शं तनोति च ।  
सत्त्वस्य शुद्धिं परमात्मभक्तिं  
ज्ञानं च विज्ञानविरागयुक्तम् ॥ ५४ ॥  
(इंद्रवज्रा)  
यूयं द्विजाग्र्या बत भूरिभागा  
यच्छश्वदात्मन्यखिलात्मभूतम् ।  
नारायणं देवमदेवमीशं  
अजस्रभावा भजताविवेश्य ॥ ५५ ॥  
(मिश्र-११,१२)  
अहं च संस्मारित आत्मतत्त्वं  
श्रुतं पुरा मे परमर्षिवक्त्रात् ।  
प्रायोपवेशे नृपतेः परीक्षितः  
सदस्यृषीणां महतां च श्रृण्वताम् ॥ ५६ ॥  
(अनुष्टुप्)  
एतद्वः कथितं विप्राः कथनीयोरुकर्मणः ।  
माहात्म्यं वासुदेवस्य सर्वाशुभविनाशनम् ॥ ५७ ॥  
य एतत्श्रावयेन्नित्यं यामक्षणमनन्यधीः ।  
श्रद्धावान् योऽनुश्रृणुयात् पुनात्यात्मानमेव सः ॥ ५८ ॥  
द्वादश्यामेकादश्यां वा श्रृण्वन्नायुष्यवान् भवेत् ।  
पठत्यनश्नन् प्रयतः ततो भवत्यपातकी ॥ ५९ ॥  
पुष्करे मथुरायां च द्वारवत्यां यतात्मवान् ।  
उपोष्य संहितामेतां पठित्वा मुच्यते भयात् ॥ ६० ॥  
देवता मुनयः सिद्धाः पितरो मनवो नृपाः ।  
यच्छन्ति कामान् गृणतः श्रृण्वतो यस्य कीर्तनात् ॥ ६१ ॥  
ऋचो यजूंषि सामानि द्विजोऽधीत्यानुविन्दते ।  
मधुकुल्या घृतकुल्याः पयःकुल्याश्च तत्फलम् ॥ ६२ ॥  
पुराणसंहितां एतां अधीत्य प्रयतो द्विजः ।  
प्रोक्तं भगवता यत्तु तत्पदं परमं व्रजेत् ॥ ६३ ॥  
विप्रोऽधीत्याप्नुयात् प्रज्ञां राजन्योदधिमेखलाम् ।  
वैश्यो निधिपतित्वं च शूद्रः शुध्येत पातकात् ॥ ६४ ॥  
(unknown)  
कलिमलसंहतिकालनोऽखिलेशो  
हरिरितरत्र न गीयते ह्यभीक्ष्णम् ।  
इह तु पुनर्भगवानशेषमूर्तिः  
परिपठितोऽनुपदं कथाप्रसङ्‌गैः ॥ ६५ ॥  
(पुष्पिताग्रा)  
तमहमजमनन्तमात्मतत्त्वं  
जगदुदयस्थितिसंयमात्मशक्तिम् ।  
द्युपतिभिरजशक्रशङ्‌कराद्यैः  
दुरवसितस्तवमच्युतं नतोऽस्मि ॥ ६६ ॥  
उपचितनवशक्तिभिः स्व आत्मनि  
उपरचितस्थिरजङ्‌गमालयाय ।  
भगवत उपलब्धिमात्रधाम्ने  
सुरऋषभाय नमः सनातनाय ॥ ६७ ॥  
(मालिनी)  
स्वसुखनिभृतचेतास्तद्व्युदस्तान्यभावोऽपि  
अजितरुचिरलीलाकृष्टसारस्तदीयम् ।  
व्यतनुत कृपया यः तत्त्वदीपं पुराणं  
तमखिलवृजिनघ्नं व्याससूनुं नतोऽस्मि ॥ ६८ ॥  
इति श्रीमद्भागवते महापुराणे पारमहंस्यां  
संहितायां द्वादशस्कन्धे द्वादशस्कन्धार्थनिरूपणं नाम द्वादशोऽध्यायः ॥ १२ ॥  
हरिः ॐ तत्सत् श्रीकृष्णार्पणमस्तु ॥