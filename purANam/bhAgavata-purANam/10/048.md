---
title: ०४८
---
भगवताकुब्जामनोरथपूर्तिः; अक्रूरगृहं गत्वा पाण्डवसमाचारज्ञानाय अक्रूरस्य हस्तिनापुर प्रति प्रस्थानंच -  
श्रीशुक उवाच -  
( अनुष्टुप् )  
अथ विज्ञाय भगवान् सर्वात्मा सर्वदर्शनः ।  
सैरन्ध्र्याः कामतप्तायाः प्रियमिच्छन् गृहं ययौ ॥ १ ॥  
महार्होपस्करैराढ्यं कामोपायोपबृंहितम् ।  
मुक्तादामपताकाभिः वितानशयनासनैः ।  
धूपैः सुरभिभिर्दीपैः स्रग् गन्धैरपि मण्डितम् ॥ २ ॥  
( मिश्र )  
गृहं तमायान्तमवेक्ष्य सासनात्  
सद्यः समुत्थाय हि जातसम्भ्रमा ।  
यथोपसङ्‌गम्य सखीभिरच्युतं  
सभाजयामास सत्-आसनादिभिः ॥ ३ ॥  
तथोद्धवः साधुतयाभिपूजितो  
न्यषीददुर्व्यामभिमृश्य चासनम् ।  
कृष्णोऽपि तूर्णं शयनं महाधनं  
विवेश लोकाचरितान्यनुव्रतः ॥ ४ ॥  
सा मज्जनालेपदुकूलभूषण  
स्रग्गन्धताम्बूलसुधासवादिभिः ।  
प्रसाधितात्मोपससार माधवं  
सव्रीडलीलोत्स्मितविभ्रमेक्षितैः ॥ ५ ॥  
आहूय कान्तां नवसङ्‌गमह्रिया  
विशङ्‌कितां कङ्‌कणभूषिते करे ।  
प्रगृह्य शय्यामधिवेश्य रामया  
रेमेऽनुलेपार्पणपुण्यलेशया ॥ ६ ॥  
( वसंततिलका )  
सानङ्‌गतप्तकुचयोरुरसस्तथाक्ष्णोः  
जिघ्रन्त्यनन्तचरणेन रुजो मृजन्ती ।  
दोर्भ्यां स्तनान्तरगतं परिरभ्य कान्तम्  
आनन्दमूर्तिमजहादतिदीर्घतापम् ॥ ७ ॥  
( अनुष्टुप् )  
सैवं कैवल्यनाथं तं प्राप्य दुष्प्राप्यमीश्वरम् ।  
अङ्‌गरागार्पणेनाहो दुर्भगेदमयाचत ॥ ८ ॥  
आहोष्यतामिह प्रेष्ठ दिनानि कतिचिन्मया ।  
रमस्व नोत्सहे त्यक्तुं सङ्‌गं तेऽम्बुरुहेक्षण ॥ ९ ॥  
तस्यै कामवरं दत्त्वा मानयित्वा च मानदः ।  
सहोद्धवेन सर्वेशः स्वधामागमदर्चितम् ॥ १० ॥  
दुरार्ध्यं समाराध्य विष्णुं सर्वेश्वरेश्वरम् ।  
यो वृणीते मनोग्राह्यं असत्त्वात् कुमनीष्यसौ ॥ ११ ॥  
अक्रूरभवनं कृष्णः सहरामोद्धवः प्रभुः ।  
किञ्चित् चिकीर्षयन् प्रागाद् अक्रूरप्रीयकाम्यया ॥ १२ ॥  
स तान् नरवरश्रेष्ठान् आरात् वीक्ष्य स्वबान्धवान् ।  
प्रत्युत्थाय प्रमुदितः परिष्वज्याभिनन्द्य च ॥ १३ ॥  
ननाम कृष्णं रामं च स तैरप्यभिवादितः ।  
पूजयामास विधिवत् कृतासनपरिग्रहान् ॥ १४ ॥  
पादावनेजनीरापो धारयन् शिरसा नृप ।  
अर्हणेनाम्बरैर्दिव्यैः गन्धस्रग् भूषणोत्तमैः ॥ १५ ॥  
अर्चित्वा शिरसानम्य पादावङ्‌कगतौ मृजन् ।  
प्रश्रयावनतोऽक्रूरः कृष्णरामावभाषत ॥ १६ ॥  
दिष्ट्या पापो हतः कंसः सानुगो वामिदं कुलम् ।  
भवद्भ्यामुद्‌धृतं कृच्छ्राद् दुरन्ताच्च समेधितम् ॥ १७ ॥  
युवां प्रधानपुरुषौ जगद्‌धेतू जगन्मयौ ।  
भवद्भ्यां न विना किञ्चित् परमस्ति न चापरम् ॥ १८ ॥  
आत्मसृष्टमिदं विश्वं अन्वाविश्य स्वशक्तिभिः ।  
ईयते बहुधा ब्रह्मन् श्रुतप्रत्यक्षगोचरम् ॥ १९ ॥  
( मिश्र )  
यथा हि भूतेषु चराचरेषु  
मह्यादयो योनिषु भान्ति नाना ।  
एवं भवान्केवल आत्मयोनिषु  
आत्मात्मतन्त्रो बहुधा विभाति ॥ २० ॥  
सृजस्यथो लुम्पसि पासि विश्वं  
रजस्तमःसत्त्वगुणैः स्वशक्तिभिः ।  
न बध्यसे तद्गुणकर्मभिर्वा  
ज्ञानात्मनस्ते क्व च बन्धहेतुः ॥ २१ ॥  
देहाद्युपाधेरनिरूपितत्वाद्  
भवो न साक्षान्न भिदात्मनः स्यात् ।  
अतो न बन्धस्तव नैव मोक्षः  
स्यातां निकामस्त्वयि नोऽविवेकः ॥ २२ ॥  
त्वयोदितोऽयं जगतो हिताय  
यदा यदा वेदपथः पुराणः ।  
बाध्येत पाषण्डपथैरसद्‌भिः  
तदा भवान् सन्सत्त्वगुणं बिभर्ति ॥ २३ ॥  
( वसंततिलका )  
स त्वं प्रभोऽद्य वसुदेवगृहेऽवतीर्णः  
स्वांशेन भारमपनेतुमिहासि भूमेः ।  
अक्षौहिणीशतवधेन सुरेतरांश  
राज्ञाममुष्य च कुलस्य यशो वितन्वन् ॥ २४ ॥  
अद्येश नो वसतयः खलु भूरिभागा  
यः सर्वदेवपितृभूतनृदेवमूर्तिः ।  
यत्पादशौचसलिलं त्रिजगय् पुनाति  
स त्वं जगद्गुरुरधोक्षज याः प्रविष्टः ॥ २५ ॥  
कः पण्डितस्त्वदपरं शरणं समीयाद्  
भक्तप्रियादृतगिरः सुहृदः कृतज्ञात् ।  
सर्वान् ददाति सुहृदो भजतोऽभिकामान्  
आत्मानमप्युपचयापचयौ न यस्य ॥ २६ ॥  
दिष्ट्या जनार्दन भवानिह नः प्रतीतो  
योगेश्वरैरपि दुरापगतिः सुरेशैः ।  
छिन्ध्याशु नः सुतकलत्रधनाप्तगेह  
देहादिमोहरशनां भवदीयमायाम् ॥ २७ ॥  
( अनुष्टुप् )  
इत्यर्चितः संस्तुतश्च भक्तेन भगवान्हरिः ।  
अक्रूरं सस्मितं प्राह गीर्भिः सम्मोहयन्निव ॥ २८ ॥  
श्रीभगवानुवाच ।  
त्वं नो गुरुः पितृव्यश्च श्लाघ्यो बन्धुश्च नित्यदा ।  
वयं तु रक्ष्याः पोष्याश्च अनुकम्प्याः प्रजा हि वः ॥ २९ ॥  
भवद्विधा महाभागा निषेव्या अर्हसत्तमाः ।  
श्रेयस्कामैर्नृभिर्नित्यं देवाः स्वार्था न साधवः ॥ ३० ॥  
न ह्यम्मयानि तीर्थानि न देवा मृच्छिलामयाः ।  
ते पुनन्त्युरुकालेन दर्शनादेव साधवः ॥ ३१ ॥  
स भवान्सुहृदां वै नः श्रेयान् श्रेयश्चिकीर्षया ।  
जिज्ञासार्थं पाण्डवानां गच्छस्व त्वं गजाह्वयम् ॥ ३२ ॥  
पितर्युपरते बालाः सह मात्रा सुदुःखिताः ।  
आनीताः स्वपुरं राज्ञा वसन्त इति शुश्रुम ॥ ३३ ॥  
तेषु राजाम्बिकापुत्रो भ्रातृपुत्रेषु दीनधीः ।  
समो न वर्तते नूनं दुष्पुत्रवशगोऽन्धदृक् ॥ ३४ ॥  
गच्छ जानीहि तद्‌वृत्तं अधुना साध्वसाधु वा ।  
विज्ञाय तद् विधास्यामो यथा शं सुहृदां भवेत् ॥ ३५ ॥  
इत्यक्रूरं समादिश्य भगवान् हरिरीश्वरः ।  
सङ्‌कर्षणोद्धवाभ्यां वै ततः स्वभवनं ययौ ॥ ३६ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे अष्टचत्वारिंशोऽध्यायः ॥ ४८ ॥  
हरिः ॐ तत्सत् श्रीकृष्णार्पणमस्तु ॥