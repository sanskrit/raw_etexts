---
title: ०११
---
गोपानां गोकुलं परित्यज्य वृन्दावने गमनं तत्र  
श्रीकृष्णद्वारावत्सासुर-बकासुरयोर्वधः -  
( अनुष्टुप् )  
श्रीशुक उवाच ।  
गोपा नन्दादयः श्रुत्वा द्रुमयोः पततो रवम् ।  
तत्राजग्मुः कुरुश्रेष्ठ निर्घातभयशङ्‌किताः ॥ १ ॥  
भूम्यां निपतितौ तत्र ददृशुर्यमलार्जुनौ ।  
बभ्रमुस्तदविज्ञाय लक्ष्यं पतनकारणम् ॥ २ ॥  
उलूखलं विकर्षन्तं दाम्ना बद्धं च बालकम् ।  
कस्येदं कुत आश्चर्यं उत्पात इति कातराः ॥ ३ ॥  
बाला ऊचुरनेनेति तिर्यग्गतं उलूखलम् ।  
विकर्षता मध्यगेन पुरुषौ अपि अचक्ष्महि ॥ ४ ॥  
न ते तदुक्तं जगृहुः न घटेतेति तस्य तत् ।  
बालस्योत्पाटनं तर्वोः केचित् संदिग्धचेतसः ॥ ५ ॥  
उलूखलं विकर्षन्तं दाम्ना बद्धं स्वमात्मजम् ।  
विलोक्य नन्दः प्रहसद् वदनो विमुमोच ह ॥ ६ ॥  
गोपीभिः स्तोभितोऽनृत्यद् भगवान् बालवत् क्वचित् ।  
उद्गायति क्वचिन्मुग्धः तद्वशो दारुयन्त्रवत् ॥ ७ ॥  
बिभर्ति क्वचिदाज्ञप्तः पीठकोन्मानपादुकम् ।  
बाहुक्षेपं च कुरुते स्वानां च प्रीतिमावहन् ॥ ८ ॥  
दर्शयंस्तद्विदां लोक आत्मनो भृत्यवश्यताम् ।  
व्रजस्योवाह वै हर्षं भगवान् बालचेष्टितैः ॥ ९ ॥  
क्रीणीहि भोः फलानीति श्रुत्वा सत्वरमच्युतः ।  
फलार्थी धान्यमादाय ययौ सर्वफलप्रदः ॥ १० ॥  
फलविक्रयिणी तस्य च्युतधान्यकरद्वयम् ।  
फलैरपूरयद् रत्नैः फलभाण्डमपूरि च ॥ ॥  
सरित्तीरगतं कृष्णं भग्नार्जुनमथाह्वयत् ।  
रामं च रोहिणी देवी क्रीडन्तं बालकैर्भृशम् ॥ १२ ॥  
नोपेयातां यदाऽऽहूतौ क्रीडासङ्‌गेन पुत्रकौ ।  
यशोदां प्रेषयामास रोहिणी पुत्रवत्सलाम् ॥ १३ ॥  
क्रीडन्तं सा सुतं बालैः अतिवेलं सहाग्रजम् ।  
यशोदाजोहवीत् कृष्णं पुत्रस्नेहस्नुतस्तनी ॥ १४ ॥  
कृष्ण कृष्णारविन्दाक्ष तात एहि स्तनं पिब ।  
अलं विहारैः क्षुत्क्षान्तः क्रीडाश्रान्तोऽसि पुत्रक ॥ १५ ॥  
हे रामागच्छ ताताशु सानुजः कुलनन्दन ।  
प्रातरेव कृताहारः तद् भवान् भोक्तुमर्हति ॥ १६ ॥  
प्रतीक्षते त्वां दाशार्ह भोक्ष्यमाणो व्रजाधिपः ।  
एह्यावयोः प्रियं धेहि स्वगृहान् यात बालकाः ॥ १७ ॥  
धूलिधूसरिताङ्‌गस्त्वं पुत्र मज्जनमावह ।  
जन्मर्क्षमद्य भवतो विप्रेभ्यो देहि गाः शुचिः ॥ १८ ॥  
पश्य पश्य वयस्यांस्ते मातृमृष्टान् स्वलङ्‌कृतान् ।  
त्वं च स्नातः कृताहारो विहरस्व स्वलङ्‌कृतः ॥ १९ ॥  
( इंद्रवंशा )  
इत्थं यशोदा तमशेषशेखरं  
मत्वा सुतं स्नेहनिबद्धधीर्नृप ।  
हस्ते गृहीत्वा सहराममच्युतं  
नीत्वा स्ववाटं कृतवत्यथोदयम् ॥ २० ॥  
( अनुष्टुप् )  
गोपवृद्धा महोत्पातान् अनुभूय बृहद्वने ।  
नन्दादयः समागम्य व्रजकार्यं अमन्त्रयन् ॥ २१ ॥  
तत्र उपनन्दनामाऽऽह गोपो ज्ञानवयोऽधिकः ।  
देशकालार्थतत्त्वज्ञः प्रियकृद् रामकृष्णयोः ॥ २२ ॥  
उत्थातव्यं इतोऽस्माभिः गोकुलस्य हितैषिभिः ।  
आयान्ति अत्र महोत्पाता बालानां नाशहेतवः ॥ २३ ॥  
मुक्तः कथञ्चिद् राक्षस्या बालघ्न्या बालको ह्यसौ ।  
हरेरनुग्रहात् नूनं अनश्चोपरि नापतत् ॥ २४ ॥  
चक्रवातेन नीतोऽयं दैत्येन विपदं वियत् ।  
शिलायां पतितस्तत्र परित्रातः सुरेश्वरैः ॥ २५ ॥  
यन्न म्रियेत द्रुमयोः अन्तरं प्राप्य बालकः ।  
असौ अन्यतमो वापि तदप्यच्युतरक्षणम् ॥ २६ ॥  
यावत् औत्पातिकोऽरिष्टो व्रजं नाभिभवेदितः ।  
तावद् बालानुपादाय यास्यामोऽन्यत्र सानुगाः ॥ २७ ॥  
वनं वृन्दावनं नाम पशव्यं नवकाननम् ।  
गोपगोपीगवां सेव्यं पुण्याद्रि तृणवीरुधम् ॥ २८ ॥  
तत्तत्राद्यैव यास्यामः शकटान् युङ्‌क्त मा चिरम् ।  
गोधनान्यग्रतो यान्तु भवतां यदि रोचते ॥ २९ ॥  
तच्छ्रुत्वैकधियो गोपाः साधु साध्विति वादिनः ।  
व्रजान् स्वान् स्वान् समायुज्य ययू रूढपरिच्छदाः ॥ ३० ॥  
वृद्धान् बालान् स्त्रियो राजन् सर्वोपकरणानि च ।  
अनःस्वारोप्य गोपाला यत्ता आत्त-शरासनाः ॥ ३१ ॥  
गोधनानि पुरस्कृत्य शृङ्‌गाण्यापूर्य सर्वतः ।  
तूर्यघोषेण महता ययुः सहपुरोहिताः ॥ ३२ ॥  
गोप्यो रूढरथा नूत्न कुचकुंकुम कान्तयः ।  
कृष्णलीला जगुः प्रीत्या निष्ककण्ठ्यः सुवाससः ॥ ३३ ॥  
तथा यशोदारोहिण्यौ एकं शकटमास्थिते ।  
रेजतुः कृष्णरामाभ्यां तत्कथाश्रवणोत्सुके ॥ ३४ ॥  
वृन्दावनं सम्प्रविश्य सर्वकालसुखावहम् ।  
तत्र चक्रुर्व्रजावासं शकटैः अर्धचन्द्रवत् ॥ ३५ ॥  
वृन्दावनं गोवर्धनं यमुनापुलिनानि च ।  
वीक्ष्यासीत् उत्तमा प्रीती राममाधवयोर्नृप ॥ ३६ ॥  
एवं व्रजौकसां प्रीतिं यच्छन्तौ बालचेष्टितैः ।  
कलवाक्यैः स्वकालेन वत्सपालौ बभूवतुः ॥ ३७ ॥  
अविदूरे व्रजभुवः सह गोपालदारकैः ।  
चारयामासतुः वत्सान् नानाक्रीडापरिच्छदौ ॥ ३८ ॥  
क्वचिद् वादयतो वेणुं क्षेपणैः क्षिपतः क्वचित् ।  
क्वचित् पादैः किङ्‌किणीभिः क्वचित् कृत्रिमगोवृषैः ॥ ३९ ॥  
वृषायमाणौ नर्दन्तौ युयुधाते परस्परम् ।  
अनुकृत्य रुतैर्जन्तून् चेरतुः प्राकृतौ यथा ॥ ४० ॥  
कदाचिद् यमुनातीरे वत्सान् चारयतोः स्वकैः ।  
वयस्यैः कृष्णबलयोः जिघांसुर्दैत्य आगमत् ॥ ४१ ॥  
तं वत्सरूपिणं वीक्ष्य वत्सयूथगतं हरिः ।  
दर्शयन् बलदेवाय शनैर्मुग्ध इवासदत् ॥ ४२ ॥  
गृहीत्वा अपरपादाभ्यां सहलाङ्‌गूलमच्युतः ।  
भ्रामयित्वा कपित्थाग्रे प्राहिणोद् गतजीवितम् ।  
स कपित्थैर्महाकायः पात्यमानैः पपात ह ॥ ४३ ॥  
तं वीक्ष्य विस्मिता बालाः शशंसुः साधु साध्विति ।  
देवाश्च परिसन्तुष्टा बभूवुः पुष्पवर्षिणः ॥ ४४ ॥  
तौ वत्सपालकौ भूत्वा सर्वलोकैकपालकौ ।  
सप्रातराशौ गोवत्सान् चारयन्तौ विचेरतुः ॥ ४५ ॥  
स्वं स्वं वत्सकुलं सर्वे पाययिष्यन्त एकदा ।  
गत्वा जलाशयाभ्याशं पाययित्वा पपुर्जलम् ॥ ४६ ॥  
ते तत्र ददृशुर्बाला महासत्त्वमवस्थितम् ।  
तत्रसुर्वज्रनिर्भिन्नं गिरेः शृङ्‌गमिव च्युतम् ॥ ४७ ॥  
स वै बको नाम महानसुरो बकरूपधृक् ।  
आगत्य सहसा कृष्णं तीक्ष्णतुण्डोऽग्रसद्बली ॥ ४८ ॥  
कृष्णं महाबकग्रस्तं दृष्ट्वा रामादयोऽर्भकाः ।  
बभूवुरिन्द्रियाणीव विना प्राणं विचेतसः ॥ ४९ ॥  
( मिश्र )  
तं तालुमूलं प्रदहन्तमग्निवद्  
गोपालसूनुं पितरं जगद्गुरोः ।  
चच्छर्द सद्योऽतिरुषाक्षतं बकः  
तुण्डेन हन्तुं पुनरभ्यपद्यत ॥ ५० ॥  
तं आपतन्तं स निगृह्य तुण्डयोः  
दोर्भ्यां बकं कंससखं सतां पतिः ।  
पश्यत्सु बालेषु ददार लीलया  
मुदावहो वीरणवद् दिवौकसाम् ॥ ५१ ॥  
तदा बकारिं सुरलोकवासिनः  
समाकिरन् नन्दनमल्लिकादिभिः ।  
समीडिरे चानकशङ्‌खसंस्तवैः  
तद्वीक्ष्य गोपालसुता विसिस्मिरे ॥ ५२ ॥  
मुक्तं बकास्याद् उपलभ्य बालका  
रामादयः प्राणमिवेन्द्रियो गणः ।  
स्थानागतं तं परिरभ्य निर्वृताः  
प्रणीय वत्सान् व्रजमेत्य तज्जगुः ॥ ५३ ॥  
( अनुष्टुप् )  
श्रुत्वा तद् विस्मिता गोपा गोप्यश्चातिप्रियादृताः ।  
प्रेत्य आगतमिवोत्सुक्याद् ऐक्षन्त तृषितेक्षणाः ॥ ५४ ॥  
अहो बतास्य बालस्य बहवो मृत्यवोऽभवन् ।  
अप्यासीद् विप्रियं तेषां कृतं पूर्वं यतो भयम् ॥ ५५ ॥  
अथापि अभिभवन्त्येनं नैव ते घोरदर्शनाः ।  
जिघांसयैनमासाद्य नश्यन्त्यग्नौ पतङ्‌गवत् ॥ ५६ ॥  
अहो ब्रह्मविदां वाचो नासत्याः सन्ति कर्हिचित् ।  
गर्गो यदाह भगवान् अन्वभावि तथैव तत् ॥ ५७ ॥  
इति नन्दादयो गोपाः कृष्णरामकथां मुदा ।  
कुर्वन्तो रममाणाश्च नाविन्दन् भववेदनाम् ॥ ५८ ॥  
एवं विहारैः कौमारैः कौमारं जहतुर्व्रजे ।  
निलायनैः सेतुबन्धैः मर्कटोत्प्लवनादिभिः ॥ ५९ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे एकादशोऽध्यायः ॥ ११ ॥  
हरिः ॐ तत्सत् श्रीकृष्णार्पणमस्तु ॥