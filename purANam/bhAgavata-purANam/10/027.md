---
title: ०२७
---
विगतमदस्य इंद्रस्य श्रीकृष्णसन्निधौ क्षमाप्रार्थनम् -  
श्रीशुक उवाच -  
( अनुष्टुप् )  
गोवर्धने धृते शैले आसाराद् रक्षिते व्रजे ।  
गोलोकादाव्रजज् कृष्णं सुरभिः शक्र एव च ॥ १ ॥  
विविक्त उपसङ्‌गम्य व्रीडीतः कृतहेलनः ।  
पस्पर्श पादयोरेनं किरीटेनार्कवर्चसा ॥ २ ॥  
दृष्टश्रुतानुभावोऽस्य कृष्णस्यामिततेजसः ।  
नष्टत्रिलोकेशमद इदमाह कृताञ्जलिः ॥ ३ ॥  
इन्द्र उवाच -  
( मिश्र )  
विशुद्धसत्त्वं तव धाम शान्तं  
तपोमयं ध्वस्तरजस्तमस्कम् ।  
मायामयोऽयं गुणसम्प्रवाहो  
न विद्यते ते ग्रहणानुबन्धः ॥ ४ ॥  
कुतो नु तद्धेतव ईश तत्कृता  
लोभादयो येऽबुधलिन्गभावाः ।  
तथापि दण्डं भगवान्बिभर्ति  
धर्मस्य गुप्त्यै खलनिग्रहाय ॥ ५ ॥  
पिता गुरुस्त्वं जगतामधीशो  
दुरत्ययः काल उपात्तदण्डः ।  
हिताय स्वेच्छातनुभिः समीहसे  
मानं विधुन्वन् जगदीशमानिनाम् ॥ ६ ॥  
( इंद्रवंशा )  
ये मद्विधाज्ञा जगदीशमानिनः  
त्वां वीक्ष्य कालेऽभयमाशु तन्मदम् ।  
हित्वाऽऽर्यमार्गं प्रभजन्त्यपस्मया  
ईहा खलानामपि तेऽनुशासनम् ॥ ७ ॥  
( मिश्र )  
स त्वं ममैश्वर्यमदप्लुतस्य  
कृतागसस्तेऽविदुषः प्रभावम् ।  
क्षन्तुं प्रभोऽथार्हसि मूढचेतसो  
मैवं पुनर्भून्मतिरीश मेऽसती ॥ ८ ॥  
तवावतारोऽयमधोक्षजेह  
भुवो भराणां उरुभारजन्मनाम् ।  
चमूपतीनामभवाय देव  
भवाय युष्मत् चरणानुवर्तिनाम् ॥ ९ ॥  
( अनुष्टुप् )  
नमस्तुभ्यं भगवते पुरुषाय महात्मने ।  
वासुदेवाय कृष्णाय सात्वतां पतये नमः ॥ १० ॥  
स्वच्छन्दोपात्तदेहाय विशुद्धज्ञानमूर्तये ।  
सर्वस्मै सर्वबीजाय सर्वभूतात्मने नमः ॥ ११ ॥  
मयेदं भगवन् गोष्ठ नाशायासारवायुभिः ।  
चेष्टितं विहते यज्ञे मानिना तीव्रमन्युना ॥ १२ ॥  
त्वयेशानुगृहीतोऽस्मि ध्वस्तस्तम्भो वृथोद्यमः ।  
ईश्वरं गुरुमात्मानं त्वामहं शरणं गतः ॥ १३ ॥  
श्रीशुक उवाच -  
एवं सङ्‌कीर्तितः कृष्णो मघोना भगवानमुम् ।  
मेघगम्भीरया वाचा प्रहसन् इदमब्रवीत् ॥ १४ ॥  
श्रीभगवानुवाच -  
मया तेऽकारि मघवन् मखभङ्‌गोऽनुगृह्णता ।  
मदनुस्मृतये नित्यं मत्तस्येन्द्रश्रिया भृशम् ॥ १५ ॥  
मामैश्वर्यश्रीमदान्धो दण्डपाणिं न पश्यति ।  
तं भ्रंशयामि सम्पद्भ्यो यस्य चेच्छाम्यनुग्रहम् ॥ १६ ॥  
गम्यतां शक्र भद्रं वः क्रियतां मेऽनुशासनम् ।  
स्थीयतां स्वाधिकारेषु युक्तैर्वः स्तम्भवर्जितैः ॥ १७ ॥  
अथाह सुरभिः कृष्णं अभिवन्द्य मनस्विनी ।  
स्वसन्तानैरुपामन्त्र्य गोपरूपिणमीश्वरम् ॥ १८ ॥  
सुरभिरुवाच -  
कृष्ण कृष्ण महायोगिन् विश्वात्मन् विश्वसम्भव ।  
भवता लोकनाथेन सनाथा वयमच्युत ॥ १९ ॥  
त्वं नः परमकं दैवं त्वं न इन्द्रो जगत्पते ।  
भवाय भव गोविप्र देवानां ये च साधवः ॥ २० ॥  
इन्द्रं नस्त्वाभिषेक्ष्यामो ब्रह्मणा चोदिता वयम् ।  
अवतीर्णोऽसि विश्वात्मम् भूमेर्भारापनुत्तये ॥ २१ ॥  
श्रीशुक उवाच -  
एवं कृष्णमुपामन्त्र्य सुरभिः पयसात्मनः ।  
जलैराकाशगङ्‌गाया ऐरावतकरोद्‌धृतैः ॥ २२ ॥  
इन्द्रः सुरर्षिभिः साकं चोदितो देवमातृभिः ।  
अभ्यसिञ्चत दाशार्हं गोविन्द इति चाभ्यधात् ॥ २३ ॥  
( मिश्र )  
तत्रागतास्तुम्बुरुनारदादयो  
गन्धर्वविद्याधरसिद्धचारणाः ।  
जगुर्यशो लोकमलापहं हरेः  
सुराङ्‌गनाः संननृतुर्मुदान्विताः ॥ २४ ॥  
तं तुष्टुवुर्देवनिकायकेतवो  
व्यवाकिरन् चाद्भुतपुष्पवृष्टिभिः ।  
लोकाः परां निर्वृतिमाप्नुवंस्त्रयो  
गावस्तदा गामनयन् पयोद्रुताम् ॥ २५ ॥  
( अनुष्टुप् )  
नानारसौघाः सरितो वृक्षा आसन् मधुस्रवाः ।  
अकृष्टपच्यौषधयो गिरयोऽबिभ्रदुन्मणीन् ॥ २६ ॥  
कृष्णेऽभिषिक्त एतानि सत्त्वानि कुरुनन्दन ।  
निर्वैराण्यभवंस्तात क्रूराण्यपि निसर्गतः ॥ २७ ॥  
इति गोगोकुलपतिं गोविन्दमभिषिच्य सः ।  
अनुज्ञातो ययौ शक्रो वृतो देवादिभिर्दिवम् ॥ २८ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे सप्तविंशोऽध्यायः ॥ २७ ॥  
हरिः ॐ तत्सत् श्रीकृष्णार्पणमस्तु ॥