---
title: ०२४

---
इन्द्रमखभङ्ग -  
श्रीशुक उवाच -  
( अनुष्टुप् )  
भगवानपि तत्रैव बलदेवेन संयुतः ।  
अपश्यत् निवसन् गोपान् इन्द्रयागकृतोद्यमान् ॥ १ ॥  
तदभिज्ञोऽपि भगवान् सर्वात्मा सर्वदर्शनः ।  
प्रश्रयावनतोऽपृच्छत् वृद्धान् नन्दपुरोगमान् ॥ २ ॥  
कथ्यतां मे पितः कोऽयं सम्भ्रमो व उपागतः ।  
किं फलं कस्य चोद्देशः केन वा साध्यते मखः ॥ ३ ॥  
एतद्ब्रूहि महान् कामो मह्यं शुश्रूषवे पितः ।  
न हि गोप्यं हि साधूनां कृत्यं सर्वात्मनामिह ॥ ४ ॥  
अस्त्यस्व-परदृष्टीनां अमित्रोदास्तविद्विषाम् ।  
उदासीनोऽरिवद् वर्ज्य आत्मवत् सुहृदुच्यते ॥ ५ ॥  
ज्ञात्वाज्ञात्वा च कर्माणि जनोऽयमनुतिष्ठति ।  
विदुषः कर्मसिद्धिः स्यात् तथा नाविदुषो भवेत् ॥ ६ ॥  
तत्र तावत् क्रियायोगो भवतां किं विचारितः ।  
अथ वा लौकिकस्तन्मे पृच्छतः साधु भण्यताम् ॥ ७ ॥  
श्रीनन्द उवाच -  
पर्जन्यो भगवान् इन्द्रो मेघास्तस्यात्ममूर्तयः ।  
तेऽभिवर्षन्ति भूतानां प्रीणनं जीवनं पयः ॥ ८ ॥  
तं तात वयमन्ये च वार्मुचां पतिमीश्वरम् ।  
द्रव्यैस्तद् रेतसा सिद्धैः यजन्ते क्रतुभिर्नराः ॥ ९ ॥  
तच्छेषेणोपजीवन्ति त्रिवर्गफलहेतवे ।  
पुंसां पुरुषकाराणां पर्जन्यः फलभावनः ॥ १० ॥  
य एनं विसृजेत् धर्मं परम्पर्यागतं नरः ।  
कामाल्लोभात् भयाद् द्वेषात् स वै नाप्नोति शोभनम् ॥ ११ ॥  
श्रीशुक उवाच -  
वचो निशम्य नन्दस्य तथान्येषां व्रजौकसाम् ।  
इन्द्राय मन्युं जनयन् पितरं प्राह केशवः ॥ १२ ॥  
श्रीभगवानुवाच -  
कर्मणा जायते जन्तुः कर्मणैव विलीयते ।  
सुखं दुःखं भयं क्षेमं कर्मणैवाभिपद्यते ॥ १३ ॥  
अस्ति चेदीश्वरः कश्चित् फलरूप्यन्यकर्मणाम् ।  
कर्तारं भजते सोऽपि न ह्यकर्तुः प्रभुर्हि सः ॥ १४ ॥  
किमिन्द्रेणेह भूतानां स्वस्वकर्मानुवर्तिनाम् ।  
अनीशेनान्यथा कर्तुं स्वभावविहितं नृणाम् ॥ १५ ॥  
स्वभावतन्त्रो हि जनः स्वभावमनुवर्तते ।  
स्वभावस्थमिदं सर्वं सदेवासुरमानुषम् ॥ १६ ॥  
देहानुच्चावचाञ्जन्तुः प्राप्योत् सृजति कर्मणा ।  
शत्रुर्मित्रमुदासीनः कर्मैव गुरुरीश्वरः ॥ १७ ॥  
तस्मात् सम्पूजयेत्कर्म स्वभावस्थः स्वकर्मकृत् ।  
अन्जसा येन वर्तेत तदेवास्य हि दैवतम् ॥ १८ ॥  
आजीव्यैकतरं भावं यस्त्वन्यमुपजीवति ।  
न तस्माद् विन्दते क्षेमं जारान्नार्यसती यथा ॥ १९ ॥  
वर्तेत ब्रह्मणा विप्रो राजन्यो रक्षया भुवः ।  
वैश्यस्तु वार्तया जीवेत् शूद्रस्तु द्विजसेवया ॥ २० ॥  
कृषिवाणिज्यगोरक्षा कुसीदं तूर्यमुच्यते ।  
वार्ता चतुर्विधा तत्र वयं गोवृत्तयोऽनिशम् ॥ २१ ॥  
सत्त्वं रजस्तम इति स्थित्युत्पत्त्यन्तहेतवः ।  
रजसोत्पद्यते विश्वं अन्योन्यं विविधं जगत् ॥ २२ ॥  
रजसा चोदिता मेघा वर्षन्त्यम्बूनि सर्वतः ।  
प्रजास्तैरेव सिध्यन्ति महेन्द्रः किं करिष्यति ॥ २३ ॥  
न नः पुरोजनपदा न ग्रामा न गृहा वयम् ।  
नित्यं वनौकसस्तात वनशैलनिवासिनः ॥ ॥  
तस्माद्गवां ब्राह्मणानां अद्रेश्चारभ्यतां मखः ।  
य इन्द्रयागसम्भाराः तैरयं साध्यतां मखः ॥ २५ ॥  
पच्यन्तां विविधाः पाकाः सूपान्ताः पायसादयः ।  
संयावापूपशष्कुल्यः सर्वदोहश्च गृह्यताम् ॥ २६ ॥  
हूयन्तामग्नयः सम्यग् ब्राह्मणैर्ब्रह्मवादिभिः ।  
अन्नं बहुगुणं तेभ्यो देयं वो धेनुदक्षिणाः ॥ २७ ॥  
अन्येभ्यश्चाश्वचाण्डाल पतितेभ्यो यथार्हतः ।  
यवसं च गवां दत्त्वा गिरये दीयतां बलिः ॥ २८ ॥  
स्वलङ्‌कृता भुक्तवन्तः स्वनुलिप्ताः सुवाससः ।  
प्रदक्षिणां च कुरुत गोविप्रानलपर्वतान् ॥ २९ ॥  
एतन्मम मतं तात क्रियतां यदि रोचते ।  
अयं गोब्राह्मणाद्रीणां मह्यं च दयितो मखः ॥ ३० ॥  
श्रीशुक उवाच -  
कालात्मना भगवता शक्रदर्पं जिघांसता ।  
प्रोक्तं निशम्य नन्दाद्याः साध्वगृह्णन्त तद्वचः ॥ ३१ ॥  
तथा च व्यदधुः सर्वं यथाऽऽह मधुसूदनः ।  
वाचयित्वा स्वस्त्ययनं तद् द्रव्येण गिरिद्विजान् ॥ ३२ ॥  
उपहृत्य बलीन् सम्यग् सर्वान् आदृता यवसं गवाम् ।  
गोधनानि पुरस्कृत्य गिरिं चक्रुः प्रदक्षिणम् ॥ ३३ ॥  
अनांस्यनडुद्युक्तानि ते चारुह्य स्वलङ्‌कृताः ।  
गोप्यश्च कृष्णवीर्याणि गायन्त्यः सद्विजाशिषः ॥ ३४ ॥  
कृष्णस्त्वन्यतमं रूपं गोपविश्रम्भणं गतः ।  
शैलोऽस्मीति ब्रुवन् भूरि बलिमादद् बृहद्वपुः ॥ ३५ ॥  
तस्मै नमो व्रजजनैः सह चक्रेऽऽत्मनाऽऽत्मने ।  
अहो पश्यत शैलोऽसौ रूपी नोऽनुग्रहं व्यधात् ॥ ३६ ॥  
एषोऽवजानतो मर्त्यान् कामरूपी वनौकसः ।  
हन्ति ह्यस्मै नमस्यामः शर्मणे आत्मनो गवाम् ॥ ३७ ॥  
इत्यद्रिगोद्विजमखं वासुदेवप्रचोदिताः ।  
यथा विधाय ते गोपा सहकृष्णा व्रजं ययुः ॥ ३८ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे चतुर्विंशोऽध्यायः ॥ २४ ॥  
हरिः ॐ तत्सत् श्रीकृष्णार्पणमस्तु ॥