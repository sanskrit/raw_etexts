---
title: ००४
---
जिघांसोः कंसस्य हस्तात् उन्मुक्ताया देव्या भगवद्  
अवतार सूचनं कंसानुतापः,तदीय दुर्मंत्रिणां दुर्मंत्रणं च -  
श्रीशुक उवाच ।  
( अनुष्टुप् )  
बहिरन्तःपुरद्वारः सर्वाः पूर्ववदावृताः ।  
ततो बालध्वनिं श्रुत्वा गृहपालाः समुत्थिताः ॥ १ ॥  
ते तु तूर्णं उपव्रज्य देवक्या गर्भजन्म तत् ।  
आचख्युः भोजराजाय यदुद्विग्नः प्रतीक्षते ॥ २ ॥  
स तल्पात् तूर्णमुत्थाय कालोऽयमिति विह्वलः ।  
सूतीगृहं अगात् तूर्णं प्रस्खलन् मुक्तमूर्धजः ॥ ३ ॥  
तं आह भ्रातरं देवी कृपणा करुणं सती ।  
स्नुषेयं तव कल्याण स्त्रियं मा हन्तुमर्हसि ॥ ४ ॥  
बहवो हिंसिता भ्रातः शिशवः पावकोपमाः ।  
त्वया दैवनिसृष्टेन पुत्रिकैका प्रदीयताम् ॥ ५ ॥  
नन्वहं ते ह्यवरजा दीना हतसुता प्रभो ।  
दातुमर्हसि मन्दाया अङ्‌गेमां चरमां प्रजाम् ॥ ६ ॥  
श्रीशुक उवाच ।  
उपगुह्य आत्मजां एवं रुदत्या दीन अदीनवत् ।  
याचितस्तां विनिर्भर्त्स्य हस्ताद् आचिच्छिदे खलः ॥ ७ ॥  
तां गृहीत्वा चरणयोः जातमात्रां स्वसुः सुताम् ।  
अपोथयत् शिलापृष्ठे स्वार्थोन्मूलितसौहृदः ॥ ८ ॥  
सा तद्‌हस्तात् समुत्पत्य सद्यो देव्यंबरं गता ।  
अदृश्यतानुजा विष्णोः सायुधाष्टमहाभुजा ॥ ९ ॥  
दिव्यस्रग् अंबरालेप रत्नाभरणभूषिता ।  
धनुःशूलेषुचर्मासि शंखचक्रगदाधरा ॥ १० ॥  
सिद्धचारणगन्धर्वैः अप्सरःकिन्नरोरगैः ।  
उपाहृतोरुबलिभिः स्तूयमानेदमब्रवीत् ॥ ११ ॥  
किं मया हतया मन्द जातः खलु तवान्तकृत् ।  
यत्र क्वं वा पूर्वशत्रुः मा हिंसीः कृपणान्वृथा ॥ १२ ॥  
इति प्रभाष्य तं देवी माया भगवती भुवि ।  
बहुनामनिकेतेषु बहुनामा बभूव ह ॥ १३ ॥  
तया अभिहितं आकर्ण्य कंसः परमविस्मितः ।  
देवकीं वसुदेवं च विमुच्य प्रश्रितोऽब्रवीत् ॥ १४ ॥  
अहो भगिन्यहो भाम मया वां बत पाप्मना ।  
पुरुषाद इवापत्यं बहवो हिंसिताः सुताः ॥ १५ ॥  
स त्वहं त्यक्तकारुण्यः त्यक्तज्ञातिसुहृत् खलः ।  
कान् लोकान् वै गमिष्यामि ब्रह्महेव मृतः श्वसन् ॥ १६ ॥  
दैवं अपि अनृतं वक्ति न मर्त्या एव केवलम् ।  
यद् विश्रंभाद् अहं पापः स्वसुर्निहतवान् शिशून् ॥ १७ ॥  
मा शोचतं महाभागौ आत्मजान् स्वकृतंभुजः ।  
जन्तवो न सदैकत्र दैवाधीनास्तदाऽऽसते ॥ १८ ॥  
भुवि भौमानि भूतानि यथा यान्ति अपयान्ति च ।  
नायमात्मा तथैतेषु विपर्येति यथैव भूः ॥ १९ ॥  
यथानेवंविदो भेदो यत आत्मविपर्ययः ।  
देहयोगवियोगौ च संसृतिर्न निवर्तते ॥ २० ॥  
तस्माद्भद्रे स्वतनयान् मया व्यापादितानपि ।  
मानुशोच यतः सर्वः स्वकृतं विन्दतेऽवशः ॥ २१ ॥  
यावद्धतोऽस्मि हन्तास्मीति आत्मानं मन्यतेऽस्वदृक् ।  
तावत् तद् अभिमान्यज्ञो बाध्यबाधकतामियात् ॥ २२ ॥  
क्षमध्वं मम दौरात्म्यं साधवो दीनवत्सलाः ।  
इत्युक्त्वाश्रुमुखः पादौ श्यालः स्वस्रोः अथाग्रहीत् ॥ २३ ॥  
मोचयामास निगडात् विश्रब्धः कन्यकागिरा ।  
देवकीं वसुदेवं च दर्शयन् आत्मसौहृदम् ॥ २४ ॥  
भ्रातुः समनुतप्तस्य क्षान्त्वा रोषं च देवकी ।  
व्यसृजत् वसुदेवश्च प्रहस्य तमुवाच ह ॥ २५ ॥  
एवमेतन्महाभाग यथा वदसि देहिनाम् ।  
अज्ञानप्रभवाहंधीः स्वपरेति भिदा यतः ॥ २६ ॥  
शोकहर्षभयद्वेष लोभमोहमदान्विताः ।  
मिथो घ्नन्तं न पश्यन्ति भावैर्भावं पृथग्दृशः ॥ २७ ॥  
श्रीशुक उवाच ।  
कंस एवं प्रसन्नाभ्यां विशुद्धं प्रतिभाषितः ।  
देवकी वसुदेवाभ्यां अनुज्ञातो आविशत् गृहम् ॥ २८ ॥  
तस्यां रात्र्यां व्यतीतायां कंस आहूय मंत्रिणः ।  
तेभ्य आचष्ट तत् सर्वं यदुक्तं योगनिद्रया ॥ २९ ॥  
आकर्ण्य भर्तुर्गदितं तं ऊचुः देवशत्रवः ।  
देवान् प्रति कृतामर्षा दैतेया नातिकोविदाः ॥ ३० ॥  
एवं चेत्तर्हि भोजेन्द्र पुरग्राम व्रजादिषु ।  
अनिर्दशान् निर्दशांश्च हनिष्यामोऽद्य वै शिशून् ॥ ३१ ॥  
किं उद्यमैः करिष्यन्ति देवाः समरभीरवः ।  
नित्यं उद्विग्नमनसो ज्याघोषैर्धनुषस्तव ॥ ३२ ॥  
अस्यतस्ते शरव्रातैः हन्यमानाः समन्ततः ।  
जिजीविषव उत्सृज्य पलायनपरा ययुः ॥ ३३ ॥  
केचित् प्राञ्जलयो दीना न्यस्तशस्त्रा दिवौकसः ।  
मुक्तकच्छशिखाः केचिद् भीताः स्म इति वादिनः ॥ ३४ ॥  
न त्वं विस्मृतशस्त्रास्त्रान् विरथान् भयसंवृतान् ।  
हंस्यन्यासक्तविमुखान् भग्नचापानयुध्यतः ॥ ३५ ॥  
किं क्षेमशूरैर्विबुधैः असंयुगविकत्थनैः ।  
रहोजुषा किं हरिणा शंभुना वा वनौकसा ।  
किं इंद्रेणाल्पवीर्येण ब्रह्मणा वा तपस्यता ॥ ३६ ॥  
तथापि देवाः सापत्न्यान् नोपेक्ष्या इति मन्महे ।  
ततः तन्मूलखनने नियुंक्ष्वास्मान् अनुव्रतान् ॥ ३७ ॥  
( वंशस्थ )  
यथामयोंऽगे समुपेक्षितो नृभिः  
न शक्यते रूढपदश्चिकित्सितुम् ।  
यथेन्द्रियग्राम उपेक्षितस्तथा  
रिपुर्महान् बद्धबलो न चाल्यते ॥ ३८ ॥  
( अनुष्टुप् )  
मूलं हि विष्णुः देवानां यत्र धर्मः सनातनः ।  
तस्य च ब्रह्मगोविप्राः तपो यज्ञाः सदक्षिणाः ॥ ३९ ॥  
तस्मात्सर्वात्मना राजन् ब्राह्मणान् ब्रह्मवादिनः ।  
तपस्विनो यज्ञशीलान् गाश्च हन्मो हविर्दुघाः ॥ ४० ॥  
विप्रा गावश्च वेदाश्च तपः सत्यं दमः शमः ।  
श्रद्धा दया तितिक्षा च क्रतवश्च हरेस्तनूः ॥ ४१ ॥  
स हि सर्वसुराध्यक्षो ह्यसुरद्‌विड् गुहाशयः ।  
तन्मूला देवताः सर्वाः सेश्वराः सचतुर्मुखाः ।  
अयं वै तद्‌वधोपायो यद्‌ऋषीणां विहिंसनम् ॥ ४२ ॥  
श्रीशुक उवाच ।  
एवं दुर्मंत्रिभिः कंसः सह सम्मन्त्र्य दुर्मतिः ।  
ब्रह्महिंसां हितं मेने कालपाशावृतोऽसुरः ॥ ४३ ॥  
सन्दिश्य साधुलोकस्य कदने कदनप्रियान् ।  
कामरूपधरान् दिक्षु दानवान् गृहमाविशत् ॥ ४४ ॥  
ते वै रजःप्रकृतयः तमसा मूढचेतसः ।  
सतां विद्वेषमाचेरुः आरात् आगतमृत्यवः ॥ ४५ ॥  
आयुः श्रियं यशो धर्मं लोकानाशिष एव च ।  
हन्ति श्रेयांसि सर्वाणि पुंसो महदतिक्रमः ॥ ४६ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे चतुर्थोऽध्यायः ॥ ४ ॥  
हरिः ॐ तत्सत् श्रीकृष्णार्पणमस्तु ॥