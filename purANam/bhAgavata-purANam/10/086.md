---
title: ०८६

---
सुभद्राहरणं श्रीकृष्णस्य मिथिलागमनं तत्र बहुलाश्वश्रुतदेवयोः सद्मनि सकृदेव प्रवेशः -  
श्रीराजोवाच -  
( अनुष्टुप् )  
ब्रह्मन् वेदितुमिच्छामः स्वसारं रामकृष्णयोः ।  
यथोपयेमे विजयो या ममासीत् पितामही ॥ १ ॥  
श्रीशुक उवाच -  
अर्जुनस्तीर्थयात्रायां पर्यटन् अवनीं प्रभुः ।  
गतः प्रभासमश्रृणोन् मातुलेयीं स आत्मनः ॥ २ ॥  
दुर्योधनाय रामस्तां दास्यतीति न चापरे ।  
तल्लिप्सुः स यतिर्भूत्वा त्रिदण्डी द्वारकामगात् ॥ ३ ॥  
तत्र वै वार्षिकान् मासान् अवात्सीत् स्वार्थसाधकः ।  
पौरैः सभाजितोऽभीक्ष्णं रामेणाजानता च सः ॥ ४ ॥  
एकदा गृहमानीय आतिथ्येन निमन्त्र्य तम् ।  
श्रद्धयोपहृतं भैक्ष्यं बलेन बुभुजे किल ॥ ५ ॥  
सोऽपश्यत्तत्र महतीं कन्यां वीरमनोहराम् ।  
प्रीत्युत्फुल्लेक्षणस्तस्यां भावक्षुब्धं मनो दधे ॥ ६ ॥  
सापि तं चकमे वीक्ष्य नारीणां हृदयङ्गमम् ।  
हसन्ती व्रीडितापाङ्गी तन्न्यस्तहृदयेक्षणा ॥ ७ ॥  
तां परं समनुध्यायन् नन्तरं प्रेप्सुरर्जुनः ।  
न लेभे शं भ्रमच्चित्तः कामेनातिबलीयसा ॥ ८ ॥  
महत्यां देवयात्रायां रथस्थां दुर्गनिर्गतां ।  
जहारानुमतः पित्रोः कृष्णस्य च महारथः ॥ ९ ॥  
रथस्थो धनुरादाय शूरांश्चारुन्धतो भटान् ।  
विद्राव्य क्रोशतां स्वानां स्वभागं मृगराडिव ॥ १० ॥  
तच्छ्रुत्वा क्षुभितो रामः पर्वणीव महार्णवः ।  
गृहीतपादः कृष्णेन सुहृद्‌भिश्चानुसाम्यत ॥ ११ ॥  
प्राहिणोत्पारिबर्हाणि वरवध्वोर्मुदा बलः ।  
महाधनोपस्करेभ रथाश्वनरयोषितः ॥ १२ ॥  
श्रीशुक उवाच -  
कृष्णस्यासीद् द्विजश्रेष्ठः श्रुतदेव इति श्रुतः ।  
कृष्णैकभक्त्या पूर्णार्थः शान्तः कविरलम्पटः ॥ १३ ॥  
स उवास विदेहेषु मिथिलायां गृहाश्रमी ।  
अनीहयागताहार्य निर्वर्तितनिजक्रियः ॥ १४ ॥  
यात्रामात्रं त्वहरहः दैवाद् उपनमत्युत ।  
नाधिकं तावता तुष्टः क्रिया चक्रे यथोचिताः ॥ १५ ॥  
तथा तद्‌राष्ट्रपालोऽङ्ग बहुलाश्व इति श्रुतः ।  
मैथिलो निरहम्मान उभावप्यच्युतप्रियौ ॥ १६ ॥  
तयोः प्रसन्नो भगवान् दारुकेणाहृतं रथम् ।  
आरुह्य साकं मुनिभिः विदेहान् प्रययौ प्रभुः ॥ १७ ॥  
नारदो वामदेवोऽत्रिः कृष्णो रामोऽसितोऽरुणिः ।  
अहं बृहस्पतिः कण्वो मैत्रेयश्च्यवनादयः ॥ १८ ॥  
तत्र तत्र तमायान्तं पौरा जानपदा नृप ।  
उपतस्थुः सार्घ्यहस्ता ग्रहैः सूर्यमिवोदितम् ॥ १९ ॥  
( वसन्ततिलका )  
आनर्तधन्वकुरुजाङ्गलकङ्कमत्स्य  
पाञ्चालकुन्तिमधुकेकयकोशलार्णाः ।  
अन्ये च तन्मुखसरोजमुदारहास  
स्निग्धेक्षणं नृप पपुर्दृशिभिर्नृनार्यः ॥ २० ॥  
तेभ्यः स्ववीक्षणविनष्टतमिस्रदृग्भ्यः  
क्षेमं त्रिलोकगुरुरर्थदृशं च यच्छन् ।  
श्रृणवन् दिगन्तधवलं स्वयशोऽशुभघ्नं  
गीतं सुरैर्नृभिरगात् शनकैर्विदेहान् ॥ २१ ॥  
( अनुष्टुप् )  
तेऽच्युतं प्राप्तमाकर्ण्य पौरा जानपदा नृप ।  
अभीयुर्मुदितास्तस्मै गृहीतार्हणपाणयः ॥ २२ ॥  
दृष्ट्वा त उत्तमःश्लोकं प्रीत्युत्फुलाननाशयाः ।  
कैर्धृताञ्जलिभिर्नेमुः श्रुतपूर्वान् तथा मुनीन् ॥ २३ ॥  
स्वानुग्रहाय सम्प्राप्तं मन्वानौ तं जगद्‌गुरुम् ।  
मैथिलः श्रुतदेवश्च पादयोः पेततुः प्रभोः ॥ २४ ॥  
न्यमन्त्रयेतां दाशार्हं आतिथ्येन सह द्विजैः ।  
मैथिलः श्रुतदेवश्च युगपत् संहताञ्जली ॥ २५ ॥  
भगवान् तदभिप्रेत्य द्वयोः प्रियचिकीर्षया ।  
उभयोराविशद्‌ गेहं उभाभ्यां तदलक्षितः ॥ २६ ॥  
श्रोतुमप्यसतां दूरान् जनकः स्वगृहागतान् ।  
आनीतेष्वासनाग्र्येषु सुखासीनान् महामनाः ॥ २७ ॥  
प्रवृद्धभक्त्या उद्धर्ष हृदयास्राविलेक्षणः ।  
नत्वा तदङ्‌घ्रीन् प्रक्षाल्य तदपो लोकपावनीः ॥ २८ ॥  
सकुटुम्बो वहन्मूर्ध्ना पूजयां चक्र ईश्वरान् ।  
गन्धमाल्याम्बराकल्प धूपदीपार्घ्यगोवृषैः ॥ २९ ॥  
वाचा मधुरया प्रीणन् इदमाहान्नतर्पितान् ।  
पादावङ्कगतौ विष्णोः संस्पृशञ्छनकैर्मुदा ॥ ३० ॥  
श्रीबहुलाश्व उवाच -  
भवान्हि सर्वभूतानां आत्मा साक्षी स्वदृग् विभो ।  
अथ नस्त्वत्पदाम्भोजं स्मरतां दर्शनं गतः ॥ ३१ ॥  
स्ववचस्तदृतं कर्तुं अस्मद्‌दृग्गोचरो भवान् ।  
यदात्थैकान्तभक्तान् मे नानन्तः श्रीरजः प्रियः ॥ ३२ ॥  
को नु त्वच्चरणाम्भोजं एवंविद् विसृजेत् पुमान् ।  
निष्किञ्चनानां शान्तानां मुनीनां यस्त्वमात्मदः ॥ ३३ ॥  
योऽवतीर्य यदोर्वंशे नृणां संसरतामिह ।  
यशो वितेने तच्छान्त्यै त्रैलोक्यवृजिनापहम् ॥ ३४ ॥  
नमस्तुभ्यं भगवते कृष्णायाकुण्ठमेधसे ।  
नारायणाय ऋषये सुशान्तं तप ईयुषे ॥ ३५ ॥  
दिनानि कतिचिद्‌ भूमन् गृहान् नो निवस द्विजैः ।  
समेतः पादरजसा पुनीहीदं निमेः कुलम् ॥ ३६ ॥  
इत्युपामन्त्रितो राज्ञा भगवान् लोकभावनः ।  
उवास कुर्वन् कल्याणं मिथिलानरयोषिताम् ॥ ३७ ॥  
श्रुतदेवोऽच्युतं प्राप्तं स्वगृहाञ्जनको यथा ।  
नत्वा मुनीन् सुसंहृष्टो धुन्वन् वासो ननर्त ह ॥ ३८ ॥  
तृणपीठबृषीष्वेतान् आनीतेषूपवेश्य सः ।  
स्वागतेनाभिनन्द्याङ्‌घ्रीन् सभार्योऽवनिजे मुदा ॥ ३९ ॥  
तदम्भसा महाभाग आत्मानं सगृहान्वयम् ।  
स्नापयां चक्र उद्धर्षो लब्धसर्वमनोरथः ॥ ४० ॥  
( मिश्र )  
फलार्हणोशीरशिवामृताम्बुभिः  
मृदा सुरभ्या तुलसीकुशाम्बुजैः ।  
आराधयामास यथोपपन्नया  
सपर्यया सत्त्वविवर्धनान्धसा ॥ ४१ ॥  
स तर्कयामास कुतो ममान्वभूद्  
गृहान्धकुपे पतितस्य सङ्गमः ।  
यः सर्वतीर्थास्पदपादरेणुभिः  
कृष्णेन चास्यात्मनिकेतभूसुरैः ॥ ४२ ॥  
( अनुष्टुप् )  
सूपविष्टान् कृतातिथ्यान् श्रुतदेव उपस्थितः ।  
सभार्यस्वजनापत्य उवाचाङ्‌घ्र्यभिमर्शनः ॥ ४३ ॥  
श्रुतदेव उवाच -  
नाद्य नो दर्शनं प्राप्तः परं परमपूरुषः ।  
यर्हीदं शक्तिभिः सृष्ट्वा प्रविष्टो ह्यात्मसत्तया ॥ ४४ ॥  
यथा शयानः पुरुषो मनसैवात्ममायया ।  
सृष्ट्वा लोकं परं स्वाप्नं अनुविश्यावभासते ॥ ४५ ॥  
श्रृणतां गदतां शश्वद् अर्चतां त्वाभिवन्दताम् ।  
णृणां संवदतामन्तः हृदि भास्यमलात्मनाम् ॥ ४६ ॥  
हृदिस्थोऽप्यतिदूरस्थः कर्मविक्षिप्तचेतसाम् ।  
आत्मशक्तिभिरग्राह्योऽपि अन्त्युपेतगुणात्मनाम् ॥ ४७ ॥  
( वंशस्था )  
नमोऽस्तु तेऽध्यात्मविदां परात्मने  
अनात्मने स्वात्मविभक्तमृत्यवे ।  
सकारणाकारणलिङ्गमीयुषे  
स्वमाययासंवृतरुद्धदृष्टये ॥ ४८ ॥  
( अनुष्टुप् )  
स त्वं शाधि स्वभृत्यान् नः किं देव करवाम हे ।  
एतदन्तो नृणां क्लेशो यद्‌भवानक्षिगोचरः ॥ ४९ ॥  
श्रीशुक उवाच -  
तदुक्तमित्युपाकर्ण्य भगवान् प्रणतार्तिहा ।  
गृहीत्वा पाणिना पाणिं प्रहसन् तमुवाच ह ॥ ५० ॥  
श्रीभगवानुवाच -  
ब्रह्मंस्तेऽनुग्रहार्थाय सम्प्राप्तान् विद्ध्यमून् मुनीन् ।  
सञ्चरन्ति मया लोकान् पुनन्तः पादरेणुभिः ॥ ५१ ॥  
देवाः क्षेत्राणि तीर्थानि दर्शनस्पर्शनार्चनैः ।  
शनैः पुनन्ति कालेन तदप्यर्हत्तमेक्षया ॥ ५२ ॥  
ब्राह्मणो जन्मना श्रेयान् सर्वेषां प्राणिनामिह ।  
तपसा विद्यया तुष्ट्या किमु मत्कलया युतः ॥ ५३ ॥  
न ब्राह्मणान्मे दयितं रूपमेतच्चतुर्भुजम् ।  
सर्ववेदमयो विप्रः सर्वदेवमयो ह्यहम् ॥ ५४ ॥  
दुष्प्रज्ञा अविदित्वैवं अवजानन्त्यसूयवः ।  
गुरुं मां विप्रमात्मानं अर्चादाविज्यदृष्टयः ॥ ५५ ॥  
चराचरमिदं विश्वं भावा ये चास्य हेतवः ।  
मद् रूपाणीति चेतस्य आधत्ते विप्रो मदीक्षया ॥ ५६ ॥ तस्माद्‌ ब्रह्मऋषीनेतान् ब्रह्मन् मच्छ्रद्धयार्चय ।  
एवं चेदर्चितोऽस्म्यद्धा नान्यथा भूरिभूतिभिः ॥ ५७ ॥  
श्रीशुक उवाच -  
स इत्थं प्रभुनादिष्टः सहकृष्णान् द्विजोत्तमान् ।  
आराध्यैकात्मभावेन मैथिलश्चाप सद्‌गतिम् ॥ ५८ ॥  
एवं स्वभक्तयो राजन् भगवान् भक्तभक्तिमान् ।  
उषित्वाऽऽदिश्य सन्मार्गं पुनर्द्वारवतीमगात् ॥ ५९ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
श्रुतदेवानुग्रहो नाम षडशीतितमोऽध्यायः ॥ ८६ ॥  
हरिः ॐ तत्सत् श्रीकृष्णार्पणमस्तु ॥