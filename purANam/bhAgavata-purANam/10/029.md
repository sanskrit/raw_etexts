---
title: ०२९
---
वेणुनादं श्रुत्वा आगतानां गोपीनां श्रीकृष्णेनसह संवादः; रासारम्भः; तासां मानापनोदाय भगवतो अंतर्धानं च -  
श्रीशुक उवाच -  
( अनुष्टुप् )  
भगवान् अपि ता रात्रीः शरदोत्फुल्लमल्लिकाः ।  
वीक्ष्य रन्तुं मनश्चक्रे योगमायामुपाश्रितः ॥ १ ॥  
( मिश्र )  
तदोडुराजः ककुभः करैर्मुखं  
प्राच्या विलिम्पन्नरुणेन शन्तमैः ।  
स चर्षणीनामुदगाच्छुचो मृजन्  
प्रियः प्रियाया इव दीर्घदर्शनः ॥ २ ॥  
दृष्ट्वा कुमुद्वन्तं अखण्डमण्डलं  
रमाननाभं नवकुङ्‌कुमारुणम् ।  
वनं च तत्कोमलगोभी रञ्जितं  
जगौ कलं वामदृशां मनोहरम् ॥ ३ ॥  
निशम्य गीतां तदनङ्‌गवर्धनं  
व्रजस्त्रियः कृष्णगृहीतमानसाः ।  
आजग्मुरन्योन्यमलक्षितोद्यमाः  
स यत्र कान्तो जवलोलकुण्डलाः ॥ ४ ॥  
( अनुष्टुप् )  
दुहन्त्योऽभिययुः काश्चिद् दोहं हित्वा समुत्सुकाः ।  
पयोऽधिश्रित्य संयावं अनुद्वास्यापरा ययुः ॥ ५ ॥  
परिवेषयन्त्यस्तद्धित्वा पाययन्त्यः शिशून् पयः ।  
शुश्रूषन्त्यः पतीन् काश्चिद् अश्नन्त्योऽपास्य भोजनम् ॥ ६ ॥  
लिम्पन्त्यः प्रमृजन्त्योऽन्या अञ्जन्त्यः काश्च लोचने ।  
व्यत्यस्तवस्त्राभरणाः काश्चित् कृष्णान्तिकं ययुः ॥ ७ ॥  
ता वार्यमाणाः पतिभिः पितृभिः भ्रातृबन्धुभिः ।  
गोविन्दापहृतात्मानो न न्यवर्तन्त मोहिताः ॥ ८ ॥  
अन्तर्गृहगताः काश्चिद् गोप्योऽलब्धविनिर्गमाः ।  
कृष्णं तद्भावनायुक्ता दध्युर्मीलितलोचनाः ॥ ९ ॥  
दुःसहप्रेष्ठविरह तीव्रतापधुताशुभाः ।  
ध्यानप्राप्ताच्युताश्लेष निर्वृत्या क्षीणमङ्‌गलाः ॥ १० ॥  
तमेव परमात्मानं जारबुद्ध्यापि सङ्‌गताः ।  
जहुर्गुणमयं देहं सद्यः प्रक्षीणबन्धनाः ॥ ११ ॥  
श्रीपरीक्षिदुवाच -  
कृष्णं विदुः परं कान्तं न तु ब्रह्मतया मुने ।  
गुणप्रवाहोपरमः तासां गुणधियां कथम् ॥ १२ ॥  
श्रीशुक उवाच -  
उक्तं पुरस्ताद् एतत्ते चैद्यः सिद्धिं यथा गतः ।  
द्विषन्नपि हृषीकेशं किमुताधोक्षजप्रियाः ॥ १३ ॥  
नृणां निःश्रेयसार्थाय व्यक्तिर्भगवतो नृप ।  
अव्ययस्याप्रमेयस्य निर्गुणस्य गुणात्मनः ॥ १४ ॥  
कामं क्रोधं भयं स्नेहं ऐक्यं सौहृदमेव च ।  
नित्यं हरौ विदधतो यान्ति तन्मयतां हि ते ॥ १५ ॥  
न चैवं विस्मयः कार्यो भवता भगवत्यजे ।  
योगेश्वरेश्वरे कृष्णे यत एतद् विमुच्यते ॥ १६ ॥  
ता दृष्ट्वान्तिकमायाता भगवान् व्रजयोषितः ।  
अवदद् वदतां श्रेष्ठो वाचः पेशैर्विमोहयन् ॥ १७ ॥  
श्रीभगवानुवाच -  
स्वागतं वो महाभागाः प्रियं किं करवाणि वः ।  
व्रजस्यानामयं कच्चिद् ब्रूतागमनकारणम् ॥ १८ ॥  
रजन्येषा घोररूपा घोरसत्त्वनिषेविता ।  
प्रतियात व्रजं नेह स्थेयं स्त्रीभिः सुमध्यमाः ॥ १९ ॥  
मातरः पितरः पुत्रा भ्रातरः पतयश्च वः ।  
विचिन्वन्ति ह्यपश्यन्तो मा कृढ्वं बन्धुसाध्वसम् ॥ २० ॥  
दृष्टं वनं कुसुमितं राकेश कररञ्जितम् ।  
यमुना अनिललीलैजत् तरुपल्लवशोभितम् ॥ २१ ॥  
तद् यात मा चिरं गोष्ठं शुश्रूषध्वं पतीन् सतीः ।  
क्रन्दन्ति वत्सा बालाश्च तान् पाययत दुह्यत ॥ २२ ॥  
अथवा मदभिस्नेहाद् भवत्यो यन्त्रिताशयाः ।  
आगता ह्युपपन्नं वः प्रीयन्ते मयि जन्तवः ॥ २३ ॥  
भर्तुः शुश्रूषणं स्त्रीणां परो धर्मो ह्यमायया ।  
तद्बन्धूनां च कल्याणः प्रजानां चानुपोषणम् ॥ २४ ॥  
दुःशीलो दुर्भगो वृद्धो जडो रोग्यधनोऽपि वा ।  
पतिः स्त्रीभिर्न हातव्यो लोकेप्सुभिरपातकी ॥ २५ ॥  
अस्वर्ग्यमयशस्यं च फल्गु कृच्छ्रं भयावहम् ।  
जुगुप्सितं च सर्वत्र ह्यौपपत्यं कुलस्त्रियः ॥ २६ ॥  
श्रवणाद् दर्शनाद् ध्यानाद् मयि भावोऽनुकीर्तनात् ।  
न तथा सन्निकर्षेण प्रतियात ततो गृहान् ॥ २७ ॥  
श्रीशुक उवाच -  
इति विप्रियमाकर्ण्य गोप्यो गोविन्दभाषितम् ।  
विषण्णा भग्नसङ्‌कल्पाः चिन्तामापुर्दुरत्ययाम् ॥ २८ ॥  
( वसंततिलका )  
कृत्वा मुखान्यव शुचः श्वसनेन शुष्यद्  
बिम्बाधराणि चरणेन भुवः लिखन्त्यः ।  
अस्रैरुपात्तमषिभिः कुचकुङ्‌कुमानि  
तस्थुर्मृजन्त्य उरुदुःखभराः स्म तूष्णीम् ॥ ॥  
प्रेष्ठं प्रियेतरमिव प्रतिभाषमाणं  
कृष्णं तदर्थविनिवर्तितसर्वकामाः ।  
नेत्रे विमृज्य रुदितोपहते स्म किञ्चित्  
संरम्भगद्गदगिरोऽब्रुवतानुरक्ताः ॥ ३० ॥  
श्रीगोप्य ऊचुः ।  
मैवं विभोऽर्हति भवान् गदितुं नृशंसं  
सन्त्यज्य सर्वविषयांस्तव पादमूलम् ।  
भक्ता भजस्व दुरवग्रह मा त्यजास्मान्  
देवो यथाऽऽदिपुरुषो भजते मुमुक्षून् ॥ ३१ ॥  
यत्पत्यपत्यसुहृदां अनुवृत्तिरङ्‌ग  
स्त्रीणां स्वधर्म इति धर्मविदा त्वयोक्तम् ।  
अस्त्वेवमेतदुपदेशपदे त्वयीशे  
प्रेष्ठो भवांस्तनुभृतां किल बन्धुरात्मा ॥ ३२ ॥  
कुर्वन्ति हि त्वयि रतिं कुशलाः स्व आत्मन्  
नित्यप्रिये पतिसुतादिभिरार्तिदैः किम् ।  
तन्नः प्रसीद परमेश्वर मा स्म छिन्द्या  
आशां धृतां त्वयि चिरादरविन्दनेत्र ॥ ३३ ॥  
चित्तं सुखेन भवतापहृतं गृहेषु  
यन्निर्विशत्युत करावपि गृह्यकृत्ये ।  
पादौ पदं न चलतस्तव पादमूलाद्  
यामः कथं व्रजमथो करवाम किं वा ॥ ३४ ॥  
सिञ्चाङ्‌ग नस्त्वदधरामृतपूरकेण  
हासावलोककलगीतजहृच्छयाग्निम् ।  
नो चेद् वयं विरहजाग्नि उपयुक्तदेहा  
ध्यानेन याम पदयोः पदवीं सखे ते ॥ ३५ ॥  
यर्ह्यम्बुजाक्ष तव पादतलं रमाया  
दत्तक्षणं क्वचिदरण्यजनप्रियस्य ।  
अस्प्राक्ष्म तत्प्रभृति नान्यसमक्षमङ्ग  
स्थातुं त्वयाभिरमिता बत पारयामः ॥ ३६ ॥  
श्रीर्यत्पदाम्बुजरजश्चकमे तुलस्या  
लब्ध्वापि वक्षसि पदं किल भृत्यजुष्टम् ।  
यस्याः स्ववीक्षण कृतेऽन्यसुरप्रयासः  
तद्वद् वयं च तव पादरजः प्रपन्नाः ॥ ३७ ॥  
तन्नः प्रसीद वृजिनार्दन तेऽन्घ्रिमूलं  
प्राप्ता विसृज्य वसतीस्त्वदुपासनाशाः ।  
त्वत्सुन्दरस्मित निरीक्षणतीव्रकाम  
तप्तात्मनां पुरुषभूषण देहि दास्यम् ॥ ३८ ॥  
वीक्ष्यालकावृतमुखं तव कुण्डलश्री  
गण्डस्थलाधरसुधं हसितावलोकम् ।  
दत्ताभयं च भुजदण्डयुगं विलोक्य  
वक्षः श्रियैकरमणं च भवाम दास्यः ॥ ३९ ॥  
का स्त्र्यङ्‌ग ते कलपदायतमूर्च्छितेन  
सम्मोहितार्यचरितान्न चलेत्त्रिलोक्याम् ।  
त्रैलोक्यसौभगमिदं च निरीक्ष्य रूपं  
यद् गोद्विजद्रुममृगाः पुलकान्यबिभ्रन् ॥ ४० ॥  
व्यक्तं भवान् व्रजभयार्तिहरोऽभिजातो  
देवो यथाऽऽदिपुरुषः सुरलोकगोप्ता ।  
तन्नो निधेहि करपङ्‌कजमार्तबन्धो  
तप्तस्तनेषु च शिरःसु च किङ्‌करीणाम् ॥ ४१ ॥  
श्रीशुक उवाच -  
( अनुष्टुप् )  
इति विक्लवितं तासां श्रुत्वा योगेश्वरेश्वरः ।  
प्रहस्य सदयं गोपीः आत्मारामोऽप्यरीरमत् ॥ ४२ ॥  
( मिश्र )  
ताभिः समेताभिरुदारचेष्टितः  
प्रियेक्षणोत्फुल्लमुखीभिरच्युतः ।  
उदारहासद्विजकुन्ददीधतिः  
व्यरोचतैणाङ्‌क इवोडुभिर्वृतः ॥ ४३ ॥  
( अनुष्टुप् )  
उपगीयमान उद्गायन् वनिताशतयूथपः ।  
मालां बिभ्रद् वैजयन्तीं व्यचरन् मण्डयन् वनम् ॥ ४४ ॥  
नद्याः पुलिनमाविश्य गोपीभिर्हिमवालुकम् ।  
रेमे तत्तरलानन्द कुमुदामोदवायुना ॥ ४५ ॥  
( वसंततिलका )  
बाहुप्रसारपरिरम्भकरालकोरु  
नीवीस्तनालभननर्मनखाग्रपातैः ।  
क्ष्वेल्यावलोकहसितैर्व्रजसुन्दरीणां  
उत्तम्भयन् रतिपतिं रमयाञ्चकार ॥ ४६ ॥  
( अनुष्टुप् )  
एवं भगवतः कृष्णात् लब्धमाना महात्मनः ।  
आत्मानं मेनिरे स्त्रीणां मानिन्योऽभ्यधिकं भुवि ॥ ४७ ॥  
तासां तत् सौभगमदं वीक्ष्य मानं च केशवः ।  
प्रशमाय प्रसादाय तत्रैवान्तरधीयत ॥ ४८ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे एकोन्त्रिंशोऽध्यायः ॥ २९ ॥  
हरिः ॐ तत्सत् श्रीकृष्णार्पणमस्तु ॥