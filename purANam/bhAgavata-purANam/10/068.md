---
title: ०६८

---
साम्बविवाहः; बलरामेण हस्तिनापुरकर्षणं च  
श्रीशुक उवाच -  
( अनुष्टुप् )  
दुर्योधनसुतां राजन् लक्ष्मणां समितिञ्जयः ।  
स्वयंवरस्थामहरत् साम्बो जाम्बवतीसुतः ॥ १ ॥  
कौरवाः कुपिता ऊचुः दुर्विनीतोऽयमर्भकः ।  
कदर्थीकृत्य नः कन्यां अकामां अहरद् बलात् ॥ २ ॥  
बध्नीतेमं दुर्विनीतं किं करिष्यन्ति वृष्णयः ।  
येऽस्मत् प्रसादोपचितां दत्तां नो भुञ्जते महीम् ॥ ३ ॥  
निगृहीतं सुतं श्रुत्वा यद्येष्यन्तीह वृष्णयः ।  
भग्नदर्पाः शमं यान्ति प्राणा इव सुसंयताः ॥ ४ ॥  
इति कर्णः शलो भूरिः यज्ञकेतुः सुयोधनः ।  
साम्बमारेभिरे बद्धुं कुरुवृद्धानुमोदिताः ॥ ५ ॥  
दृष्ट्वानुधावतः साम्बो धार्तराष्ट्रान् महारथः ।  
प्रगृह्य रुचिरं चापं तस्थौ सिंह इवैकलः ॥ ६ ॥  
तं ते जिघृक्षवः क्रुद्धाः तिष्ठ तिष्ठेति भाषिणः ।  
आसाद्य धन्विनो बाणैः कर्णाग्रण्यः समाकिरन् ॥ ७ ॥  
सोऽपविद्धः कुरुश्रेष्ठ कुरुभिर्यदुनन्दनः ।  
नामृष्यत् तदचिन्त्यार्भः सिंह क्षुद्रमृगैरिव ॥ ८ ॥  
विस्फूर्ज्य रुचिरं चापं सर्वान् विव्याध सायकैः ।  
कर्णादीन् षड्रथान् वीरः तावद्‌भिर्युगपत् पृथक् ॥ ९ ॥  
चतुर्भिश्चतुरो वाहान् एकैकेन च सारथीन् ।  
रथिनश्च महेष्वासान् तस्य तत्तेऽभ्यपूजयन् ॥ १० ॥  
तं तु ते विरथं चक्रुः चत्वारश्चतुरो हयान् ।  
एकस्तु सारथिं जघ्ने चिच्छेदान्यः शरासनम् ॥ ११ ॥  
तं बद्ध्वा विरथीकृत्य कृच्छ्रेण कुरवो युधि ।  
कुमारं स्वस्य कन्यां च स्वपुरं जयिनोऽविशन् ॥ १२ ॥  
तच्छ्रुत्वा नारदोक्तेन राजन् सञ्जातमन्यवः ।  
कुरून् प्रत्युद्यमं चक्रुः उग्रसेनप्रचोदिताः ॥ १३ ॥  
सान्त्वयित्वा तु तान् रामः सन्नद्धान् वृष्णिपुङ्गवान् ।  
नैच्छय् कुरूणां वृष्णीनां कलिं कलिमलापहः ॥ १४ ॥  
जगाम हास्तिनपुरं रथेनादित्यवर्चसा ।  
ब्राह्मणैः कुलवृद्धैश्च वृतश्चन्द्र इव ग्रहैः ॥ १५ ॥  
गत्वा गजाह्वयं रामो बाह्योपवनमास्थितः ।  
उद्धवं प्रेषयामास धृतराष्ट्रं बुभुत्सया ॥ १६ ॥  
सोऽभिवन्द्याम्बिकापुत्रं भीष्मं द्रोणं च बाह्लिकम् ।  
दुर्योधनं च विधिवद् राममागतमब्रवीत् ॥ १७ ॥  
तेऽतिप्रीतास्तमाकर्ण्य प्राप्तं रामं सुहृत्तमम् ।  
तमर्चयित्वाभिययुः सर्वे मङ्गलपाणयः ॥ १८ ॥  
तं सङ्गम्य यथान्यायं गामर्घ्यं च न्यवेदयन् ।  
तेषां ये तत्प्रभावज्ञाः प्रणेमुः शिरसा बलम् ॥ १९ ॥  
बन्धून् कुशलिनः श्रुत्वा पृष्ट्वा शिवमनामयम् ।  
परस्परमथो रामो बभाषेऽविक्लवं वचः ॥ २० ॥  
उग्रसेनः क्षितीशेशो यद् व आज्ञापयत् प्रभुः ।  
तद् अव्यग्रधियः श्रुत्वा कुरुध्वं माविलम्बितम् ॥ २१ ॥  
यद् यूयं बहवस्त्वेकं जित्वाधर्मेण धार्मिकम् ।  
अबध्नीताथ तन्मृष्ये बन्धूनामैक्यकाम्यया ॥ २२ ॥  
वीर्यशौर्यबलोन्नद्धं आत्मशक्तिसमं वचः ।  
कुरवो बलदेवस्य निशम्योचुः प्रकोपिताः ॥ २३ ॥  
अहो महच्चित्रमिदं कालगत्या दुरत्यया ।  
आरुरुक्षत्युपानद् वै शिरो मुकुटसेवितम् ॥ २४ ॥  
एते यौनेन सम्बद्धाः सहशय्यासनाशनाः ।  
वृष्णयस्तुल्यतां नीता अस्मद् दत्तनृपासनाः ॥ २५ ॥  
चामरव्यजने शङ्खं आतपत्रं च पाण्डुरम् ।  
किरीटमासनं शय्यां भुञ्जन्त्यस्मदुपेक्षया ॥ २६ ॥  
( इन्द्रवंशा )  
अलं यदूनां नरदेवलाञ्छनैः  
दातुः प्रतीपैः फणिनामिवामृतम् ।  
येऽस्मत्प्रसादोपचिता हि यादवा  
आज्ञापयन्त्यद्य गतत्रपा बत ॥ २७ ॥  
( अनुष्टुप् )  
कथमिन्द्रोऽपि कुरुभिः भीष्मद्रोणार्जुनादिभिः ।  
अदत्तमवरुन्धीत सिंहग्रस्तमिवोरणः ॥ २८ ॥  
श्रीबादरायणिरुवाच -  
जन्मबन्धुश्रीयोन्नद्ध मदास्ते भरतर्षभ ।  
आश्राव्य रामं दुर्वाच्यं असभ्याः पुरमाविशन् ॥ २९ ॥  
दृष्ट्वा कुरूनां दौःशील्यं श्रुत्वावाच्यानि चाच्युतः ।  
अवोचत् कोपसंरब्धो दुष्प्रेक्ष्यः प्रहसन् मुहुः ॥ ३० ॥  
नूनं नानामदोन्नद्धाः शान्तिं नेच्छन्त्यसाधवः ।  
तेषां हि प्रशमो दण्डः पशूनां लगुडो यथा ॥ ३१ ॥  
अहो यदून् सुसंरब्धाम् कृष्णं च कुपितं शनैः ।  
सान्त्वयित्वाहमेतेषां शममिच्छन् इहागतः ॥ ३२ ॥  
त इमे मन्दमतयः कलहाभिरताः खलाः ।  
तं मामवज्ञाय मुहुः दुर्भाषान् मानिनोऽब्रुवन् ॥ ३३ ॥  
नोग्रसेनः किल विभुः भोजवृष्ण्यन्धकेश्वरः ।  
शक्रादयो लोकपाला यस्यादेशानुवर्तिनः ॥ ३४ ॥  
सुधर्माऽऽक्रम्यते येन पारिजातोऽमराङ्‌घ्रिपः ।  
आनीय भुज्यते सोऽसौ न किलाध्यासनार्हणः ॥ ३५ ॥  
यस्य पादयुगं साक्षात् श्रीरुपास्तेऽखिलेश्वरी ।  
स नार्हति किल श्रीशो नरदेवपरिच्छदान् ॥ ३६ ॥  
( वसन्ततिलका )  
यस्याङ्‌घ्रिपङ्कजरजोऽखिललोकपालैः  
मौल्युत्तमैर्धृतमुपासिततीर्थतीर्थम् ।  
ब्रह्मा भवोऽहमपि यस्य कलाः कलायाः  
श्रीश्चोद्वहेम चिरमस्य नृपासनं क्व ॥ ३७ ॥  
( अनुष्टुप् )  
भुञ्जते कुरुभिर्दत्तं भूखण्डं वृष्णयः किल ।  
उपानहः किल वयं स्वयं तु कुरवः शिरः ॥ ३८ ॥  
अहो ऐश्वर्यमत्तानां मत्तानामिव मानिनाम् ।  
असम्बद्धा गिरो रुक्षाः कः सहेतानुशासीता ॥ ३९ ॥  
अद्य निष्कौरवं पृथ्वीं करिष्यामीत्यमर्षितः ।  
गृहीत्वा हलमुत्तस्थौ दहन्निव जगत्त्रयम् ॥ ४० ॥  
लाङ्गलाग्रेण नगरं उद्विदार्य गजाह्वयम् ।  
विचकर्ष स गङ्गायां प्रहरिष्यन्नमर्षितः ॥ ४१ ॥  
जलयानमिवाघूर्णं गङ्गायां नगरं पतत् ।  
आकृष्यमाणमालोक्य कौरवाः जातसम्भ्रमाः ॥ ४२ ॥  
तमेव शरणं जग्मुः सकुटुम्बा जिजीविषवः ।  
सलक्ष्मणं पुरस्कृत्य साम्बं प्राञ्जलयः प्रभुम् ॥ ४३ ॥  
राम रामाखिलाधार प्रभावं न विदाम ते ।  
मूढानां नः कुबुद्धीनां क्षन्तुमर्हस्यतिक्रमम् ॥ ४४ ॥  
स्थित्युत्पत्त्यप्ययानां त्वमेको हेतुर्निराश्रयः ।  
लोकान् क्रीडनकानीश क्रीडतस्ते वदन्ति हि ॥ ४५ ॥  
( मिश्र )  
त्वमेव मूर्ध्नीदमनन्त लीलया  
भूमण्डलं बिभर्षि सहस्रमूर्धन् ।  
अन्ते च यः स्वात्मनि रुद्धविश्वः  
शेषेऽद्वितीयः परिशिष्यमाणः ॥ ४६ ॥  
( अनुष्टुप् )  
कोपस्तेऽखिलशिक्षार्थं न द्वेषान्न च मत्सरात् ।  
बिभ्रतो भगवन् सत्त्वं स्थितिपालनतत्परः ॥ ४७ ॥  
नमस्ते सर्वभूतात्मन् सर्वशक्तिधराव्यय ।  
विश्वकर्मन् नमस्तेऽस्तु त्वां वयं शरणं गताः ॥ ४८ ॥  
श्रीशुक उवाच -  
एवं प्रपन्नैः संविग्नैः वेपमानायनैर्बलः ।  
प्रसादितः सुप्रसन्नो मा भैष्टेत्यभयं ददौ ॥ ४९ ॥  
दुर्योधनः पारिबर्हं कुञ्जरान् षष्टिहायनान् ।  
ददौ च द्वादशशतानि अयुतानि तुरङ्गमान् ॥ ५० ॥  
रथानां षट्सहस्राणि रौक्माणां सूर्यवर्चसाम् ।  
दासीनां निष्ककण्ठीनां सहस्रं दुहितृवत्सलः ॥ ५१ ॥  
प्रतिगृह्य तु तत्सर्वं भगवान् सात्वतर्षभः ।  
ससुतः सस्नुषः प्रायात् सुहृद्‌भिरभिनन्दितः ॥ ५२ ॥  
( मिश्र )  
ततः प्रविष्टः स्वपुरं हलायुधः  
समेत्य बन्धूननुरक्तचेतसः ।  
शशंस सर्वं यदुपुङ्गवानां  
मध्ये सभायां कुरुषु स्वचेष्टितम् ॥ ५३ ॥  
( अनुष्टुप् )  
अद्यापि च पुरं ह्येतत् सूचयद् रामविक्रमम् ।  
समुन्नतं दक्षिणतो गङ्गायां अनुदृश्यते ॥ ५४ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
हस्तिनपुरकर्षणरूपसङ्कर्षणविजयो नाम अष्टषष्टितमोऽध्यायः ॥ ६८ ॥  
हरिः ॐ तत्सत् श्रीकृष्णार्पणमस्तु ॥