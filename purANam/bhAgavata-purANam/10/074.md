---
title: ०७४
---
राजसूये भगवतोऽग्रपूजनं ततो रुष्टस्य दुर्वदत्तः शिशुपालस्य भगवता वधश्च -  
श्रीशुक उवाच -  
( अनुष्टुप् )  
एवं युधिष्ठिरो राजा जरासन्धवधं विभोः ।  
कृष्णस्य चानुभावं तं श्रुत्वा प्रीतस्तमब्रवीत् ॥ १ ॥  
श्रीयुधिष्ठिर उवाच -  
ये स्युस्त्रैलोक्यगुरवः सर्वे लोकमहेश्वराः ।  
वहन्ति दुर्लभं लब्ध्वा शिरसैवानुशासनम् ॥ २ ॥  
स भवान् अरविन्दाक्षो दीनानां ईशमानिनाम् ।  
धत्तेऽनुशासनं भूमन् तदत्यन्तविडम्बनम् ॥ ३ ॥  
न ह्येकस्याद्वितीयस्य ब्रह्मणः परमात्मनः ।  
कर्मभिर्वर्धते तेजो ह्रसते च यथा रवेः ॥ ४ ॥  
न वै तेऽजित भक्तानां ममाहमिति माधव ।  
त्वं तवेति च नानाधीः पशूनामिव वैकृती ॥ ५ ॥  
श्रीशुक उवाच -  
इत्युक्त्वा यज्ञिये काले वव्रे युक्तान् स ऋत्विजः ।  
कृष्णानुमोदितः पार्थो ब्राह्मणान् ब्रह्मवादिनः ॥ ६ ॥  
द्वैपायनो भरद्वाजः सुमन्तुर्गोतमोऽसितः ।  
वसिष्ठश्च्यवनः कण्वो मैत्रेयः कवषस्त्रितः ॥ ७ ॥  
विश्वामित्रो वामदेवः सुमतिर्जैमिनिः क्रतुः ।  
पैलः पराशरो गर्गो वैशम्पायन एव च ॥ ८ ॥  
अथर्वा कश्यपो धौम्यो रामो भार्गव आसुरिः ।  
वीतिहोत्रो मधुच्छन्दा वीरसेनोऽकृतव्रणः ॥ ९ ॥  
उपहूतास्तथा चान्ये द्रोणभीष्मकृपादयः ।  
धृतराष्ट्रः सहसुतो विदुरश्च महामतिः ॥ १० ॥  
ब्राह्मणाः क्षत्रिया वैश्याः शूद्रा यज्ञदिदृक्षवः ।  
तत्रेयुः सर्वराजानो राज्ञां प्रकृतयो नृप ॥ ११ ॥  
ततस्ते देवयजनं ब्राह्मणाः स्वर्णलाङ्‌गलैः ।  
कृष्ट्वा तत्र यथाम्नायं दीक्षयां चक्रिरे नृपम् ॥ १२ ॥  
हैमाः किलोपकरणा वरुणस्य यथा पुरा ।  
इन्द्रादयो लोकपाला विरिञ्चिभवसंयुताः ॥ १३ ॥  
सगणाः सिद्धगन्धर्वा विद्याधरमहोरगाः ।  
मुनयो यक्षरक्षांसि खगकिन्नरचारणाः ॥ १४ ॥  
राजानश्च समाहूता राजपत्न्यश्च सर्वशः ।  
राजसूयं समीयुः स्म राज्ञः पाण्डुसुतस्य वै ॥ १५ ॥  
मेनिरे कृष्णभक्तस्य सूपपन्नमविस्मिताः ।  
अयाजयन् महाराजं याजका देववर्चसः ।  
राजसूयेन विधिवत् प्रचेतसमिवामराः ॥ १६ ॥  
सूत्येऽहन्यवनीपालो याजकान् सदसस्पतीन् ।  
अपूजयन् महाभागान् यथावत् सुसमाहितः ॥ १७ ॥  
सदस्याग्र्यार्हणार्हं वै विमृशन्तः सभासदः ।  
नाध्यगच्छन् नन्ननैकान्त्यात् सहदेवस्तदाब्रवीत् ॥ १८ ॥  
अर्हति ह्यच्युतः श्रैष्ठ्यं भगवान्सात्वतां पतिः ।  
एष वै देवताः सर्वा देशकालधनादयः ॥ १९ ॥  
यस् आत्मकमिदं विश्वं क्रतवश्च यदात्मकाः ।  
अग्निराहुतयो मंत्राः साङ्ख्यं योगश्च यत्परः ॥ २० ॥  
एक एवाद्‌वितीयोऽसौ अवैतदात्म्यमिदं जगत् ।  
आत्मनात्माश्रयः सभ्याः सृजत्यवति हन्त्यजः ॥ २१ ॥  
विविधानीह कर्माणि जनयन् यदवेक्षया ।  
ईहते यदयं सर्वः श्रेयो धर्मादिलक्षणम् ॥ २२ ॥  
तस्मात् कृष्णाय महते दीयतां परमार्हणम् ।  
एवं चेत्सर्वभूतानां आत्मनश्चार्हणं भवेत् ॥ २३ ॥  
सर्वभूतात्मभूताय कृष्णायानन्यदर्शिने ।  
देयं शान्ताय पूर्णाय दत्तस्यानन्त्यमिच्छता ॥ २४ ॥  
इत्युक्त्वा सहदेवोऽभूत् तूष्णीं कृष्णानुभाववित् ।  
तच्छ्रुत्वा तुष्टुवुः सर्वे साधु साध्विति सत्तमाः ॥ २५ ॥  
श्रुत्वा द्‌विजेरितं राजा ज्ञात्वा हार्दं सभासदाम् ।  
समर्हयद्‌धृषीकेशं प्रीतः प्रणयविह्वलः ॥ २६ ॥  
तत्पादाववनिज्यापः शिरसा लोकपावनीः ।  
सभार्यः सानुजामात्यः सकुटुम्बो वहन्मुदा ॥ २७ ॥  
वासोभिः पीतकौषेयैः भूषणैश्च महाधनैः ।  
अर्हयित्वाश्रुपूर्णाक्षो नाशकत् समवेक्षितुम् ॥ २८ ॥  
इत्थं सभाजितं वीक्ष्य सर्वे प्राञ्जलयो जनाः ।  
नमो जयेति नेमुस्तं निपेतुः पुष्पवृष्टयः ॥ २९ ॥  
( वसंततिलका )  
इत्थं निशम्य दमघोषसुतः स्वपीठाद्  
उत्थाय कृष्णगुणवर्णनजातमन्युः ।  
उत्क्षिप्य बाहुमिदमाह सदस्यमर्षी  
संश्रावयन् भगवते परुषाण्यभीतः ॥ ३० ॥  
( अनुष्टुप् )  
ईशो दुरत्ययः काल इति सत्यवती स्रुतिः ।  
वृद्धानामपि यद् बुद्धिः बालवाक्यैर्विभिद्यते ॥ ३१ ॥  
यूयं पात्रविदां श्रेष्ठा मा मन्ध्वं बालभाषीतम् ।  
सदसस्पतयः सर्वे कृष्णो यत् सम्मतोऽर्हणे ॥ ३२ ॥  
तपोविद्याव्रतधरान् ज्ञानविध्वस्तकल्मषान् ।  
परमऋषीन् ब्रह्मनिष्ठान् लोकपालैश्च पूजितान् ॥ ३३ ॥  
सदस्पतीन् अतिक्रम्य गोपालः कुलपांसनः ।  
यथा काकः पुरोडाशं सपर्यां कथमर्हति ॥ ३४ ॥  
वर्णाश्रमकुलापेतः सर्वधर्मबहिष्कृतः ।  
स्वैरवर्ती गुणैर्हीनः सपर्यां कथमर्हति ॥ ३५ ॥  
ययातिनैषां हि कुलं शप्तं सद्‌भिर्बहिष्कृतम् ।  
वृथापानरतं शश्वत् सपर्यां कथमर्हति ॥ ३६ ॥  
ब्रह्मर्षिसेवितान् देशान् हित्वैतेऽब्रह्मवर्चसम् ।  
समुद्रं दुर्गमाश्रित्य बाधन्ते दस्यवः प्रजाः ॥ ३७ ॥  
एवं आदीन्यभद्राणि बभाषे नष्टमङ्‌गलः ।  
नोवाच किञ्चिद् भगवान् यथा सिंहः शिवारुतम् ॥ ३८ ॥  
भगवन् निन्दनं श्रुत्वा दुःसहं तत्सभासदः ।  
कर्णौ पिधाय निर्जग्मुः शपन्तश्चेदिपं रुषा ॥ ३९ ॥  
निन्दां भगवतः श्रृण्वन् तत्परस्य जनस्य वा ।  
ततो नापैति यः सोऽपि यात्यधः सुकृताच्च्युतः ॥ ४० ॥  
ततः पाण्डुसुताः क्रुद्धा मत्स्यकैकयसृञ्जयाः ।  
उदायुधाः समुत्तस्थुः शिशुपालजिघांसवः ॥ ४१ ॥  
ततश्चैद्यस्त्वसंभ्रान्तो जगृहे खड्गचर्मणी ।  
भर्त्सयन् कृष्णपक्षीयान् राज्ञः सदसि भारत ॥ ४२ ॥  
तावदुत्थाय भगवान् स्वान् निवार्य स्वयं रुषा ।  
शिरः क्षुरान्तचक्रेण जहार पततो रिपोः ॥ ४३ ॥  
शब्दः कोलाहलोऽथासीन् शिशुपाले हते महान् ।  
तस्यानुयायिनो भूपा दुद्रुवुर्जीवितैषिणः ॥ ४४ ॥  
चैद्यदेहोत्थितं ज्योतिः वासुदेवमुपाविशत् ।  
पश्यतां सर्वभूतानां उल्केव भुवि खाच्च्युता ॥ ४५ ॥  
जन्मत्रयानुगुणित वैरसंरब्धया धिया ।  
ध्यायन् तन्मयतां यातो भावो हि भवकारणम् ॥ ४६ ॥  
ऋत्विग्भ्यः ससदस्येभ्यो दक्षिनां विपुलामदात् ।  
सर्वान् संपूज्य विधिवत् चक्रेऽवभृथमेकराट् ॥ ४७ ॥  
साधयित्वा क्रतुः राज्ञः कृष्णो योगेश्वरेश्वरः ।  
उवास कतिचिन् मासान् सुहृद्‌भिः अभियाचितः ॥ ४८ ॥  
ततोऽनुज्ञाप्य राजानं अनिच्छन्तमपीश्वरः ।  
ययौ सभार्यः सामात्यः स्वपुरं देवकीसुतः ॥ ४९ ॥  
वर्णितं तदुपाख्यानं मया ते बहुविस्तरम् ।  
वैकुण्ठवासिनोर्जन्म विप्रशापात् पुनः पुनः ॥ ५० ॥  
राजसूयावभृथ्येन स्नातो राजा युधिष्ठिरः ।  
ब्रह्मक्षत्रसभामध्ये शुशुभे सुरराडिव ॥ ५१ ॥  
राज्ञा सभाजिताः सर्वे सुरमानवखेचराः ।  
कृष्णं क्रतुं च शंसन्तः स्वधामानि ययुर्मुदा ॥ ५२ ॥  
दुर्योधनमृते पापं कलिं कुरुकुलामयम् ।  
यो न सेहे श्रीयं स्फीतां दृष्ट्वा पाण्डुसुतस्य ताम् ॥ ५३ ॥  
य इदं कीर्तयेद् विष्णोः कर्म चैद्य वधादिकम् ।  
राजमोक्षं वितानं च सर्वपापैः प्रमुच्यते ॥ ५४ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
शिशुपालवधो नाम चतुःसप्ततितमोऽध्यायः ॥ ७४ ॥  
हरिः ॐ तत्सत् श्रीकृष्णार्पणमस्तु ॥