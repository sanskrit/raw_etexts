---
title: ०१२
---
अघासुरवधः -  
( मिश्र )  
श्रीशुक उवाच ।  
क्वचिद्वनाशाय मनो दधद् व्रजात्  
प्रातः समुत्थाय वयस्यवत्सपान् ।  
प्रबोधयन् श्रृंगरवेण चारुणा  
विनिर्गतो वत्सपुरःसरो हरिः ॥ १ ॥  
( इंद्रवंशा )  
तेनैव साकं पृथुकाः सहस्रशः  
स्निग्धाः सुशिग्वेत्रविषाणवेणवः ।  
स्वान् स्वान् सहस्रो परिसङ्‌ख्ययान्वितान्  
वत्सान् पुरस्कृत्य विनिर्ययुर्मुदा ॥ २ ॥  
( अनुष्टुप् )  
कृष्णवत्सैः असङ्‌ख्यातैः यूथीकृत्य स्ववत्सकान् ।  
चारयन्तोऽर्भलीलाभिः विजह्रुः तत्र तत्र ह ॥ ३ ॥  
फलप्रबालस्तवक सुमनःपिच्छधातुभिः ।  
काचगुञ्जामणिस्वर्ण-भूषिता अप्यभूषयन् ॥ ४ ॥  
मुष्णन्तोऽन्योन्य शिक्यादीन् न्ज्ञातानाराच्च चिक्षिपुः ।  
तत्रत्याश्च पुनर्दूरात् हसन्तश्च पुनर्ददुः ॥ ५ ॥  
यदि दूरं गतः कृष्णो वनशोभेक्षणाय तम् ।  
अहं पूर्वं अहं पूर्वं इति संस्पृश्य रेमिरे ॥ ६ ॥  
केचिद् वेणून् वादयन्तो ध्मान्तः शृङ्‌गाणि केचन ।  
केचिद् भृंङ्‌गैः प्रगायन्तः कूजन्तः कोकिलैः परे ॥ ७ ॥  
विच्छायाभिः प्रधावन्तो गच्छन्तः साधुहंसकैः ।  
बकैः उपविशन्तश्च नृत्यन्तश्च कलापिभिः ॥ ८ ॥  
विकर्षन्तः कीशबालान् आरोहन्तश्च तैर्द्रुमान् ।  
विकुर्वन्तश्च तैः साकं प्लवन्तश्च पलाशिषु ॥ ९ ॥  
साकं भेकैर्विलङ्‌घन्तः सरित् प्रस्रवसम्प्लुताः ।  
विहसन्तः प्रतिच्छायाः शपन्तश्च प्रतिस्वनान् ॥ १० ॥  
( इंद्रवज्रा )  
इत्थं सतां ब्रह्मसुखानुभूत्या  
दास्यं गतानां परदैवतेन ।  
मायाश्रितानां नरदारकेण  
साकं विजह्रुः कृतपुण्यपुञ्जाः ॥ ११ ॥  
( मिश्र )  
यत्पादपांसुः बहुजन्मकृच्छ्रतो  
धृतात्मभिः योगिभिरप्यलभ्यः ।  
स एव यद्‌दृग्विषयः स्वयं स्थितः  
किं वर्ण्यते दिष्टमतो व्रजौकसाम् ॥ १२ ॥  
अथ अघनामाभ्यपतन् महासुरः  
तेषां सुखक्रीडनवीक्षणाक्षमः ।  
नित्यं यदन्तर्निजजीवितेप्सुभिः  
पीतामृतैः अप्यमरैः प्रतीक्ष्यते ॥ १३ ॥  
दृष्ट्वार्भकान् कृष्णमुखान् अघासुरः ।  
कंसानुशिष्टः स बकीबकानुजः ।  
अयं तु मे सोदरनाशकृत्तयोरः  
द्वयोर्ममैनं सबलं हनिष्ये ॥ १४ ॥  
एते यदा मत्सुहृदोस्तिलापः  
कृतास्तदा नष्टसमा व्रजौकसः ।  
प्राणे गते वर्ष्मसु का नु चिन्ता  
प्रजासवः प्राणभृतो हि ये ते ॥ १५ ॥  
( वंशस्था )  
इति व्यवस्याजगरं बृहद् वपुः  
स योजनायाम महाद्रिपीवरम् ।  
धृत्वाद्भुतं व्यात्तगुहाननं तदा  
पथि व्यशेत ग्रसनाशया खलः ॥ १६ ॥  
( मिश्र )  
धराधरोष्ठो जलदोत्तरोष्ठो  
दर्याननान्तो गिरिशृङ्‌गदंष्ट्रः ।  
ध्वान्तान्तरास्यो वितताध्वजिह्वः  
परुषानिलश्वासदवेक्षणोष्णः ॥ १७ ॥  
( अनुष्टुप् )  
दृष्ट्वा तं तादृशं सर्वे मत्वा वृन्दावनश्रियम् ।  
व्यात्ताजगरतुण्डेन ह्युत्प्रेक्षन्ते स्म लीलया ॥ १८ ॥  
अहो मित्राणि गदत सत्त्वकूटं पुरः स्थितम् ।  
अस्मत्सङ्‌ग्रसनव्यात्त व्यालतुण्डायते न वा ॥ १९ ॥  
सत्यमर्ककरारक्तं उत्तराहनुवद्घनम् ।  
अधराहनुवद् रोधः तत् प्रतिच्छाययारुणम् ॥ २० ॥  
प्रतिस्पर्धेते सृक्किभ्यां सव्यासव्ये नगोदरे ।  
तुंगशृंगालयोऽप्येताः तद् दंष्ट्राभिश्च पश्यत ॥ २१ ॥  
आस्तृतायाम मार्गोऽयं रसनां प्रतिगर्जति ।  
एषां अन्तर्गतं ध्वान्तं एतदप्यन्तः आननम् ॥ २२ ॥  
दावोष्णखरवातोऽयं श्वासवद्भाति पश्यत ।  
तद् दग्धसत्त्वदुर्गन्धोऽपि अन्तरामिषगन्धवत् ॥ २३ ॥  
( मिश्र )  
अस्मान्किमत्र ग्रसिता निविष्टा-  
नयं तथा चेद् बकवद् विनङ्‌क्ष्यति ।  
क्षणादनेनेति बकार्युशन्मुखं  
वीक्ष्योद्धसन्तः करताडनैर्ययुः ॥ २४ ॥  
इत्थं मिथोऽतथ्यं अतज्ज्ञभाषितं  
श्रुत्वा विचिन्त्येत्यमृषा मृषायते ।  
रक्षो विदित्वाखिल-भूतहृत्स्थितः  
स्वानां निरोद्धुं भगवान् मनो दधे ॥ २५ ॥  
तावत् प्रविष्टास्तु असुरोदरान्तरं  
परं न गीर्णाः शिशवः सवत्साः ।  
प्रतीक्षमाणेन बकारिवेशनं  
हतस्वकान्तस्मरणेन रक्षसा ॥ २६ ॥  
तान् वीक्ष्य कृष्णः सकलाभयप्रदो  
ह्यनन्यनाथान् स्वकरादवच्युतान् ।  
दीनांश्च मृत्योर्जठराग्निघासान्  
घृणार्दितो दिष्टकृतेन विस्मितः ॥ २७ ॥  
कृत्यं किमत्रास्य खलस्य जीवनं  
न वा अमीषां च सतां विहिंसनम् ।  
द्वयं कथं स्यादिति संविचिन्त्य तत्  
ज्ञात्वाविशत् तुण्डमशेषदृग्घरिः ॥ २८ ॥  
( अनुष्टुप् )  
तदा घनच्छदा देवा भयाद् हाहेति चुक्रुशुः ।  
जहृषुर्ये च कंसाद्याः कौणपास्त्वघबान्धवाः ॥ २९ ॥  
तच्छ्रुत्वा भगवान् कृष्णस्तु अव्ययः सार्भवत्सकम् ।  
चूर्णीचिकीर्षोरात्मानं तरसा ववृधे गले ॥ ३० ॥  
( मिश्र )  
ततोऽतिकायस्य निरुद्धमार्गिणो  
ह्युद्गीर्णदृष्टेः भ्रमतस्त्वितस्ततः ।  
पूर्णोऽन्तरंगे पवनो निरुद्धो  
मूर्धन् विनिष्पाट्य विनिर्गतो बहिः ॥ ३१ ॥  
तेनैव सर्वेषु बहिर्गतेषु  
प्राणेषु वत्सान् सुहृदः परेतान् ।  
दृष्ट्या स्वयोत्थाप्य तदन्वितः पुनः  
वक्त्रान् मुकुन्दो भगवान् विनिर्ययौ ॥ ३२ ॥  
पीनाहिभोगोत्थितमद्भुतं महत्  
ज्योतिः स्वधाम्ना ज्वलयद् दिशो दश ।  
प्रतीक्ष्य खेऽवस्थितमीशनिर्गमं  
विवेश तस्मिन् मिषतां दिवौकसाम् ॥ ३३ ॥  
ततोऽतिहृष्टाः स्वकृतोऽकृतार्हणं  
पुष्पैः सुगा अप्सरसश्च नर्तनैः ।  
गीतैः सुरा वाद्यधराश्च वाद्यकैः  
स्तवैश्च विप्रा जयनिःस्वनैर्गणाः ॥ ३४ ॥  
तदद्भुतस्तोत्रसुवाद्यगीतिका  
जयादिनैकोत्सव मङ्‌गलस्वनान् ।  
श्रुत्वा स्वधाम्नोऽन्त्यज आगतोऽचिराद्  
दृष्ट्वा महीशस्य जगाम विस्मयम् ॥ ३५ ॥  
( अनुष्टुप् )  
राजन् आजगरं चर्म शुष्कं वृन्दावनेऽद्भुतम् ।  
व्रजौकसां बहुतिथं बभूवाक्रीडगह्वरम् ॥ ३६ ॥  
एतत्कौमारजं कर्म हरेरात्माहिमोक्षणम् ।  
मृत्योः पौगण्डके बाला दृष्ट्वोचुर्विस्मिता व्रजे ॥ ३७ ॥  
( मिश्र )  
नैतद् विचित्रं मनुजार्भमायिनः  
परावराणां परमस्य वेधसः ।  
अघोऽपि यत्स्पर्शनधौतपातकः  
प्रापात्मसाम्यं त्वसतां सुदुर्लभम् ॥ ३८ ॥  
( वंशस्था )  
सकृद्यदङ्‌गप्रतिमान्तराहिता  
मनोमयी भागवतीं ददौ गतिम् ।  
स एव नित्यात्मसुखानुभूत्यभि  
व्युदस्तमायोऽन्तर्गतो हि किं पुनः ॥ ३९ ॥  
श्रीसूत उवाच ।  
( इंद्रवज्रा )  
इत्थं द्विजा यादवदेवदत्तः  
श्रुत्वा स्वरातुश्चरितं विचित्रम् ।  
पप्रच्छ भूयोऽपि तदेव पुण्यं  
वैयासकिं यन्निगृहीतचेताः ॥ ४० ॥  
श्रीराजोवाच ।  
( अनुष्टुप् )  
ब्रह्मन् कालान्तरकृतं तत्कालीनं कथं भवेत् ।  
यत्कौमारे हरिकृतं जगुः पौगण्डकेऽर्भकाः ॥ ४१ ॥  
तद् ब्रूहि मे महायोगिन् परं कौतूहलं गुरो ।  
नूनमेतद्धरेरेव माया भवति नान्यथा ॥ ४२ ॥  
वयं धन्यतमा लोके गुरोऽपि क्षत्रबन्धवः ।  
यत् पिबामो मुहुस्त्वत्तः पुण्यं कृष्णकथामृतम् ॥ ४३ ॥  
श्रीसूत उवाच ।  
( इंद्रवंशा )  
इत्थं स्म पृष्टः स तु बादरायणिः  
तत्स्मारितानन्तहृताखिलेन्द्रियः ।  
कृच्छ्रात् पुनर्लब्धबहिर्दृशिः शनैः  
प्रत्याह तं भागवतोत्तमोत्तम ॥ ४४ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे द्वादशोऽध्यायः ॥ १२ ॥  
हरिः ॐ तत्सत् श्रीकृष्णार्पणमस्तु ॥