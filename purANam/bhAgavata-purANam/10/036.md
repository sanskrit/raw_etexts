---
title: ०३६
---
अरिष्टासुरवधः, कंसस्य अक्रूरं प्रति नन्दगोकुल गमनायादेशश्च -  
श्री शुक उवाच -  
( अनुष्टुप् )  
अथ तर्ह्यागतो गोष्ठं अरिष्टो वृषभासुरः ।  
महीं महाककुत्कायः कम्पयन् खुरविक्षताम् ॥ १ ॥  
रम्भमाणः खरतरं पदा च विलिखन् महीम् ।  
उद्यम्य पुच्छं वप्राणि विषाणाग्रेण चोद्धरन् ॥ २ ॥  
किञ्चित्किञ्चित् शकृन् मुञ्चन् मूत्रयन् स्तब्धलोचनः ।  
यस्य निर्ह्रादितेनाङ्‌ग निष्ठुरेण गवां नृणाम् ॥ ३ ॥  
पतन्त्यकालतो गर्भाः स्रवन्ति स्म भयेन वै ।  
निर्विशन्ति घना यस्य ककुद्यचलशङ्‌कया ॥ ४ ॥  
तं तीक्ष्णशृङ्‌गमुद्वीक्ष्य गोप्यो गोपाश्च तत्रसुः ।  
पशवो दुद्रुवुर्भीता राजन् संत्यज्य गोकुलम् ॥ ५ ॥  
कृष्ण कृष्णेति ते सर्वे गोविन्दं शरणं ययुः ।  
भगवानपि तद्वीक्ष्य गोकुलं भयविद्रुतम् ॥ ६ ॥  
मा भैष्टेति गिराश्वास्य वृषासुरमुपाह्वयत् ।  
गोपालैः पशुभिर्मन्द त्रासितैः किमसत्तम ॥ ७ ॥  
बलदर्पहाहं दुष्टानां त्वद्विधानां दुरात्मनाम् ।  
इत्यास्फोट्याच्युतोऽरिष्टं तलशब्देन कोपयन् ॥ ८ ॥  
सख्युरंसे भुजाभोगं प्रसार्यावस्थितो हरिः ।  
सोऽप्येवं कोपितोऽरिष्टः खुरेणावनिमुल्लिखन् ।  
उद्यत्पुच्छभ्रमन्मेघः क्रुद्धः कृष्णमुपाद्रवत् ॥ ९ ॥  
अग्रन्यस्तविषाणाग्रः स्तब्धासृग् लोचनोऽच्युतम् ।  
कटाक्षिप्याद्रवत् तूर्ण् इन्द्रमुक्तोऽशनिर्यथा ॥ १० ॥  
गृहीत्वा शृङ्‌गयोस्तं वा अष्टादश पदानि सः ।  
प्रत्यपोवाह भगवान् गजः प्रतिगजं यथा ॥ ११ ॥  
सोऽपविद्धो भगवता पुनरुत्थाय सत्वरम् ।  
आपतत् स्विन्नसर्वाङ्‌गो निःश्वसन् क्रोधमूर्च्छितः ॥ १२ ॥  
( मिश्र )  
तं आपतन्तं स निगृह्य शृङ्‌गयोः  
पदा समाक्रम्य निपात्य भूतले ।  
निष्पीडयामास यथाऽऽर्द्रमम्बरं  
कृत्वा विषाणेन जघान सोऽपतत् ॥ १३ ॥  
असृग् वमन् मूत्रशकृत् समुत्सृजन्  
क्षिपंश्च पादाननवस्थितेक्षणः ।  
जगाम कृच्छ्रं निर्‌ऋतेरथ क्षयं  
पुष्पैः किरन्तो हरिमीडिरे सुराः ॥ १४ ॥  
( अनुष्टुप् )  
एवं कुकुद्मिनं हत्वा स्तूयमानः द्विजातिभिः ।  
विवेश गोष्ठं सबलो गोपीनां नयनोत्सवः ॥ १५ ॥  
अरिष्टे निहते दैत्ये कृष्णेनाद्भुतकर्मणा ।  
कंसायाथाह भगवान् नारदो देवदर्शनः ॥ १६ ॥  
यशोदायाः सुतां कन्यां देवक्याः कृष्णमेव च ।  
रामं च रोहिणीपुत्रं वसुदेवेन बिभ्यता ॥ १७ ॥  
न्यस्तौ स्वमित्रे नन्दे वै याभ्यां ते पुरुषा हताः ।  
निशम्य तद्भोजपतिः कोपात् प्रचलितेन्द्रियः ॥ १८ ॥  
निशातमसिमादत्त वसुदेवजिघांसया  
निवारितो नारदेन तत्सुतौ मृत्युमात्मनः ॥ १९ ॥  
ज्ञात्वा लोहमयैः पाशैः बबन्ध सह भार्यया ।  
प्रतियाते तु देवर्षौ कंस आभाष्य केशिनम् ॥ २० ॥  
प्रेषयामास हन्येतां भवता रामकेशवौ ।  
ततो मुष्टिकचाणूर शलतोशलकादिकान् ॥ २१ ॥  
अमात्यान् हस्तिपांश्चैव समाहूयाह भोजराट् ।  
भो भो निशम्यतामेतद् वीरचाणूरमुष्टिकौ ॥ २२ ॥  
नन्दव्रजे किलासाते सुतावानकदुन्दुभेः ।  
रामकृष्णौ ततो मह्यं मृत्युः किल निदर्शितः ॥ २३ ॥  
भवद्भ्यामिह सम्प्राप्तौ हन्येतां मल्ललीलया ।  
मञ्चाः क्रियन्तां विविधा मल्लरङ्‌गपरिश्रिताः ।  
पौरा जानपदाः सर्वे पश्यन्तु स्वैरसंयुगम् ॥ २४ ॥  
महामात्र त्वया भद्र रङ्‌गद्वार्युपनीयताम् ।  
द्विपः कुवलयापीडो जहि तेन ममाहितौ ॥ २५ ॥  
आरभ्यतां धनुर्यागः चतुर्दश्यां यथाविधि ।  
विशसन्तु पशून् मेध्यान् भूतराजाय मीढुषे ॥ २६ ॥  
इत्याज्ञाप्यार्थतन्त्रज्ञ आहूय यदुपुङ्‌गवम् ।  
गृहीत्वा पाणिना पाणिं ततोऽक्रूरमुवाच ह ॥ २७ ॥  
भो भो दानपते मह्यं क्रियतां मैत्रमादृतः ।  
नान्यस्त्वत्तो हिततमो विद्यते भोजवृष्णिषु ॥ २८ ॥  
अतस्त्वामाश्रितः सौम्य कार्यगौरवसाधनम् ।  
यथेन्द्रो विष्णुमाश्रित्य स्वार्थमध्यगमद् विभुः ॥ २९ ॥  
गच्छ नन्दव्रजं तत्र सुतौ आवानकदुन्दुभेः ।  
आसाते तौ इहानेन रथेनानय मा चिरम् ॥ ३० ॥  
निसृष्टः किल मे मृत्युः देवैर्वैकुण्ठसंश्रयैः ।  
तावानय समं गोपैः नन्दाद्यैः साभ्युपायनैः ॥ ३१ ॥  
घातयिष्य इहानीतौ कालकल्पेन हस्तिना ।  
यदि मुक्तौ ततो मल्लैः घातये वैद्युतोपमैः ॥ ३२ ॥  
तयोर्निहतयोस्तप्तान् वसुदेवपुरोगमान् ।  
तद्बन्धून् निहनिष्यामि वृष्णिभोजदशार्हकान् ॥ ३३ ॥  
उग्रसेनं च पितरं स्थविरं राज्यकामुकम् ।  
तद्भ्रातरं देवकं च ये चान्ये विद्विषो मम ॥ ३४ ॥  
ततश्चैषा मही मित्र भवित्री नष्टकण्टका ।  
जरासन्धो मम गुरुः द्विविदो दयितः सखा ॥ ३५ ॥  
शम्बरो नरको बाणो मय्येव कृतसौहृदाः ।  
तैरहं सुरपक्षीयान् हत्वा भोक्ष्ये महीं नृपान् ॥ ३६ ॥  
एतज्ज्ञात्वाऽनय क्षिप्रं रामकृष्णाविहार्भकौ ।  
धनुर्मखनिरीक्षार्थं द्रष्टुं यदुपुरश्रियम् ॥ ३७ ॥  
श्रीअक्रूर उवाच -  
राजन् मनीषितं सध्र्यक् तव स्वावद्यमार्जनम् ।  
सिद्ध्यसिद्ध्योः समं कुर्याद् दैवं हि फलसाधनम् ॥ ३८ ॥  
मनोरथान् करोत्युच्चैः जनो दैवहतानपि ।  
युज्यते हर्षशोकाभ्यां तथाप्याज्ञां करोमि ते ॥ ३९ ॥  
श्रीशुक उवाच -  
एवमादिश्य चाक्रूरं मन्त्रिणश्च विषृज्य सः ।  
प्रविवेश गृहं कंसः तथाक्रूरः स्वमालयम् ॥ ४० ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे अक्रूरसंप्रेषणं नाम षट्‌त्रिंशोऽध्यायः ॥ ३६ ॥  
हरिः ॐ तत्सत् श्रीकृष्णार्पणमस्तु ॥