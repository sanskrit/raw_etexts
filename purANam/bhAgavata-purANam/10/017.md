---
title: ०१७
---
कालियस्य यमुनाह्रदे निवासस्य कारणवर्णनं  
ह्रदान्निर्गतेन श्रीकृष्णेन व्रजौकसां दावानलाद् रक्षणम् -  
( अनुष्टुप् )  
श्रीराजोवाच ।  
नागालयं रमणकं कस्मात् तत्याज कालियः ।  
कृतं किं वा सुपर्णस्य तेनैकेनासमञ्जसम् ॥ १ ॥  
श्रीशुक उवाच ।  
उपहार्यैः सर्पजनैः मासि मासीह यो बलिः ।  
वानस्पत्यो महाबाहो नागानां प्राङ्‌निरूपितः ॥ २ ॥  
स्वं स्वं भागं प्रयच्छन्ति नागाः पर्वणि पर्वणि ।  
गोपीथायात्मनः सर्वे सुपर्णाय महात्मने ॥ ३ ॥  
विषवीर्य मदाविष्टः काद्रवेयस्तु कालियः ।  
कदर्थीकृत्य गरुडं स्वयं तं बुभुजे बलिम् ॥ ४ ॥  
तच्छ्रुत्वा कुपितो राजन् भगवान् भगवत्प्रियः ।  
विजिघांसुर्महावेगः कालियं समुपाद्रवत् ॥ ५ ॥  
( मिश्र )  
तमापतन्तं तरसा विषायुधः  
प्रत्यभ्ययाद् उच्छ्रितनैकमस्तकः ।  
दद्‌भिः सुपर्णं व्यदशद् ददायुधः  
कराल जिह्रोच्छ्वसितोग्र लोचनः ॥ ६ ॥  
तं तार्क्ष्यपुत्रः स निरस्य मन्युमान्  
प्रचण्डवेगो मधुसूदनासनः ।  
पक्षेण सव्येन हिरण्यरोचिषा  
जघान कद्रुसुतमुग्रविक्रमः ॥ ७ ॥  
( अनुष्टुप् )  
सुपर्णपक्षाभिहतः कालियोऽतीव विह्वलः ।  
ह्रदं विवेश कालिन्द्याः तदगम्यं दुरासदम् ॥ ८ ॥  
तत्रैकदा जलचरं गरुडो भक्ष्यमीप्सितम् ।  
निवारितः सौभरिणा प्रसह्य क्षुधितोऽहरत् ॥ ९ ॥  
मीनान् सुदुःखितान् दृष्ट्वा दीनान् मीनपतौ हते ।  
कृपया सौभरिः प्राह तत्रत्यक्षेममाचरन् ॥ १० ॥  
अत्र प्रविश्य गरुडो यदि मत्स्यान् स खादति ।  
सद्यः प्राणैर्वियुज्येत सत्यमेतद् ब्रवीम्यहम् ॥ ११ ॥  
तं कालियः परं वेद नान्यः कश्चन लेलिहः ।  
अवात्सीद् गरुडाद् भीतः कृष्णेन च विवासितः ॥ १२ ॥  
कृष्णं ह्रदाद् विनिष्क्रान्तं दिव्यस्रग् गन्धवाससम् ।  
महामणिगणाकीर्णं जाम्बूनदपरिष्कृतम् ॥ १३ ॥  
उपलभ्योत्थिताः सर्वे लब्धप्राणा इवासवः ।  
प्रमोदनिभृतात्मानो गोपाः प्रीत्याभिरेभिरे ॥ १४ ॥  
यशोदा रोहिणी नन्दो गोप्यो गोपाश्च कौरव ।  
कृष्णं समेत्य लब्धेहा आसन् लब्धमनोरथा ॥ १५ ॥  
रामश्चाच्युतमालिङ्‌ग्य जहासास्यानुभाववित् ।  
नगो गावो वृषा वत्सा लेभिरे परमां मुदम् ॥ १६ ॥  
नन्दं विप्राः समागत्य गुरवः सकलत्रकाः ।  
ऊचुस्ते कालियग्रस्तो दिष्ट्या मुक्तस्तवात्मजः ॥ १७ ॥  
देहि दानं द्विजातीनां कृष्णनिर्मुक्तिहेतवे ।  
नन्दः प्रीतमना राजन् गाः सुवर्णं तदादिशत् ॥ १८ ॥  
यशोदापि महाभागा नष्टलब्धप्रजा सती ।  
परिष्वज्याङ्‌कमारोप्य मुमोचाश्रुकलां मुहुः ॥ १९ ॥  
तां रात्रिं तत्र राजेन्द्र क्षुत्तृड्भ्यां श्रमकर्षिताः ।  
ऊषुर्व्रयौकसो गावः कालिन्द्या उपकूलतः ॥ २० ॥  
तदा शुचिवनोद्भूतो दावाग्निः सर्वतो व्रजम् ।  
सुप्तं निशीथ आवृत्य प्रदग्धुमुपचक्रमे ॥ २१ ॥  
तत उत्थाय सम्भ्रान्ता दह्यमाना व्रजौकसः ।  
कृष्णं ययुस्ते शरणं मायामनुजमीश्वरम् ॥ २२ ॥  
कृष्ण कृष्ण महाभाग हे रामामितविक्रम ।  
एष घोरतमो वह्निः तावकान् ग्रसते हि नः ॥ २३ ॥  
सुदुस्तरान्नः स्वान् पाहि कालाग्नेः सुहृदः प्रभो ।  
न शक्नुमः त्वच्चरणं संत्यक्तुं अकुतोभयम् ॥ २४ ॥  
इत्थं स्वजनवैक्लव्यं निरीक्ष्य जगदीश्वरः ।  
तं अग्निं अपिबत् तीव्रं अनंतोऽनन्त शक्तिधृक् ॥ २५ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे सप्तदशोऽध्यायः ॥ १७ ॥  
हरिः ॐ तत्सत् श्रीकृष्णार्पणमस्तु ॥