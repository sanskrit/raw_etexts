---
title: ०२६
---
श्रीकृष्णस्य अलौकिकं प्रभावं दृष्ट्वा चकितान् गोपान प्रति नन्दस्य गर्गोक्तिकथनम्  
श्रीशुक उवाच -  
( अनुष्टुप् )  
एवंविधानि कर्माणि गोपाः कृष्णस्य वीक्ष्य ते ।  
अतद्वीर्यविदः प्रोचुः समभ्येत्य सुविस्मिताः ॥ १ ॥  
बालकस्य यदेतानि कर्माणि अति अद्भुतानि वै ।  
कथमर्हत्यसौ जन्म ग्राम्येष्वात्मजुगुप्सितम् ॥ २ ॥  
यः सप्तहायनो बालः करेणैकेन लीलया ।  
कथं बिभ्रद् गिरिवरं पुष्करं गजराडिव ॥ ३ ॥  
तोकेनामीलिताक्षेण पूतनाया महौजसः ।  
पीतः स्तनः सह प्राणैः कालेनेव वयस्तनोः ॥ ४ ॥  
हिन्वतोऽधः शयानस्य मास्यस्य चरणावुदक् ।  
अनोऽपतद् विपर्यस्तं रुदतः प्रपदाहतम् ॥ ५ ॥  
एकहायन आसीनो ह्रियमाणो विहायसा ।  
दैत्येन यस्तृणावर्त महन् कण्ठग्रहातुरम् ॥ ६ ॥  
क्वचिद् हैयङ्‌गवस्तैन्ये मात्रा बद्ध उलूखले ।  
गच्छन् अर्जुनयोर्मध्ये बाहुभ्यां तावपातयत् ॥ ७ ॥  
वने सञ्चारयन् वत्सान् सरामो बालकैर्वृतः ।  
हन्तुकामं बकं दोर्भ्यां मुखतोऽरिमपाटयत् ॥ ८ ॥  
वत्सेषु वत्सरूपेण प्रविशन्तं जिघांसया ।  
हत्वा न्यपातयत्तेन कपित्थानि च लीलया ॥ ९ ॥  
हत्वा रासभदैतेयं तद्बन्धूंश्च बलान्वितः ।  
चक्रे तालवनं क्षेमं परिपक्व फलान्वितम् ॥ १० ॥  
प्रलम्बं घातयित्वोग्रं बलेन बलशालिना ।  
अमोचयद् व्रजपशून् गोपांश्चारण्यवह्नितः ॥ ११ ॥  
आशीविषतमाहीन्द्रं दमित्वा विमदं ह्रदात् ।  
प्रसह्योद्वास्य यमुनां चक्रेऽसौ निर्विषोदकाम् ॥ १२ ॥  
दुस्त्यजश्चानुरागोऽस्मिन् सर्वेषां नो व्रजौकसाम् ।  
नन्द ते तनयेऽस्मासु तस्याप्यौत्पत्तिकः कथम् ॥ १३ ॥  
क्व सप्तहायनो बालः क्व महाद्रिविधारणम् ।  
ततो नो जायते शङ्‌का व्रजनाथ तवात्मजे ॥ १४ ॥  
श्रीनन्द उवाच -  
श्रूयतां मे वचो गोपा व्येतु शङ्‌का च वोऽर्भके ।  
एनं कुमारमुद्दिश्य गर्गो मे यदुवाच ह ॥ १५ ॥  
वर्णास्त्रयः किलास्यासन् गृह्णतोऽनुयुगं तनूः ।  
शुक्लो रक्तस्तथा पीत इदानीं कृष्णतां गतः ॥ १६ ॥  
प्रागयं वसुदेवस्य क्वचित् जातः तवात्मजः ।  
वासुदेव इति श्रीमान् अभिज्ञाः सम्प्रचक्षते ॥ १७ ॥  
बहूनि सन्ति नामानि रूपाणि च सुतस्य ते ।  
गुण कर्मानुरूपाणि तान्यहं वेद नो जनाः ॥ १८ ॥  
एष वः श्रेय आधास्यद् गोपगोकुलनन्दनः ।  
अनेन सर्वदुर्गाणि यूयमञ्जस्तरिष्यथ ॥ १९ ॥  
पुरानेन व्रजपते साधवो दस्युपीडिताः ।  
अराजके रक्ष्यमाणा जिग्युर्दस्यून्समेधिताः ॥ २० ॥  
य एतस्मिन् महाभागाः प्रीतिं कुर्वन्ति मानवाः ।  
नारयोऽभिभवन्त्येतान् विष्णुपक्षानिवासुराः ॥ २१ ॥  
तस्मान् नन्द कुमारोऽयं नारायणसमो गुणैः ।  
श्रिया कीर्त्यानुभावेन तत्कर्मसु न विस्मयः ॥ २२ ॥  
इत्यद्धा मां समादिश्य गर्गे च स्वगृहं गते ।  
मन्ये नारायणस्यांशं कृष्णं अक्लिष्टकारिणम् ॥ २३ ॥  
इति नन्दवचः श्रुत्वा गर्गगीतं व्रजौकसः ।  
दृष्टश्रुतानुभावास्ते कृष्णस्यामिततेजसः ।  
मुदिता नन्दमानर्चुः कृष्णं च गतविस्मयाः ॥ २४ ॥  
( शार्दूलविक्रीडित )  
देवे वर्षति यज्ञविप्लवरुषा  
वज्रास्मवर्षानिलैः ।  
सीदत्पालपशुस्त्रि आत्मशरणं  
दृष्ट्वानुकम्प्युत्स्मयन् ।  
उत्पाट्यैककरेण शैलमबलो  
लीलोच्छिलीन्ध्रं यथा ।  
बिभ्रद् गोष्ठमपान्महेन्द्रमदभित्  
प्रीयान्न इन्द्रो गवाम् ॥ २५ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे षड्‌विंशोऽध्यायः ॥ २६ ॥  
हरिः ॐ तत्सत् श्रीकृष्णार्पणमस्तु ॥