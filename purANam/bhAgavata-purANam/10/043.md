---
title: ०४३
---
कुवलयापीडवधः; भगवतो मल्लशाखायां प्रवेशः; चाणूरेणसह संवादश्च -  
श्रीशुक उवाच -  
( अनुष्टुप् )  
अथ कृष्णश्च रामश्च कृतशौचौ परन्तप ।  
मल्लदुन्दुभिनिर्घोषं श्रुत्वा द्रष्टुमुपेयतुः ॥ १ ॥  
रङ्‌गद्वारं समासाद्य तस्मिन् नागमवस्थितम् ।  
अपश्यत्कुवलयापीडं कृष्णोऽम्बष्ठप्रचोदितम् ॥ २ ॥  
बद्ध्वा परिकरं शौरिः समुह्य कुटिलालकान् ।  
उवाच हस्तिपं वाचा मेघनादगभीरया ॥ ३ ॥  
अम्बष्ठाम्बष्ठ मार्गं नौ देह्यपक्रम मा चिरम् ।  
नो चेत्सकुञ्जरं त्वाद्य नयामि यमसादनम् ॥ ४ ॥  
एवं निर्भर्त्सितोऽम्बष्ठः कुपितः कोपितं गजम् ।  
चोदयामास कृष्णाय कालान्तक यमोपमम् ॥ ५ ॥  
करीन्द्रस्तमभिद्रुत्य करेण तरसाग्रहीत् ।  
कराद् विगलितः सोऽमुं निहत्याङ्‌घ्रिष्वलीयत ॥ ६ ॥  
सङ्‌क्रुद्धस्तमचक्षाणो घ्राणदृष्टिः स केशवम् ।  
परामृशत् पुष्करेण स प्रसह्य विनिर्गतः ॥ ७ ॥  
पुच्छे प्रगृह्यातिबलं धनुषः पञ्चविंशतिम् ।  
विचकर्ष यथा नागं सुपर्ण इव लीलया ॥ ८ ॥  
स पर्यावर्तमानेन सव्यदक्षिणतोऽच्युतः ।  
बभ्राम भ्राम्यमाणेन गोवत्सेनेव बालकः ॥ ९ ॥  
ततोऽभिमखमभ्येत्य पाणिनाऽऽहत्य वारणम् ।  
प्राद्रवन् पातयामास स्पृश्यमानः पदे पदे ॥ १० ॥  
स धावन् क्रीडया भूमौ पतित्वा सहसोत्थितः ।  
तं मत्वा पतितं क्रुद्धो दन्ताभ्यां सोऽहनत् क्षितिम् ॥ ११ ॥  
स्वविक्रमे प्रतिहते कुंजरेन्द्रोऽत्यमर्षितः ।  
चोद्यमानो महामात्रैः कृष्णमभ्यद्रवद् रुषा ॥ १२ ॥  
तमापतन्तमासाद्य भगवान् मधुसूदनः ।  
निगृह्य पाणिना हस्तं पातयामास भूतले ॥ १३ ॥  
पतितस्य पदाऽऽक्रम्य मृगेन्द्र इव लीलया ।  
दन्तमुत्पाट्य तेनेभं हस्तिपांश्चाहनद्धरिः ॥ १४ ॥  
मृतकं द्विपमुत्सृज्य दन्तपाणिः समाविशत् ।  
अंसन्यस्तविषाणोऽसृङ्‌ मदबिन्दुभिरङ्‌कितः ।  
विरूढस्वेदकणिका वदनाम्बुरुहो बभौ ॥ १५ ॥  
वृतौ गोपैः कतिपयैः बलदेवजनार्दनौ ।  
रङ्‌गं विविशतू राजन् गजदन्तवरायुधौ ॥ १६ ॥  
( शार्दूलविक्रीडित )  
मल्लानामशनिर्नृणां नरवरः  
स्त्रीणां स्मरो मूर्तिमान् ।  
गोपानां स्वजनोऽसतां क्षितिभुजां  
शास्ता स्वपित्रोः शिशुः ।  
मृत्युर्भोजपतेर्विराडविदुषां  
तत्त्वं परं योगिनां ।  
वृष्णीनां परदेवतेति विदितो  
रङ्‌गं गतः साग्रजः ॥ १७ ॥  
( अनुष्टुप् )  
हतं कुवलयापीडं दृष्ट्वा तावपि दुर्जयौ ।  
कंसो मनस्व्यपि तदा भृशमुद्विविजे नृप ॥ १८ ॥  
( मिश्र )  
तौ रेजतू रङ्‌गगतौ महाभुजौ  
विचित्रवेषाभरणस्रगम्बरौ ।  
यथा नटावुत्तमवेषधारिणौ  
मनः क्षिपन्तौ प्रभया निरीक्षताम् ॥ १९ ॥  
निरीक्ष्य तावुत्तमपूरुषौ जना  
मञ्चस्थिता नागरराष्ट्रका नृप ।  
प्रहर्षवेगोत्कलितेक्षणाननाः  
पपुर्न तृप्ता नयनैस्तदाननम् ॥ २० ॥  
( अनुष्टुप् )  
पिबन्त इव चक्षुर्भ्यां लिहन्त इव जिह्वया ।  
जिघ्रन्त इव नासाभ्यां श्लिष्यन्त इव बाहुभिः ॥ २१ ॥  
ऊचुः परस्परं ते वै यथादृष्टं यथाश्रुतम् ।  
तद् रूपगुणमाधुर्य प्रागल्भ्यस्मारिता इव ॥ २२ ॥  
एतौ भगवतः साक्षात् हरेर्नारायणस्य हि ।  
अवतीर्णाविहांशेन वसुदेवस्य वेश्मनि ॥ २३ ॥  
एष वै किल देवक्यां जातो नीतश्च गोकुलम् ।  
कालमेतं वसन् गूढो ववृधे नन्दवेश्मनि ॥ २४ ॥  
पूतनानेन नीतान्तं चक्रवातश्च दानवः ।  
अर्जुनौ गुह्यकः केशी धेनुकोऽन्ये च तद्विधाः ॥ २५ ॥  
गावः सपाला एतेन दावाग्नेः परिमोचिताः ।  
कालियो दमितः सर्प इन्द्रश्च विमदः कृतः ॥ २६ ॥  
सप्ताहमेकहस्तेन धृतोऽद्रिप्रवरोऽमुना ।  
वर्षवाताशनिभ्यश्च परित्रातं च गोकुलम् ॥ २७ ॥  
गोप्योऽस्य नित्यमुदित हसितप्रेक्षणं मुखम् ।  
पश्यन्त्यो विविधांस्तापान् तरन्ति स्माश्रमं मुदा ॥ २८ ॥  
वदन्त्यनेन वंशोऽयं यदोः सुबहुविश्रुतः ।  
श्रियं यशो महत्वं च लप्स्यते परिरक्षितः ॥ २९ ॥  
अयं चास्याग्रजः श्रीमान् रामः कमललोचनः ।  
प्रलम्बो निहतो येन वत्सको ये बकादयः ॥ ३० ॥  
जनेष्वेवं ब्रुवाणेषु तूर्येषु निनदत्सु च ।  
कृष्णरामौ समाभाष्य चाणूरो वाक्यमब्रवीत् ॥ ३१ ॥  
हे नन्दसूनो हे राम भवन्तौ वीरसंमतौ ।  
नियुद्धकुशलौ श्रुत्वा राज्ञाऽऽहूतौ दिदृक्षुणा ॥ ३२ ॥  
प्रियं राज्ञः प्रकुर्वत्यः श्रेयो विन्दन्ति वै प्रजाः ।  
मनसा कर्मणा वाचा विपरीत मतोऽन्यथा ॥ ३३ ॥  
नित्यं प्रमुदिता गोपा वत्सपाला यथा स्फुटम् ।  
वनेषु मल्लयुद्धेन क्रीडन्तश्चारयन्ति गाः ॥ ३४ ॥  
तस्माद् राज्ञः प्रियं यूयं वयं च करवाम हे ।  
भूतानि नः प्रसीदन्ति सर्वभूतमयो नृपः ॥ ३५ ॥  
तन्निशम्याब्रवीत् कृष्णो देशकालोचितं वचः ।  
नियुद्धमात्मनोऽभीष्टं मन्यमानोऽभिनन्द्य च ॥ ३६ ॥  
प्रजा भोजपतेरस्य वयं चापि वनेचराः ।  
करवाम प्रियं नित्यं तन्नः परमनुग्रहः ॥ ३७ ॥  
बाला वयं तुल्यबलैः क्रीडिष्यामो यथोचितम् ।  
भवेन्नियुद्धं माधर्मः स्पृशेन्मल्ल सभासदः ॥ ३८ ॥  
चाणूर उवाच -  
न बालो न किशोरस्त्वं बलश्च बलिनां वरः ।  
लीलयेभो हतो येन सहस्रद्विपसत्त्वभृत् ॥ ३९ ॥  
तस्माद् भवद्भ्यां बलिभिः योद्धव्यं नानयोऽत्र वै ।  
मयि विक्रम वार्ष्णेय बलेन सह मुष्टिकः ॥ ४० ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे कुवलयापीडवधो नाम त्रिचत्वारिंशोऽध्यायः ॥ ४३ ॥  
हरिः ॐ तत्सत् श्रीकृष्णार्पणमस्तु ॥