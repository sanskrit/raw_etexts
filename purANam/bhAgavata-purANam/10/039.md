---
title: ०३९

---
श्रीकृष्णबलरामयोर्मथुरायां प्रति प्रस्थानं विरहकातर गोपीनां करुणोद्‌गारः कालिन्द्यां अक्रूरकर्तृकं भगवद्‌धाम दर्शनं च -  
श्रीशुक उवाच -  
( अनुष्टुप् )  
सुखोपविष्टः पर्यङ्‌के रमकृष्णोरुमानितः ।  
लेभे मनोरथान् सर्वान् पन्पथि यान् स चकार ह ॥ १ ॥  
किमलभ्यं भगवति प्रसन्ने श्रीनिकेतने ।  
तथापि तत्परा राजन् न हि वाञ्छन्ति किञ्चन ॥ २ ॥  
सायन्तनाशनं कृत्वा भगवान् देवकीसुतः ।  
सुहृत्सु वृत्तं कंसस्य पप्रच्छान्यच्चिकीर्षितम् ॥ ३ ॥  
श्रीभगवानुवाच -  
तात सौम्यागतः कच्चित् स्वागतं भद्रमस्तु वः ।  
अपि स्वज्ञातिबन्धूनां अनमीवमनामयम् ॥ ४ ॥  
किं नु नः कुशलं पृच्छे एधमाने कुलामये ।  
कंसे मातुलनाम्न्यङ्‌ग स्वानां नस्तत्प्रजासु च ॥ ५ ॥  
अहो अस्मदभूद् भूरि पित्रोर्वृजिनमार्ययोः ।  
यद्धेतोः पुत्रमरणं यद्धेतोर्बन्धनं तयोः ॥ ६ ॥  
दिष्ट्याद्य दर्शनं स्वानां मह्यं वः सौम्य काङ्‌क्षितम् ।  
सञ्जातं वर्ण्यतां तात तवागमनकारणम् ॥ ७ ॥  
श्रीशुक उवाच -  
पृष्टो भगवता सर्वं वर्णयामास माधवः ।  
वैरानुबन्धं यदुषु वसुदेववधोद्यमम् ॥ ८ ॥  
यत्सन्देशो यदर्थं वा दूतः सम्प्रेषितः स्वयम् ।  
यदुक्तं नारदेनास्य स्वजन्मानकदुन्दुभेः ॥ ९ ॥  
श्रुत्वाक्रूरवचः कृष्णो बलश्च परवीरहा ।  
प्रहस्य नन्दं पितरं राज्ञा दिष्टं विजज्ञतुः ॥ १० ॥  
गोपान् समादिशत् सोऽपि गृह्यतां सर्वगोरसः ।  
उपायनानि गृह्णीध्वं युज्यन्तां शकटानि च ॥ ११ ॥  
यास्यामः श्वो मधुपुरीं दास्यामो नृपते रसान् ।  
द्रक्ष्यामः सुमहत्पर्व यान्ति जानपदाः किल ।  
एवमाघोषयत्क्षत्रा नन्दगोपः स्वगोकुले ॥ १२ ॥  
गोप्यस्तास्तद् उपश्रुत्य बभूवुर्व्यथिता भृशम् ।  
रामकृष्णौ पुरीं नेतुं अक्रूरं व्रजमागतम् ॥ १३ ॥  
काश्चित् तत्कृतहृत्ताप श्वासम्लानमुखश्रियः ।  
स्रंसद्‌दुद्दुकूलवलय केशग्रन्थ्यश्च काश्चन ॥ १४ ॥  
अन्याश्च तदनुध्यान निवृत्ताशेषवृत्तयः ।  
नाभ्यजानन् इमं लोकं आत्मलोकं गता इव ॥ १५ ॥  
स्मरन्त्यश्चापराः शौरेः अनुरागस्मितेरिताः ।  
हृदिस्पृशश्चित्रपदा गिरः सम्मुमुहुः स्त्रियः ॥ १६ ॥  
गतिं सुललितां चेष्टां स्निग्धहासावलोकनम् ।  
शोकापहानि नर्माणि प्रोद्दामचरितानि च ॥ १७ ॥  
चिन्तयन्त्यो मुकुन्दस्य भीता विरहकातराः ।  
समेताः सङ्‌घशः प्रोचुः अश्रुमुख्योऽच्युताशयाः ॥ १८ ॥  
श्रीगोप्य ऊचुः -  
( मिश्र )  
अहो विधातस्तव न क्वचिद् दया  
संयोज्य मैत्र्या प्रणयेन देहिनः ।  
तांश्चाकृतार्थान् वियुनङ्‌क्ष्यपार्थकं  
विक्रीडितं तेऽर्भकचेष्टितं यथा ॥ १९ ॥  
यस्त्वं प्रदर्श्यासितकुन्तलावृतं  
मुकुन्दवक्त्रं सुकपोलमुन्नसम् ।  
शोकापनोदस्मितलेशसुन्दरं  
करोषि पारोक्ष्यमसाधु ते कृतम् ॥ २० ॥  
क्रूरस्त्वमक्रूरसमाख्यया स्म नः  
चक्षुर्हि दत्तं हरसे बताज्ञवत् ।  
येनैकदेशेऽखिलसर्गसौष्ठवं  
त्वदीयमद्राक्ष्म वयं मधुद्विषः ॥ २१ ॥  
न नन्दसूनुः क्षणभङ्‌गसौहृदः  
समीक्षते नः स्वकृतातुरा बत ।  
विहाय गेहान् स्वजनान् तान् पतीन्  
तद्दास्यमद्धोपगता नवप्रियः ॥ २२ ॥  
सुखं प्रभाता रजनीयमाशिषः  
सत्या बभूवुः पुरयोषितां ध्रुवम् ।  
याः सम्प्रविष्टस्य मुखं व्रजस्पतेः  
पास्यन्त्यपाङ्‌गोत् कलितस्मितासवम् ॥ २३ ॥  
तासां मुकुन्दो मधुमञ्जुभाषितैरः  
गृहीतचित्तः परवान् मनस्व्यपि ।  
कथं पुनर्नः प्रतियास्यतेऽबला  
ग्राम्याः सलज्जस्मितविभ्रमैर्भ्रमन् ॥ २४ ॥  
अद्य ध्रुवं तत्र दृशो भविष्यते  
दाशार्हभोजान्धक वृष्णिसात्वताम् ।  
महोत्सवः श्रीरमणं गुणास्पदं  
द्रक्ष्यन्ति ये चाध्वनि देवकीसुतम् ॥ २५ ॥  
मैतद्विधस्याकरुणस्य नाम भूद्  
अक्रूर इत्येतदतीव दारुणः ।  
योऽसावनाश्वास्य सुदुःखितं जनं  
प्रियात्प्रियं नेष्यति पारमध्वनः ॥ २६ ॥  
अनार्द्रधीरेष समास्थितो रथं  
तमन्वमी च त्वरयन्ति दुर्मदाः ।  
गोपा अनोभिः स्थविरैरुपेक्षितं  
दैवं च नोऽद्य प्रतिकूलमीहते ॥ २७ ॥  
निवारयामः समुपेत्य माधवं  
किं नोऽकरिष्यन् कुलवृद्धबान्धवाः ।  
मुकुन्दसङ्‌गान्निमिषार्धदुस्त्यजाद्  
दैवेन विध्वंसितदीनचेतसाम् ॥ २८ ॥  
( वसन्ततिलका )  
यस्यानुरागललितस्मितवल्गुमन्त्र  
लीलावलोकपरिरम्भणरासगोष्ठाम् ।  
नीताः स्म नः क्षणमिव क्षणदा विना तं  
गोप्यः कथं न्वतितरेम तमो दुरन्तम् ॥ २९ ॥  
योऽह्नः क्षये व्रजमनन्तसखः परीतो  
गोपैर्विशन् खुररजश्छुरितालकस्रक् ।  
वेणुं क्वणन् स्मितकटाक्षनिरीक्षणेन  
चित्तं क्षिणोत्यमुमृते नु कथं भवेम ॥ ३० ॥  
श्रीशुक उवाच -  
( मिश्र )  
एवं ब्रुवाणा विरहातुरा भृशं  
व्रजस्त्रियः कृष्णविषक्तमानसाः ।  
विसृज्य लज्जां रुरुदुः स्म सुस्वरं  
गोविन्द दामोदर माधवेति ॥ ३१ ॥  
( अनुष्टुप् )  
स्त्रीणामेवं रुदन्तीनां उदिते सवितर्यथ ।  
अक्रूरश्चोदयामास कृतमैत्रादिको रथम् ॥ ३२ ॥  
गोपास्तमन्वसज्जन्त नन्दाद्याः शकटैस्ततः ।  
आदायोपायनं भूरि कुम्भान् गोरससम्भृतान् ॥ ३३ ॥  
गोप्यश्च दयितं कृष्णं अनुव्रज्यानुरञ्जिताः ।  
प्रत्यादेशं भगवतः काङ्‌क्षन्त्यश्चावतस्थिरे ॥ ३४ ॥  
तास्तथा तप्यतीर्वीक्ष्य स्वप्रस्थाणे यदूत्तमः ।  
सान्त्वयामस सप्रेमैः आयास्य इति दौत्यकैः ॥ ३५ ॥  
यावदालक्ष्यते केतुः यावद्रेणू रथस्य च ।  
अनुप्रस्थापितात्मानो लेख्यानीवोपलक्षिताः ॥ ३६ ॥  
ता निराशा निववृतुः गोविन्दविनिवर्तने ।  
विशोका अहनी निन्युः गायन्त्यः प्रियचेष्टितम् ॥ ३७ ॥  
भगवानपि सम्प्राप्तो रामाक्रूरयुतो नृप ।  
रथेन वायुवेगेन कालिन्दीं अघनाशिनीम् ॥ ३८ ॥  
तत्रोपस्पृश्य पानीयं पीत्वा मृष्टं मणिप्रभम् ।  
वृक्षषण्डमुपव्रज्य सरामो रथमाविशत् ॥ ॥  
अक्रूरस्तावुपामन्त्र्य निवेश्य च रथोपरि ।  
कालिन्द्या ह्रदमागत्य स्नानं विधिवदाचरत् ॥ ४० ॥  
निमज्ज्य तस्मिन् सलिले जपन् ब्रह्म सनातनम् ।  
तावेव ददृशेऽक्रूरो रामकृष्णौ समन्वितौ ॥ ४१ ॥  
तौ रथस्थौ कथमिह सुतौ आनकदुन्दुभेः ।  
तर्हि स्वित् स्यन्दने न स्त इत्युन्मज्ज्य व्यचष्ट सः ॥ ४२ ॥  
तत्रापि च यथापूर्वं आसीनौ पुनरेव सः ।  
न्यमज्जद् दर्शनं यन्मे मृषा किं सलिले तयोः ॥ ४३ ॥  
भूयस्तत्रापि सोऽद्राक्षीत् स्तूयमानमहीश्वरम् ।  
सिद्धचारणगन्धर्वैः असुरैर्नतकन्धरैः ॥ ४४ ॥  
सहस्रशिरसं देवं सहस्रफणमौलिनम् ।  
नीलाम्बरं विसश्वेतं शृङ्‌गैः श्वेतमिव स्थितम् ॥ ४५ ॥  
तस्योत्सङ्‌गे घनश्यामं पीतकौशेयवाससम् ।  
पुरुषं चतुर्भुजं शान्तं पद्मपत्रारुणेक्षणम् ॥ ४६ ॥  
चारुप्रसन्नवदनं चारुहासनिरीक्षणम् ।  
सुभ्रून्नसं चरुकर्णं सुकपोलारुणाधरम् ॥ ४७ ॥  
प्रलम्बपीवरभुजं तुङ्‌गांसोरःस्थलश्रियम् ।  
कम्बुकण्ठं निम्ननाभिं वलिमत्पल्लवोदरम् ॥ ४८ ॥  
बृहत्कतिततश्रोणि करभोरुद्वयान्वितम् ।  
चारुजानुयुगं चारु जङ्‌घायुगलसंयुतम् ॥ ४९ ॥  
तुङ्‌गगुल्फारुणनख व्रातदीधितिभिर्वृतम् ।  
नवाङ्‌गुल्यङ्‌गुष्ठदलैः विलसत् पादपङ्‌कजम् ॥ ५० ॥  
सुमहार्हमणिव्रात किरीटकटकाङ्‌गदैः ।  
कटिसूत्रब्रह्मसूत्र हारनूपुरकुण्डलैः ॥ ५१ ॥  
भ्राजमानं पद्मकरं शङ्‌खचक्रगदाधरम् ।  
श्रीवत्सवक्षसं भ्राजत् कौस्तुभं वनमालिनम् ॥ ५२ ॥  
सुनन्दनन्दप्रमुखैः पर्षदैः सनकादिभिः ।  
सुरेशैर्ब्रह्मरुद्राद्यैः नवभिश्च द्विजोत्तमैः ॥ ५३ ॥  
प्रह्रादनारदवसु प्रमुखैर्भागवतोत्तमैः ।  
स्तूयमानं पृथग्भावैः वचोभिरमलात्मभिः ॥ ५४ ॥  
श्रिया पुष्ट्या गिरा कान्त्या कीर्त्या तुष्ट्येलयोर्जया ।  
विद्ययाविद्यया शक्त्या मायया च निषेवितम् ॥ ५५ ॥  
विलोक्य सुभृशं प्रीतो भक्त्या परमया युतः ।  
हृष्यत्तनूरुहो भाव परिक्लिन्नात्मलोचनः ॥ ५६ ॥  
गिरा गद्गदयास्तौषीत् सत्त्वमालम्ब्य सात्वतः ।  
प्रणम्य मूर्ध्नावहितः कृताञ्जलिपुटः शनैः ॥ ५७ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे अक्रूरप्रतियाने एकोन्चत्वारिंशोऽध्यायः ॥ ३९ ॥  
हरिः ॐ तत्सत् श्रीकृष्णार्पणमस्तु ॥