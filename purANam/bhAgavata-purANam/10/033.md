---
title: ०३३

---
महारासवर्णनं; परीक्षित्कृत शङ्कायाः शुकद्वारा समाधानं च -  
श्रीशुक उवाच -  
( अनुष्टुप् )  
इत्थं भगवतो गोप्यः श्रुत्वा वाचः सुपेशलाः ।  
जहुर्विरहजं तापं तदङ्‌गोपचिताशिषः ॥ १ ॥  
तत्रारभत गोविन्दो रासक्रीडामनुव्रतैः ।  
स्त्रीरत्नैरन्वितः प्रीतैः अन्योन्याबद्धबाहुभिः ॥ २ ॥  
रासोत्सवः सम्प्रवृत्तो गोपीमण्डलमण्डितः ।  
योगेश्वरेण कृष्णेन तासां मध्ये द्वयोर्द्वयोः ॥ ३ ॥  
प्रविष्टेन गृहीतानां कण्ठे स्वनिकटं स्त्रियः ।  
यं मन्येरन् नभस्तावद् विमानशतसङ्‌कुलम् ॥ ४ ॥  
दिवौकसां सदाराणां औत्सुक्यापहृतात्मनाम् ।  
ततो दुन्दुभयो नेदुः निपेतुः पुष्पवृष्टयः ।  
जगुर्गन्धर्वपतयः सस्त्रीकास्तद् यशोऽमलम् ॥ ५ ॥  
वलयानां नूपुराणां किङ्‌किणीनां च योषिताम् ।  
सप्रियाणामभूत् शब्दः तुमुलो रासमण्डले ॥ ६ ॥  
तत्रातिशुशुभे ताभिः भगवान् देवकीसुतः ।  
मध्ये मणीनां हैमानां महामरकतो यथा ॥ ७ ॥  
( शार्दूलविक्रीडित )  
पादन्यासैर्भुजविधुतिभिः  
सस्मितैर्भ्रूविलासैः ।  
भज्यन्मध्यैश्चलकुचपटैः  
कुण्डलैर्गण्डलोलैः ।  
स्विद्यन्मुख्यः कवररसना  
ग्रन्थयः कृष्णवध्वो ।  
गायन्त्यस्तं तडित इव ता  
मेघचक्रे विरेजुः ॥ ८ ॥  
( अनुष्टुप् )  
उच्चैर्जगुर्नृत्यमाना रक्तकण्ठ्यो रतिप्रियाः ।  
कृष्णाभिमर्शमुदिता यद्गीतेनेदमावृतम् ॥ ९ ॥  
काचित् समं मुकुन्देन स्वरजातीरमिश्रिताः ।  
उन्निन्ये पूजिता तेन प्रीयता साधु साध्विति ।  
तदेव ध्रुवमुन्निन्ये तस्यै मानं च बह्वदात् ॥ १० ॥  
काचिद् रासपरिश्रान्ता पार्श्वस्थस्य गदाभृतः ।  
जग्राह बाहुना स्कन्धं श्लथद्वलयमल्लिका ॥ ११ ॥  
तत्रैकांसगतं बाहुं कृष्णस्योत्पलसौरभम् ।  
चन्दनालिप्तमाघ्राय हृष्टरोमा चुचुम्ब ह ॥ १२ ॥  
कस्याश्चित् नाट्यविक्षिप्त कुण्डलत्विषमण्डितम् ।  
गण्डं गण्डे सन्दधत्याः अदात्ताम्बूलचर्वितम् ॥ १३ ॥  
नृत्यती गायती काचित् कूजन् नूपुरमेखला ।  
पार्श्वस्थाच्युतहस्ताब्जं श्रान्ताधात् स्तनयोः शिवम् ॥ १४ ॥  
गोप्यो लब्ध्वाच्युतं कान्तं श्रिय एकान्तवल्लभम् ।  
गृहीतकण्ठ्यस्तद्दोर्भ्यां गायन्त्यस्तं विजह्रिरे ॥ १५ ॥  
( वसन्ततिलका )  
कर्णोत्पलालकविटङ्‌ककपोलघर्म  
वक्त्रश्रियो वलयनूपुरघोषवाद्यैः ।  
गोप्यः समं भगवता ननृतुः स्वकेश  
स्रस्तस्रजो भ्रमरगायकरासगोष्ठ्याम् ॥ १६ ॥  
( मिश्र )  
एवं परिष्वङ्‌गकराभिमर्श  
स्निग्धेक्षणोद्दामविलासहासैः ।  
रेमे रमेशो व्रजसुन्दरीभिः  
यथार्भकः स्वप्रतिबिम्बविभ्रमः ॥ १७ ॥  
तदङ्‌गसङ्‌गप्रमुदाकुलेन्द्रियाः  
केशान् दूकूलं कुचपट्टिकां वा ।  
नाञ्जः प्रतिव्योढुमलं व्रजस्त्रियो  
विस्रस्तमालाभरणाः कुरूद्वह ॥ १८ ॥  
( अनुष्टुप् )  
कृष्णविक्रीडितं वीक्ष्य मुमुहुः खेचरस्त्रियः ।  
कामार्दिताः शशाङ्‌कश्च सगणो विस्मितोऽभवत् ॥ १९ ॥  
कृत्वा तावन्तमात्मानं यावतीर्गोपयोषितः ।  
रेमे स भगवान् ताभिः आत्मारामोऽपि लीलया ॥ २० ॥  
तासां अतिविहारेण श्रान्तानां वदनानि सः ।  
प्रामृजत् करुणः प्रेम्णा शन्तमेनाङ्‌ग पाणिना ॥ २१ ॥  
( वसन्ततिलका )  
गोप्यः स्फुरत्पुरटकुण्डलकुन्तलत्विड्  
गण्डश्रिया सुधितहासनिरीक्षणेन ।  
मानं दधत्य ऋषभस्य जगुः कृतानि  
पुण्यानि तत्कररुहस्पर्शप्रमोदाः ॥ २२ ॥  
ताभिर्युतः श्रममपोहितुमङ्‌गसङ्‌ग  
घृष्टस्रजः स कुचकुङ्‌कुमरञ्जितायाः ।  
गन्धर्वपालिभिरनुद्रुत आविशद् वा  
श्रान्तो गजीभिरिभराडिव भिन्नसेतुः ॥ २३ ॥  
सोऽम्भस्यलं युवतिभिः परिषिच्यमानः  
प्रेम्णेक्षितः प्रहसतीभिरितस्ततोऽङ्‌ग ।  
वैमानिकैः कुसुमवर्षिभिरीड्यमानो  
रेमे स्वयं स्वरतिरत्र गजेन्द्रलीलः ॥ २४ ॥  
( मिश्र )  
ततश्च कृष्णोपवने जलस्थल  
प्रसूनगन्धानिलजुष्टदिक्तटे ।  
चचार भृङ्‌गप्रमदागणावृतो  
यथा मदच्युद् द्विरदः करेणुभिः ॥ २५ ॥  
एवं शशाङ्‌कांशुविराजिता निशाः  
स सत्यकामोऽनुरताबलागणः ।  
सिषेव आत्मन्यवरुद्धसौरतः  
सर्वाः शरत्काव्यकथारसाश्रयाः ॥ २६ ॥  
श्रीपरीक्षिदुवाच -  
( अनुष्टुप् )  
संस्थापनाय धर्मस्य प्रशमायेतरस्य च ।  
अवतीर्णो हि भगवानन्न् अंशेन जगदीश्वरः ॥ २७ ॥  
स कथं धर्मसेतूनां वक्ता कर्ताभिरक्षिता ।  
प्रतीपमाचरद् ब्रह्मन् परदाराभिमर्शनम् ॥ २८ ॥  
आप्तकामो यदुपतिः कृतवान् वै जुगुप्सितम् ।  
किमभिप्राय एतन्नः संशयं छिन्धि सुव्रत ॥ २९ ॥  
श्रीशुक उवाच -  
धर्मव्यतिक्रमो दृष्ट ईश्वराणां च साहसम् ।  
तेजीयसां न दोषाय वह्नेः सर्वभुजो यथा ॥ ३० ॥  
नैतत्समाचरेज्जातु मनसापि ह्यनीश्वरः ।  
विनश्यत्याचरन्मौढ्याद् यथारुद्रोऽब्धिजं विषम् ॥ ३१ ॥  
ईश्वराणां वचः सत्यं तथैवाचरितं क्वचित् ।  
तेषां यत् स्ववचोयुक्तं बुद्धिमांस्तत् समाचरेत् ॥ ३२ ॥  
कुशलाचरितेनैषां इह स्वार्थो न विद्यते ।  
विपर्ययेण वानर्थो निरहङ्‌कारिणां प्रभो ॥ ३३ ॥  
किमुताखिलसत्त्वानां तिर्यङ्‌ मर्त्यदिवौकसाम् ।  
ईशितुश्चेशितव्यानां कुशलाकुशलान्वयः ॥ ३४ ॥  
( वसन्ततिलका )  
यत्पादपङ्‌कजपरागनिषेवतृप्ता  
योगप्रभावविधुताखिलकर्मबन्धाः ।  
स्वैरं चरन्ति मुनयोऽपि न नह्यमानाः  
तस्येच्छयाऽऽत्तवपुषः कुत एव बन्धः ॥ ३५ ॥  
( अनुष्टुप् )  
गोपीनां तत्पतीनां च सर्वेषामेव देहिनाम् ।  
योऽन्तश्चरति सोऽध्यक्षः क्रीडनेनेह देहभाक् ॥ ३६ ॥  
अनुग्रहाय भूतानां मानुषं देहमास्थितः ।  
भजते तादृशीः क्रीड याः श्रुत्वा तत्परो भवेत् ॥ ३७ ॥  
नासूयन् खलु कृष्णाय मोहितास्तस्य मायया ।  
मन्यमानाः स्वपार्श्वस्थान् स्वान् स्वान् दारान् व्रजौकसः ॥ ३८ ॥  
ब्रह्मरात्र उपावृत्ते वासुदेवानुमोदिताः ।  
अनिच्छन्त्यो ययुर्गोप्यः स्वगृहान् भगवत्प्रियाः ॥ ३९ ॥  
( वसन्ततिलका )  
विक्रीडितं व्रजवधूभिरिदं च विष्णोः  
श्रद्धान्वितोऽनुश्रृणुयादथ वर्णयेद्यः ।  
भक्तिं परां भगवति प्रतिलभ्य कामं  
हृद्रोगमाश्वपहिनोत्यचिरेण धीरः ॥ ४० ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे रासक्रीडावर्णनं नाम त्रयोत्रिंशोऽध्यायः ॥ ३३ ॥  
हरिः ॐ तत्सत् श्रीकृष्णार्पणमस्तु ॥