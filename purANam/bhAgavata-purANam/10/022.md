---
title: ०२२

---
चीरहरणलीला -  
श्रीशुक उवाच -  
( अनुष्टुप् )  
हेमन्ते प्रथमे मासि नन्दव्रजकुमारिकाः ।  
चेरुर्हविष्यं भुञ्जानाः कात्यायन्यर्चनव्रतम् ॥ १ ॥  
आप्लुत्याम्भसि कालिन्द्या जलान्ते चोदितेऽरुणे ।  
कृत्वा प्रतिकृतिं देवीं आनर्चुः नृप सैकतीम् ॥ २ ॥  
गन्धैर्माल्यैः सुरभिभिः बलिभिर्धूपदीपकैः ।  
उच्चावचैश्चोपहारैः प्रवालफल तण्डुलैः ॥ ३ ॥  
कात्यायनि महामाये महायोगिन्यधीश्वरि ।  
नन्दगोपसुतं देवि पतिं मे कुरु ते नमः ।  
इति मन्त्रं जपन्त्यस्ताः पूजां चक्रुः कुमारिकाः ॥ ४ ॥  
एवं मासं व्रतं चेरुः कुमार्यः कृष्णचेतसः ।  
भद्रकालीं समानर्चुः भूयान्नन्दसुतः पतिः ॥ ५ ॥  
ऊषस्युत्थाय गोत्रैः स्वैरन्योन्या बद्धबाहवः ।  
कृष्णं उच्चैर्जगुर्यान्त्यः कालिन्द्यां स्नातुमन्वहम् ॥ ६ ॥  
नद्याः कदाचिदागत्य तीरे निक्षिप्य पूर्ववत् ।  
वासांसि कृष्णं गायन्त्यो विजह्रुः सलिले मुदा ॥ ७ ॥  
भगवान् तदभिप्रेत्य कृष्णो योगेश्वरेश्वरः ।  
वयस्यैरावृतस्तत्र गतस्तत्कर्मसिद्धये ॥ ८ ॥  
तासां वासांस्युपादाय नीपमारुह्य सत्वरः ।  
हसद्‌भिः प्रहसन् बालैः परिहासमुवाच ह ॥ ९ ॥  
अत्रागत्याबलाः कामं स्वं स्वं वासः प्रगृह्यताम् ।  
सत्यं ब्रवाणि नो नर्म यद्यूयं व्रतकर्शिताः ॥ १० ॥  
न मयोदितपूर्वं वा अनृतं तदिमे विदुः ।  
एकैकशः प्रतीच्छध्वं सहैवेति सुमध्यमाः ॥ ११ ॥  
तस्य तत् क्ष्वेलितं दृष्ट्वा गोप्यः प्रेमपरिप्लुताः ।  
व्रीडिताः प्रेक्ष्य चान्योन्यं जातहासा न निर्ययुः ॥ १२ ॥  
एवं ब्रुवति गोविन्दे नर्मणाऽऽक्षिप्तचेतसः ।  
आकण्ठमग्नाः शीतोदे वेपमानास्तमब्रुवन् ॥ १३ ॥  
मानयं भोः कृथास्त्वां तु नन्दगोपसुतं प्रियम् ।  
जानीमोऽङ्‌ग व्रजश्लाघ्यं देहि वासांसि वेपिताः ॥ १४ ॥  
श्यामसुन्दर ते दास्यः करवाम तवोदितम् ।  
देहि वासांसि धर्मज्ञ नो चेद् राज्ञे ब्रुवाम हे ॥ १५ ॥  
श्रीभगवानुवाच ।  
भवत्यो यदि मे दास्यो मयोक्तं वा करिष्यथ ।  
अत्रागत्य स्ववासांसि प्रतीच्छन्तु शुचिस्मिताः ॥ १६ ॥  
ततो जलाशयात् सर्वा दारिकाः शीतवेपिताः ।  
पाणिभ्यां योनिमाच्छाद्य प्रोत्तेरुः शीतकर्शिताः ॥ १७ ॥  
भगवानाहता वीक्ष्य शुद्ध भावप्रसादितः ।  
स्कन्धे निधाय वासांसि प्रीतः प्रोवाच सस्मितम् ॥ १८ ॥  
( मिश्र )  
यूयं विवस्त्रा यदपो धृतव्रता  
व्यगाहतैतत् तदु देवहेलनम् ।  
बद्ध्वाञ्जलिं मूर्ध्न्यपनुत्तयेंऽहसः  
कृत्वा नमोऽधो वसनं प्रगृह्यताम् ॥ १९ ॥  
( इन्द्रवंशा )  
इत्यच्युतेनाभिहितं व्रजाबला  
मत्वा विवस्त्राप्लवनं व्रतच्युतिम् ।  
तत्पूर्तिकामास्तदशेषकर्मणां  
साक्षात्कृतं नेमुरवद्यमृग् यतः ॥ २० ॥  
( अनुष्टुप् )  
तास्तथावनता दृष्ट्वा भगवान् देवकीसुतः ।  
वासांसि ताभ्यः प्रायच्छत् कत्करुणस्तेन तोषितः ॥ २१ ॥  
( मिश्र )  
दृढं प्रलब्धास्त्रपया च हापिताः  
प्रस्तोभिताः क्रीडनवच्च कारिताः ।  
वस्त्राणि चैवापहृतान्यथाप्यमुं  
ता नाभ्यसूयन् प्रियसङ्‌गनिर्वृताः ॥ २२ ॥  
( अनुष्टुप् )  
परिधाय स्ववासांसि प्रेष्ठसङ्‌गमसज्जिताः ।  
गृहीतचित्ता नो चेलुः तस्मिन् लज्जायितेक्षणाः ॥ २३ ॥  
तासां विज्ञाय भगवान् स्वपादस्पर्शकाम्यया ।  
धृतव्रतानां सङ्‌कल्पं आह दामोदरोऽबलाः ॥ २४ ॥  
सङ्‌कल्पो विदितः साध्व्यो भवतीनां मदर्चनम् ।  
मयानुमोदितः सोऽसौ सत्यो भवितुमर्हति ॥ २५ ॥  
न मय्यावेशितधियां कामः कामाय कल्पते ।  
भर्जिता क्वथिता धाना प्रायो बीजाय नेशते ॥ २६ ॥  
याताबला व्रजं सिद्धा मयेमा रंस्यथा क्षपाः ।  
यदुद्दिश्य व्रतमिदं चेरुरार्यार्चनं सतीः ॥ २७ ॥  
श्रीशुक उवाच ।  
इत्यादिष्टा भगवता लब्धकामाः कुमारिकाः ।  
ध्यायन्त्यस्तत् पदाम्भोजं कृच्छ्रात् निर्विविशुर्व्रजम् ॥ २८ ॥  
अथ गोपैः परिवृतो भगवान् देवकीसुतः ।  
वृन्दावनाद् गतो दूरं चारयन् गाः सहाग्रजः ॥ २९ ॥  
निदघार्कातपे तिग्मे छायाभिः स्वाभिरात्मनः ।  
आतपत्रायितान् वीक्ष्य द्रुमानाह व्रजौकसः ॥ ३० ॥  
हे स्तोककृष्ण हे अंशो श्रीदामन् सुबलार्जुन ।  
विशालर्षभ तेजस्विन् देवप्रस्थ वरूथप ॥ ३१ ॥  
पश्यतैतान् महाभागान् परार्थैकान्तजीवितान् ।  
वातवर्षातपहिमान् सहन्तो वारयन्ति नः ॥ ३२ ॥  
अहो एषां वरं जन्म सर्व प्राण्युपजीवनम् ।  
सुजनस्येव येषां वै विमुखा यान्ति नार्थिनः ॥ ३३ ॥  
पत्रपुष्पफलच्छाया मूलवल्कलदारुभिः ।  
गन्धनिर्यासभस्मास्थि तोक्मैः कामान् वितन्वते ॥ ३४ ॥  
एतावत् जन्मसाफल्यं देहिनामिह देहिषु ।  
प्राणैरर्थैर्धिया वाचा श्रेय एवाचरेत् सदा ॥ ३५ ॥  
इति प्रवालस्तबक फलपुष्पदलोत्करैः ।  
तरूणां नम्रशाखानां मध्यतो यमुनां गतः ॥ ३६ ॥  
तत्र गाः पाययित्वापः सुमृष्टाः शीतलाः शिवाः ।  
ततो नृप स्वयं गोपाः कामं स्वादु पपुर्जलम् ॥ ३७ ॥  
तस्या उपवने कामं चारयन्तः पशून् नृप ।  
कृष्णरामौ उवुपागम्य क्षुधार्ता इदमब्रवन् ॥ ३८ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे द्वाविंशोऽध्यायः ॥ २२ ॥  
हरिः ॐ तत्सत् श्रीकृष्णार्पणमस्तु ॥