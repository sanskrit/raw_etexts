---
title: ०६३

---
श्रीकृष्णबाणासुरसङ्ग्रामः; तत्र माहेश्वरज्वरेण  
माहेश्वरेण च कृता भगवत् स्तुतिः -  
श्रीशुक उवाच -  
( अनुष्टुप् )  
अपश्यतां चानिरुद्धं तद्‌बन्धूनां च भारत ।  
चत्वारो वार्षिका मासा व्यतीयुरनुशोचताम् ॥ १ ॥  
नारदात् तदुपाकर्ण्य वार्तां बद्धस्य कर्म च ।  
प्रययुः शोणितपुरं वृष्णयः कृष्णदैवताः ॥ २ ॥  
प्रद्युम्नो युयुधानश्च गदः साम्बोऽथ सारणः ।  
नन्दोपनन्दभद्राद्या रामकृष्णानुवर्तिनः ॥ ३ ॥  
अक्षौहिणीभिर्द्वादशभिः समेताः सर्वतो दिशम् ।  
रुरुधुर्बाणनगरं समन्तात् सात्वतर्षभाः ॥ ४ ॥  
भज्यमानपुरोद्यान प्राकाराट्टालगोपुरम् ।  
प्रेक्षमाणो रुषाविष्टः तुल्यसैन्योऽभिनिर्ययौ ॥ ५ ॥  
बाणार्थे भगवान् रुद्रः ससुतः प्रमथैर्वृतः ।  
आरुह्य नन्दिवृषभं युयुधे रामकृष्णयोः ॥ ६ ॥  
आसीत् सुतुमुलं युद्धं अद्‌भुतं रोमहर्षणम् ।  
कृष्णशङ्करयो राजन् प्रद्युम्नगुहयोरपि ॥ ७ ॥  
कुम्भाण्डकूपकर्णाभ्यां बलेन सह संयुगः ।  
साम्बस्य बाणपुत्रेण बाणेन सह सात्यकेः ॥ ८ ॥  
ब्रह्मादयः सुराधीशा मुनयः सिद्धचारणाः ।  
गन्धर्वाप्सरसो यक्षा विमानैर्द्रष्टुमागमन् ॥ ९ ॥  
शङ्करानुचरान् शौरिः भूतप्रमथगुह्यकान् ।  
डाकिनीर्यातुधानांश्च वेतालान् सविनायकान् ॥ १० ॥  
प्रेतमातृपिशाचांश्च कुष्माण्डान् ब्रह्मराक्षसान् ।  
द्रावयामास तीक्ष्णाग्रैः शरैः शार्ङ्गधनुश्च्युतैः ॥ ११ ॥  
पृथग्विधानि प्रायुङ्क्त पिणाक्यस्त्राणि शाङ्‌र्गिणे ।  
प्रत्यस्त्रैः शमयामास शार्ङ्गपाणिरविस्मितः ॥ १२ ॥  
ब्रह्मास्त्रस्य च ब्रह्मास्त्रं वायव्यस्य च पार्वतम् ।  
आग्नेयस्य च पार्जन्यं नैजं पाशुपतस्य च ॥ १३ ॥  
मोहयित्वा तु गिरिशं जृम्भणास्त्रेण जृम्भितम् ।  
बाणस्य पृतनां शौरिः जघानासिगदेषुभिः ॥ १४ ॥  
स्कन्दः प्रद्युम्नबाणौघैः अर्द्यमानः समन्ततः ।  
असृग् विमुञ्चन् गात्रेभ्यः शिखिनापक्रमद् रणात् ॥ १५ ॥  
कुम्भाण्डः कूपकर्णश्च पेततुर्मुषलार्दितौ ।  
दुद्रुवुस्तदनीकनि हतनाथानि सर्वतः ॥ १६ ॥  
विशीर्यमाणं स्वबलं दृष्ट्वा बाणोऽत्यमर्षणः ।  
कृष्णं अभ्यद्रवत् सङ्ख्ये रथी हित्वैव सात्यकिम् ॥ १७ ॥  
धनूंष्याकृष्य युगपद् बाणः पञ्चशतानि वै ।  
एकैकस्मिन् शरौ द्वौ द्वौ सन्दधे रणदुर्मदः ॥ १८ ॥  
तानि चिच्छेद भगवान् धनूंसि युगपद्धरिः ।  
सारथिं रथमश्वांश्च हत्वा शङ्खमपूरयत् ॥ १९ ॥  
तन्माता कोटरा नाम नग्ना मक्तशिरोरुहा ।  
पुरोऽवतस्थे कृष्णस्य पुत्रप्राणरिरक्षया ॥ २० ॥  
ततस्तिर्यङ्‌मुखो नग्नां अनिरीक्षन् गदाग्रजः ।  
बाणश्च तावद् विरथः छिन्नधन्वाविशत् पुरम् ॥ २१ ॥  
विद्राविते भूतगणे ज्वरस्तु त्रीशिरास्त्रिपात् ।  
अभ्यधावत दाशार्हं दहन्निव दिशो दश ॥ २२ ॥  
अथ नारायणः देवः तं दृष्ट्वा व्यसृजज्ज्वरम् ।  
माहेश्वरो वैष्णवश्च युयुधाते ज्वरावुभौ ॥ २३ ॥  
माहेश्वरः समाक्रन्दन् वैष्णवेन बलार्दितः ।  
अलब्ध्वाभयमन्यत्र भीतो माहेश्वरो ज्वरः ।  
शरणार्थी हृषीकेशं तुष्टाव प्रयताञ्जलिः ॥ २४ ॥  
ज्वर उवाच -  
( मिश्र )  
नमामि त्वानन्तशक्तिं परेशं  
सर्वात्मानं केवलं ज्ञप्तिमात्रम् ।  
विश्वोत्पत्तिस्थानसंरोधहेतुं  
यत्तद् ब्रह्म ब्रह्मलिङ्गं प्रशान्तम् ॥ २५ ॥  
कालो दैवं कर्म जीवः स्वभावो  
द्रव्यं क्षेत्रं प्राण आत्मा विकारः ।  
तत्सङ्घातो बीजरोहप्रवाहः  
त्वन्मायैषा तन्निषेधं प्रपद्ये ॥ २६ ॥  
नानाभावैर्लीलयैवोपपन्नैः  
देवान् साधून् लोकसेतून्बिभर्षि ।  
हंस्युन्मार्गान् हिंसया वर्तमानान्  
जन्मैतत्ते भारहाराय भूमेः ॥ २७ ॥  
तप्तोऽहं ते तेजसा दुःसहेन  
शान्तोग्रेणात्युल्बणेन ज्वरेण ।  
तावत्तापो देहिनां तेऽङ्‌घ्रिमूलं  
नो सेवेरन् यावदाशानुबद्धाः ॥ २८ ॥  
श्रीभगवानुवाच -  
( अनुष्टुप् )  
त्रिशिरस्ते प्रसन्नोऽस्मि व्येतु ते मज्ज्वराद्‌भयम् ।  
यो नौ स्मरति संवादं तस्य त्वन्न भवेद्‌भयम् ॥ २९ ॥  
इत्युक्तोऽच्युतमानम्य गतो माहेश्वरो ज्वरः ।  
बाणस्तु रथमारूढः प्रागाद्योत्स्यञ्जनार्दनम् ॥ ३० ॥  
ततो बाहुसहस्रेण नानायुधधरोऽसुरः ।  
मुमोच परमक्रुद्धो बाणांश्चक्रायुधे नृप ॥ ३१ ॥  
तस्यास्यतोऽस्त्राण्यसकृत् चक्रेण क्षुरनेमिना ।  
चिच्छेद भगवान्बाहून् शाखा इव वनस्पतेः ॥ ३२ ॥  
बाहुषु छिद्यमानेषु बाणस्य भगवान् भवः ।  
भक्तानकम्प्युपव्रज्य चक्रायुधमभाषत ॥ ३३ ॥  
श्रीरुद्र उवाच -  
त्वं हि ब्रह्म परं ज्योतिः गूढं ब्रह्मणि वाङ्‌मये ।  
यं पश्यन्त्यमलात्मान आकाशमिव केवलम् ॥ ३४ ॥  
( मिश्र )  
नाभिर्नभोऽग्निर्मुखमम्बु रेतो  
द्यौः शीर्षमाशाः श्रुतिरङ्‌घ्रिरुर्वी ।  
चन्द्रो मनो यस्य दृगर्क आत्मा  
अहं समुद्रो जठरं भुजेन्द्रः ॥ ३५ ॥  
रोमाणि यस्यौषधयोऽम्बुवाहाः  
केशा विरिञ्चो धिषणा विसर्गः ।  
प्रजापतिर्हृदयं यस्य धर्मः  
स वै भवान् पुरुषो लोककल्पः ॥ ३६ ॥  
तवावतारोऽयमकुण्ठधामन्  
धर्मस्य गुप्त्यै जगतो हिताय ।  
वयं च सर्वे भवतानुभाविता  
विभावयामो भुवनानि सप्त ॥ ३७ ॥  
त्वमेक आद्यः पुरुषोऽद्वितीयः  
तुर्यः स्वदृग् हेतुरहेतुरीशः ।  
प्रतीयसेऽथापि यथाविकारं  
स्वमायया सर्वगुणप्रसिद्ध्यै ॥ ३८ ॥  
यथैव सूर्यः पिहितश्छायया स्वया  
छायां च रूपाणि च सञ्चकास्ति ।  
एवं गुणेनापिहितो गुणांस्त्वम्  
आत्मप्रदीपो गुणिनश्च भूमन् ॥ ३९ ॥  
( अनुष्टुप् )  
यन्मायामोहितधियः पुत्रदारगृहादिषु ।  
उन्मज्जन्ति निमज्जन्ति प्रसक्ता वृजिनार्णवे ॥ ४० ॥  
देवदत्तमिमं लब्ध्वा नृलोकमजितेन्द्रियः ।  
यो नाद्रियेत त्वत्पादौ स शोच्यो ह्यात्मवञ्चकः ॥ ४१ ॥  
यस्त्वां विसृजते मर्त्य आत्मानं प्रियमीश्वरम् ।  
विपर्ययेन्द्रियार्थार्थं विषमत्त्यमृतं त्यजन् ॥ ४२ ॥  
अहं ब्रह्माथ विबुधा मुनयश्चामलाशयाः ।  
सर्वात्मना प्रपन्नास्त्वां आत्मानं प्रेष्ठमीश्वरम् ॥ ४३ ॥  
( मिश्र )  
तं त्वा जगत्स्थित्युदयान्तहेतुं  
समं प्रशान्तं सुहृदात्मदैवम् ।  
अनन्यमेकं जगदात्मकेतं  
भवापवर्गाय भजाम देवम् ॥ ४४ ॥  
अयं ममेष्टो दयितोऽनुवर्ती  
मयाभयं दत्तममुष्य देव ।  
सम्पाद्यतां तद्‌भवतः प्रसादो  
यथा हि ते दैत्यपतौ प्रसादः ॥ ४५ ॥  
श्रीभगवानुवाच -  
( अनुष्टुप् )  
यदात्थ भगवन् त्वं नः करवाम प्रियं तव ।  
भवतो यद्व्यवसितं तन्मे साध्वनुमोदितम् ॥ ४६ ॥  
अवध्योऽयं ममाप्येष वैरोचनिसुतोऽसुरः ।  
प्रह्रादाय वरो दत्तो न वध्यो मे तवान्वयः ॥ ४७ ॥  
दर्पोपशमनायास्य प्रवृक्णा बाहवो मया ।  
सूदितं च बलं भूरि यच्च भारायितं भुवः ॥ ४८ ॥  
चत्वारोऽस्य भुजाः शिष्टा भविष्यत्यजरामरः ।  
पार्षदमुख्यो भवतो न कुतश्चिद्‌भयोऽसुरः ॥ ४९ ॥  
इति लब्ध्वाभयं कृष्णं प्रणम्य शिरसासुरः ।  
प्राद्युम्निं रथमारोप्य सवध्वा समुपानयत् ॥ ५० ॥  
अक्षौहिण्या परिवृतं सुवासःसमलङ्कृतम् ।  
सपत्नीकं पुरस्कृत्य ययौ रुद्रानुमोदितः ॥ ५१ ॥  
( वंशस्था )  
स्वराजधानीं समलङ्कृतां ध्वजैः  
सतोरणैरुक्षितमार्गचत्वराम् ।  
विवेश शङ्खानकदुन्दुभिस्वनैः  
अभ्युद्यतः पौरसुहृद्‌द्विजातिभिः ॥ ५२ ॥  
( अनुष्टुप् )  
य एवं कृष्णविजयं शङ्करेण च संयुगम् ।  
संस्मरेत् प्रातरुत्थाय न तस्य स्यात् पराजयः ॥ ५३ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
अनिरुद्धानयनं नाम त्रिषष्टितमोऽध्यायः ॥ ६३ ॥  
हरिः ॐ तत्सत् श्रीकृष्णार्पणमस्तु ॥