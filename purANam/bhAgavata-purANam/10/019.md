---
title: ०१९
---
मुञ्जाटव्यां गवां गोपानां च दावानलाद् रक्षणम् -  
श्रीशुक उवाच ।  
( अनुष्टुप् )  
क्रीडासक्तेषु गोपेषु तद्गावो दूरचारिणीः ।  
स्वैरं चरन्त्यो विविशुः तृणलोभेन गह्वरम् ॥ १ ॥  
अजा गावो महिष्यश्च निर्विशन्त्यो वनाद् वनम् ।  
ईषीकाटवीं निर्विविशुः क्रन्दन्त्यो दावतर्षिताः ॥ २ ॥  
तेऽपश्यन्तः पशून् गोपाः कृष्णरामादयस्तदा ।  
जातानुतापा न विदुः विचिन्वन्तो गवां गतिम् ॥ ३ ॥  
तृणैस्तत्खुरदच्छिन्नैः गोष्पदैः अंकितैर्गवाम् ।  
मार्गं अन्वगमन् सर्वे नष्टाजीव्या विचेतसः ॥ ४ ॥  
मुञ्जाटव्यां भ्रष्टमार्गं क्रन्दमानं स्वगोधनम् ।  
सम्प्राप्य तृषिताः श्रान्ताः ततस्ते संन्यवर्तयन् ॥ ५ ॥  
ता आहूता भगवता मेघगम्भीरया गिरा ।  
स्वनाम्नां निनदं श्रुत्वा प्रतिनेदुः प्रहर्षिताः ॥ ६ ॥  
( मिश्र )  
ततः समन्ताद् वनधूमकेतुः  
यदृच्छयाभूत् क्षयकृत् वनौकसाम् ।  
समीरितः सारथिनोल्बणोल्मुकैः  
विलेलिहानः स्थिरजङ्‌गमान् महान् ॥ ७ ॥  
तं आपतन्तं परितो दवाग्निं  
गोपाश्च गावः प्रसमीक्ष्य भीताः ।  
ऊचुश्च कृष्णं सबलं प्रपन्ना  
यथा हरिं मृत्युभयार्दिता जनाः ॥ ८ ॥  
( अनुष्टुप् )  
कृष्ण कृष्ण महावीर हे रामामित विक्रम ।  
दावाग्निना दह्यमानान् प्रपन्नान् त्रातुमर्हथः ॥ ९ ॥  
नूनं त्वद्बान्धवाः कृष्ण न चार्हन्त्यवसीदितुम् ।  
वयं हि सर्वधर्मज्ञ त्वन्नाथाः त्वत्परायणाः ॥ १० ॥  
श्रीशुक उवाच ।  
वचो निशम्य कृपणं बन्धूनां भगवान् हरिः ।  
निमीलयत मा भैष्ट लोचनानीत्यभाषत ॥ ११ ॥  
तथेति मीलिताक्षेषु भगवान् अग्निमुल्बणम् ।  
पीत्वा मुखेन तान्कृच्छ्राद् योगाधीशो व्यमोचयत् ॥ १२ ॥  
ततश्च तेऽक्षीण्युन्मील्य पुनर्भाण्डीरमापिताः ।  
निशाम्य विस्मिता आसन् आत्मानं गाश्च मोचिताः ॥ १३ ॥  
कृष्णस्य योगवीर्यं तद् योगमायानुभावितम् ।  
दावाग्नेरात्मनः क्षेमं वीक्ष्य ते मेनिरेऽमरम् ॥ १४ ॥  
गाः सन्निवर्त्य सायाह्ने सहरामो जनार्दनः ।  
वेणुं विरणयन् गोष्ठं अगाद् गोपैरभिष्टुतः ॥ १५ ॥  
गोपीनां परमानन्द आसीद् गोविन्ददर्शने ।  
क्षणं युगशतमिव यासां येन विनाभवत् ॥ १६ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे एकोनविंशोऽध्यायः ॥ १९ ॥  
हरिः ॐ तत्सत् श्रीकृष्णार्पणमस्तु ॥