---
title: ०१०
---
यमलार्जुनोद्धारः -  
( अनुष्टुप् )  
श्रीराजोवाच ।  
कथ्यतां भगवन् एतत् तयोः शापस्य कारणम् ।  
यत्तद्विगर्हितं कर्म येन वा देवर्षेस्तमः ॥ १ ॥  
श्रीशुक उवाच ।  
रुद्रस्यानुचरौ भूत्वा सुदृप्तौ धनदात्मजौ ।  
कैलासोपवने रम्ये मन्दाकिन्यां मदोत्कटौ ॥ २ ॥  
वारुणीं मदिरां पीत्वा मदाघूर्णितलोचनौ ।  
स्त्रीजनैः अनुगायद्‌भिः चेरतुः पुष्पिते वने ॥ ३ ॥  
अन्तः प्रविश्य गङ्‌गायां अंभोजवनराजिनि ।  
चिक्रीडतुर्युवतिभिः गजौ इव करेणुभिः ॥ ४ ॥  
यदृच्छया च देवर्षिः भगवांस्तत्र कौरव ।  
अपश्यन्नारदो देवौ क्षीबाणौ समबुध्यत ॥ ५ ॥  
तं दृष्ट्वा व्रीडिता देव्यो विवस्त्राः शापशङ्‌किताः ।  
वासांसि पर्यधुः शीघ्रं विवस्त्रौ नैव गुह्यकौ ॥ ६ ॥  
तौ दृष्ट्वा मदिरामत्तौ श्रीमदान्धौ सुरात्मजौ ।  
तयोरनुग्रहार्थाय शापं दास्यन् इदं जगौ ॥ ७ ॥  
श्रीनारद उवाच ।  
न ह्यन्यो जुषतो जोष्यान् बुद्धिभ्रंशो रजोगुणः ।  
श्रीमदादाभिजात्यादिः यत्र स्त्री द्यूतमासवः ॥ ८ ॥  
हन्यन्ते पशवो यत्र निर्दयैः अजितात्मभिः ।  
मन्यमानैरिमं देहः अजरामृत्यु नश्वरम् ॥ ९ ॥  
देवसंज्ञितमप्यन्ते कृमिविड् भस्मसंज्ञितम् ।  
भूतध्रुक् तत्कृते स्वार्थं किं वेद निरयो यतः ॥ १० ॥  
देहः किमन्नदातुः स्वं निषेक्तुर्मातुरेव च ।  
मातुः पितुर्वा बलिनः क्रेतुरग्नेः शुनोऽपि वा ॥ ११ ॥  
एवं साधारणं देहं अव्यक्त प्रभवाप्ययम् ।  
को विद्वान् आत्मसात्कृत्वा हन्ति जन्तूनृतेऽसतः ॥ १२ ॥  
असतः श्रीमदान्धस्य दारिद्र्यं परमञ्जनम् ।  
आत्मौपम्येन भूतानि दरिद्रः परमीक्षते ॥ १३ ॥  
यथा कण्टकविद्धाङ्‌गो जन्तोर्नेच्छति तां व्यथाम् ।  
जीवसाम्यं गतो लिङ्‌गैः न तथाविद्धकण्टकः ॥ १४ ॥  
दरिद्रो निरहंस्तम्भो मुक्तः सर्वमदैरिह ।  
कृच्छ्रं यदृच्छयाऽऽप्नोति तद्धि तस्य परं तपः ॥ १५ ॥  
नित्यं क्षुत्क्षामदेहस्य दरिद्रस्यान्नकाङ्‌क्षिणः ।  
इन्द्रियाणि अनुशुष्यन्ति हिंसापि विनिवर्तते ॥ १६ ॥  
दरिद्रस्यैव युज्यन्ते साधवः समदर्शिनः ।  
सद्भिः क्षिणोति तं तर्षं तत आराद्विशुद्ध्यति ॥ १७ ॥  
साधूनां समचित्तानां मुकुन्द चरणैषिणाम् ।  
उपेक्ष्यैः किं धनस्तम्भैः असद्‌भिः असदाश्रयैः ॥ १८ ॥  
तदहं मत्तयोर्माध्व्या वारुण्या श्रीमदान्धयोः ।  
तमोमदं हरिष्यामि स्त्रैणयोः अजितात्मनोः ॥ १९ ॥  
यदिमौ लोकपालस्य पुत्रौ भूत्वा तमःप्लुतौ ।  
न विवाससमात्मानं विजानीतः सुदुर्मदौ ॥ २० ॥  
अतोऽर्हतः स्थावरतां स्यातां नैवं यथा पुनः ।  
स्मृतिः स्यात् मत्प्रसादेन तत्रापि मदनुग्रहात् ॥ २१ ॥  
वासुदेवस्य सान्निध्यं लब्ध्वा दिव्यशरच्छते ।  
वृत्ते स्वर्लोकतां भूयो लब्धभक्ती भविष्यतः ॥ २२ ॥  
श्रीशुक उवाच ।  
एवमुक्त्वा स देवर्षिः गतो नारायणाश्रमम् ।  
नलकूवरमणिग्रीवौ आसतुः यमलार्जुनौ ॥ २३ ॥  
ऋषेर्भागवत मुख्यस्य सत्यं कर्तुं वचो हरिः ।  
जगाम शनकैस्तत्र यत्रास्तां यमलार्जुनौ ॥ २४ ॥  
देवर्षिर्मे प्रियतमो यदिमौ धनदात्मजौ ।  
तत्तथा साधयिष्यामि यद्गीतं तन्महात्मना ॥ २५ ॥  
इत्यन्तरेणार्जुनयोः कृष्णस्तु यमयोर्ययौ ।  
आत्मनिर्वेशमात्रेण तिर्यग्गतं उलूखलम् ॥ २६ ॥  
( वसंततिलका )  
बालेन निष्कर्षयतान्वगुलूखलं तद्  
दामोदरेण तरसोत्कलिताङ्‌घ्रिबन्धौ ।  
निष्पेततुः परमविक्रमितातिवेप  
स्कन्धप्रवालविटपौ कृतचण्डशब्दौ ॥ २७ ॥  
तत्र श्रिया परमया ककुभः स्फुरन्तौ  
सिद्धावुपेत्य कुजयोरिव जातवेदाः ।  
कृष्णं प्रणम्य शिरसाखिललोकनाथं  
बद्धाञ्जली विरजसाविदमूचतुः स्म ॥ २८ ॥  
( अनुष्टुप् )  
कृष्ण कृष्ण महायोगिन् त्वमाद्यः पुरुषः परः ।  
व्यक्ताव्यक्तमिदं विश्वं रूपं ते ब्राह्मणा विदुः ॥ २९ ॥  
त्वमेकः सर्वभूतानां देहास्वात्मेन्द्रियेश्वरः ।  
त्वमेव कालो भगवान् विष्णुरव्यय ईश्वरः ॥ ३० ॥  
त्वं महान् प्रकृतिः सूक्ष्मा रजःसत्त्वतमोमयी ।  
त्वमेव पुरुषोऽध्यक्षः सर्वक्षेत्रविकारवित् ॥ ३१ ॥  
गृह्यमाणैस्त्वमग्राह्यो विकारैः प्राकृतैर्गुणैः ।  
को न्विहार्हति विज्ञातुं प्राक्‌सिद्धं गुणसंवृतः ॥ ३२ ॥  
तस्मै तुभ्यं भगवते वासुदेवाय वेधसे ।  
आत्मद्योतगुणैश्छन्न महिम्ने ब्रह्मणे नमः ॥ ३३ ॥  
यस्यावतारा ज्ञायन्ते शरीरेष्वशरीरिणः ।  
तैस्तैरतुल्यातिशयैः वीर्यैर्देहिष्वसङ्‌गतैः ॥ ३४ ॥  
स भवान् सर्वलोकस्य भवाय विभवाय च ।  
अवतीर्णोंऽशभागेन साम्प्रतं पतिराशिषाम् ॥ ३५ ॥  
नमः परमकल्याण नमः परममङ्‌गल ।  
वासुदेवाय शान्ताय यदूनां पतये नमः ॥ ३६ ॥  
अनुजानीहि नौ भूमन् तवानुचरकिङ्‌करौ ।  
दर्शनं नौ भगवत ऋषेरासीदनुग्रहात् ॥ ३७ ॥  
( वसंततिलका )  
वाणी गुणानुकथने श्रवणौ कथायां  
हस्तौ च कर्मसु मनस्तव पादयोर्नः ।  
स्मृत्यां शिरस्तव निवासजगत्प्रणामे  
दृष्टिः सतां दर्शनेऽस्तु भवत्तनूनाम् ॥ ३८ ॥  
श्रीशुक उवाच ।  
( अनुष्टुप् )  
इत्थं सङ्‌कीर्तितस्ताभ्यां भगवान् गोकुलेश्वरः ।  
दाम्ना चोलूखले बद्धः प्रहसन्नाह गुह्यकौ ॥ ३९ ॥  
श्रीभगवानुवाच ।  
ज्ञातं मम पुरैवैतद् ऋषिणा करुणात्मना ।  
यत् श्रीमदान्धयोर्वाग्भिः विभ्रंशोऽनुग्रहः कृतः ॥ ४० ॥  
साधूनां समचित्तानां सुतरां मत्कृतात्मनाम् ।  
दर्शनान्नो भवेद्बन्धः पुंसोऽक्ष्णोः सवितुर्यथा ॥ ४१ ॥  
तद्गच्छतं मत्परमौ नलकूबर सादनम् ।  
सञ्जातो मयि भावो वां ईप्सितः परमोऽभवः ॥ ४२ ॥  
श्रीशुक उवाच ।  
इत्युक्तौ तौ परिक्रम्य प्रणम्य च पुनः पुनः ।  
बद्धोलूखलमामन्त्र्य जग्मतुर्दिशमुत्तराम् ॥ ४३ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे दशमोऽध्यायः ॥ १० ॥  
हरिः ॐ तत्सत् श्रीकृष्णार्पणमस्तु ॥