---
title: ०४९
---
अक्रूरस्य हस्तिनापुरे गमनं; कुन्त्याः करुणोद्‌गारः; अक्रूरधृतराष्ट संवादः; अक्रूरस्य पुनर्यदुपूर्यामागमनंच -  
श्रीशुक उवाच -  
( अनुष्टुप् )  
स गत्वा हास्तिनपुरं पौरवेन्द्रयशोऽङ्‌कितम् ।  
ददर्श तत्राम्बिकेयं सभीष्मं विदुरं पृथाम् ॥ १ ॥  
सहपुत्रं च बाह्लीकं भारद्वाजं सगौतमम् ।  
कर्णं सुयोधनं द्रौणिं पाण्डवान्सुहृदोऽपरान् ॥ २ ॥  
यथावद् उपसङ्‌गम्य बन्धुभिर्गान्दिनीसुतः ।  
सम्पृष्टस्तैः सुहृद्वार्तां स्वयं चापृच्छदव्ययम् ॥ ३ ॥  
उवास कतिचिन्मासान् राज्ञो वृत्तविवित्सया ।  
दुष्प्रजस्याल्पसारस्य खलच्छन्दानुवर्तिनः ॥ ४ ॥  
तेज ओजो बलं वीर्यं प्रश्रयादींश्च सद्गुणान् ।  
प्रजानुरागं पार्थेषु न सहद्‌भिश्चिकीर्षितम् ॥ ५ ॥  
कृतं च धार्तराष्ट्रैर्यद् गरदानाद्यपेशलम् ।  
आचख्यौ सर्वमेवास्मै पृथा विदुर एव च ॥ ६ ॥  
पृथा तु भ्रातरं प्राप्तं अक्रूरमुपसृत्य तम् ।  
उवाच जन्मनिलयं स्मरन्त्यश्रुकलेक्षणा ॥ ७ ॥  
अपि स्मरन्ति नः सौम्य पितरौ भ्रातरश्च मे ।  
भगिन्यौ भ्रातृपुत्राश्च जामयः सख्य एव च ॥ ८ ॥  
भ्रात्रेयो भगवान् कृष्णः शरण्यो भक्तवत्सलः ।  
पैतृष्वसेयान् स्मरति रामश्चाम्बुरुहेक्षणः ॥ ९ ॥  
सपत्नमध्ये शोचन्तीं वृकानां हरिणीमिव ।  
सान्त्वयिष्यति मां वाक्यैः पितृहीनांश्च बालकान् ॥ १० ॥  
कृष्ण कृष्ण महायोगिन् विश्वात्मन् विश्वभावन ।  
प्रपन्नां पाहि गोविन्द शिशुभिश्चावसीदतीम् ॥ ११ ॥  
नान्यत्तव पदाम्भोजात् पश्यामि शरणं नृणाम् ।  
बिभ्यतां मृत्युसंसाराद् ईस्वरस्यापवर्गिकात् ॥ १२ ॥  
नमः कृष्णाय शुद्धाय ब्रह्मणे परमात्मने ।  
योगेश्वराय योगाय त्वामहं शरणं गता ॥ १३ ॥  
श्रीशुक उवाच -  
इत्यनुस्मृत्य स्वजनं कृष्णं च जगदीश्वरम् ।  
प्रारुदद् दुखिता राजन् भवतां प्रपितामही ॥ १४ ॥  
समदुःखसुखोऽक्रूरो विदुरश्च महायशाः ।  
सान्त्वयामासतुः कुन्तीं तत्पुत्रोत्पत्तिहेतुभिः ॥ १५ ॥  
यास्यन् राजानमभ्येत्य विषमं पुत्रलालसम् ।  
अवदत्सुहृदां मध्ये बन्धुभिः सौहृदोदितम् ॥ १६ ॥  
अक्रूर उवाच -  
भो भो वैचित्रवीर्य त्वं कुरूणां कीर्तिवर्धन ।  
भ्रातर्युपरते पाण्डौ अधुनाऽऽसनमास्थितः ॥ १७ ॥  
धर्मेण पालयन् उर्वीं प्रजाः शीलेन रञ्जयन् ।  
वर्तमानः समः स्वेषु श्रेयः कीर्तिमवाप्स्यसि ॥ १८ ॥  
अन्यथा त्वाचरँल्लोके गर्हितो यास्यसे तमः ।  
तस्मात्समत्वे वर्तस्व पाण्डवेष्वात्मजेषु च ॥ १९ ॥  
नेह चात्यन्तसंवासः कस्यचित् केनचित् सह ।  
राजन् स्वेनापि देहेन किमु जायात्मजादिभिः ॥ २० ॥  
एकः प्रसूयते जन्तुः एक एव प्रलीयते ।  
एकोऽनुभुङ्‌क्ते सुकृतं एक एव च दुष्कृतम् ॥ २१ ॥  
अधर्मोपचितं वित्तं हरन्त्यन्येऽल्पमेधसः ।  
सम्भोजनीयापदेशैः जलानीव जलौकसः ॥ २२ ॥  
पुष्णाति यानधर्मेण स्वबुद्ध्या तमपण्डितम् ।  
तेऽकृतार्थं प्रहिण्वन्ति प्राणा रायः सुतादयः ॥ २३ ॥  
स्वयं किल्बिषमादाय तैस्त्यक्तो नार्थकोविदः ।  
असिद्धार्थो विशत्यन्धं स्वधर्मविमुखस्तमः ॥ २४ ॥  
तस्माल्लोकमिमं राजन् स्वप्नमायामनोरथम् ।  
वीक्ष्यायम्यात्मनात्मानं समः शान्तो भव प्रभो ॥ २५ ॥  
धृतराष्ट्र उवाच -  
यथा वदति कल्याणीं वाचं दानपते भवान् ।  
तथानया न तृप्यामि मर्त्यः प्राप्य यथामृतम् ॥ २६ ॥  
तथापि सूनृता सौम्य हृदि न स्थीयते चले ।  
पुत्रानुरागविषमे विद्युत् सौदामनी यथा ॥ २७ ॥  
ईश्वरस्य विधिं को नु विधुनोत्यन्यथा पुमान् ।  
भूमेर्भारावताराय योऽवतीर्णो यदोः कुले ॥ २८ ॥  
( वसंततिलका )  
यो दुर्विमर्शपथया निजमाययेदं  
सृष्ट्वा गुणान् विभजते तदनुप्रविष्टः ।  
तस्मै नमो दुरवबोधविहारतन्त्र  
संसारचक्रगतये परमेश्वराय ॥ २९ ॥  
श्रीशुक उवाच -  
( अनुष्टुप् )  
इत्यभिप्रेत्य नृपतेः अभिप्रायं स यादवः ।  
सुहृद्‌भिः समनुज्ञातः पुनर्यदुपुरीमगात् ॥ ३० ॥  
शशंस रामकृष्णाभ्यां धृतराष्ट्रविचेष्टितम् ।  
पाण्डवान् प्रति कौरव्य यदर्थं प्रेषितः स्वयम् ॥ ३१ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे एकोनपञ्चाशोऽध्यायः ॥ ४९ ॥  
हरिः ॐ तत्सत् श्रीकृष्णार्पणमस्तु ॥