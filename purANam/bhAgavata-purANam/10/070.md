---
title: ०७०
---
श्रीकृष्णस्याह्निककृत्यवर्णनं; युधिष्ठिरसंदेशमादाय नारदस्य,  
जरासंधकारानिबद्धनृपाणां संदेशमादाय दूतस्य चागमनम् -  
श्रीशुक उवाच -  
( अनुष्टुप् )  
अथोषस्युपवृत्तायां कुक्कुटान् कूजतोऽशपन् ।  
गृहीतकण्ठ्यः पतिभिः भाधव्यो विरहातुराः ॥ १ ॥  
वयांस्यरूरुवन् कृष्णं बोधयन्तीव वन्दिनः ।  
गायत्स्वलिष्वनिद्राणि मन्दारवनवायुभिः ॥ २ ॥  
मुहूर्तं तं तु वैदर्भी नामृष्यद् अतिशोभनम् ।  
परिरम्भणविश्लेषात् प्रियबाह्वन्तरं गता ॥ ३ ॥  
ब्राह्मे मुहूर्त उत्थाय वार्युपस्पृश्य माधवः ।  
दध्यौ प्रसन्नकरण आत्मानं तमसः परम् ॥ ४ ॥  
( मिश्र )  
एकं स्वयंज्योतिरनन्यमव्ययं  
स्वसंस्थया नित्यनिरस्तकल्मषम् ।  
ब्रह्माख्यमस्योद्‌भवनाशहेतुभिः  
स्वशक्तिभिर्लक्षितभावनिर्वृतिम् ॥ ५ ॥  
अथाप्लुतोऽम्भस्यमले यथाविधि  
क्रियाकलापं परिधाय वाससी ।  
चकार सन्ध्योपगमादि सत्तमो  
हुतानलो ब्रह्म जजाप वाग्यतः ॥ ६ ॥  
( अनुष्टुप् )  
उपस्थायार्कमुद्यन्तं तर्पयित्वात्मनः कलाः ।  
देवान् ऋषीन् पितॄन् वृद्धान् विप्रानभ्यर्च्य चात्मवान् ॥ ७ ॥  
धेनूनां रुक्मश्रृङ्गीणां साध्वीनां मौक्तिकस्रजाम् ।  
पयस्विनीनां गृष्टीनां सवत्सानां सुवाससाम् ॥ ८ ॥  
ददौ रूप्यखुराग्राणां क्षौमाजिनतिलैः सह ।  
अलङ्कृतेभ्यो विप्रेभ्यो बद्वं बद्वं दिने दिने ॥ ९ ॥  
गोविप्रदेवतावृद्ध गुरून् भूतानि सर्वशः ।  
नमस्कृत्यात्मसंभूतीः मङ्गलानि समस्पृशत् ॥ १० ॥  
आत्मानं भूषयामास नरलोकविभूषणम् ।  
वासोभिर्भूषणैः स्वीयैः दिव्यस्रग् अनुलेपनैः ॥ ११ ॥  
अवेक्ष्याज्यं तथाऽऽदर्शं गोवृषद्विजदेवताः ।  
कामांश्च सर्ववर्णानां पौरान्तःपुरचारिणाम् ।  
प्रदाप्य प्रकृतीः कामैः प्रतोष्य प्रत्यनन्दत ॥ १२ ॥  
संविभज्याग्रतो विप्रान् स्रक्‌ताम्बूलानुलेपनैः ।  
सुहृदः प्रकृतीर्दारान् उपायुङ्क्त ततः स्वयम् ॥ १३ ॥  
तावत् सूत उपानीय स्यन्दनं परमाद्‌भुतम् ।  
सुग्रीवाद्यैर्हयैर्युक्तं प्रणम्यावस्थितोऽग्रतः ॥ १४ ॥  
गृहीत्वा पाणिना पाणी सारथेस्तमथारुहत् ।  
सात्यक्युद्धवसंयुक्तः पूर्वाद्रिमिव भास्करः ॥ १५ ॥  
ईक्षितोऽन्तःपुरस्त्रीणां सव्रीडप्रेमवीक्षितैः ।  
कृच्छ्राद् विसृष्टो निरगात् जातहासो हरन् मनः ॥ १६ ॥  
सुधर्माख्यां सभां सर्वैः वृष्णिभिः परिवारितः ।  
प्राविशद् यन्निविष्टानां न सन्त्यङ्ग षडूर्मयः ॥ १७ ॥  
( वंशस्था )  
तत्रोपविष्टः परमासने विभुः  
बभौ स्वभासा ककुभोऽवभासयन् ।  
वृतो नृसिंहैर्यदुभिर्यदूत्तमो  
यथोडुराजो दिवि तारकागणैः ॥ १८ ॥  
( अनुष्टुप् )  
तत्रोपमंत्रिणो राजन् नानाहास्यरसैर्विभुम् ।  
उपतस्थुर्नटाचार्या नर्तक्यस्ताण्डवैः पृथक् ॥ १९ ॥  
मृदङ्गवीणामुरज वेणुतालदरस्वनैः ।  
ननृतुर्जगुस्तुष्टुवुश्च सूतमागधवन्दिनः ॥ २० ॥  
तत्राहुर्ब्राह्मणाः केचित् आसीना ब्रह्मवादिनः ।  
पूर्वेषां पुण्ययशसां राज्ञां चाकथयन् कथाः ॥ २१ ॥  
तत्रैकः पुरुषो राजन् आगतोऽपूर्वदर्शनः ।  
विज्ञापितो भगवते प्रतीहारैः प्रवेशितः ॥ २२ ॥  
स नमस्कृत्य कृष्णाय परेशाय कृताञ्जलिः ।  
राज्ञामावेदयद् दुखं जरासन्धनिरोधजम् ॥ २३ ॥  
ये च दिग्विजये तस्य सन्नतिं न ययुर्नृपाः ।  
प्रसह्य रुद्धास्तेनासन् अयुते द्वे गिरिव्रजे ॥ २४ ॥  
राजान ऊचुः -  
कृष्ण कृष्णाप्रमेयात्मन् प्रपन्नभयभञ्जन ।  
वयं त्वां शरणं यामो भवभीताः पृथग्धियः ॥ २५ ॥  
( वसंततिलका )  
लोको विकर्मनिरतः कुशले प्रमत्तः  
कर्मण्ययं त्वदुदिते भवदर्चने स्वे ।  
यस्तावदस्य बलवानिह जीविताशां  
सद्यश्छिनत्त्यनिमिषाय नमोऽस्तु तस्मै ॥ २६ ॥  
लोके भवाञ्जगदिनः कलयावतीर्णः  
सद् रक्षणाय खलनिग्रहणाय चान्यः ।  
कश्चित् त्वदीयमतियाति निदेशमीश  
किं वा जनः स्वकृतमृच्छति तन्न विद्मः ॥ २७ ॥  
स्वप्नायितं नृपसुखं परतंत्रमीश  
शश्वद्‌भयेन मृतकेन धुरं वहामः ।  
हित्वा तदात्मनि सुखं त्वदनीहलभ्यं  
क्लिश्यामहेऽतिकृपणास्तव माययेह ॥ २८ ॥  
तन्नो भवान् प्रणतशोकहराङ्‌घ्रियुग्मो  
बद्धान् वियुङ्क्ष्व मगधाह्वयकर्मपाशात् ।  
यो भूभुजोऽयुतमतङ्गजवीर्यमेको  
बिभ्रद् रुरोध भवने मृगराडिवावीः ॥ २९ ॥  
यो वै त्वया द्विनवकृत्व उदात्तचक्र  
भग्नो मृधे खलु भवन्तमनन्तवीर्यम् ।  
जित्वा नृलोकनिरतं सकृदूढदर्पो  
युष्मत्प्रजा रुजति नोऽजित तद्विधेहि ॥ ३० ॥  
दूत उवाच -  
( अनुष्टुप् )  
इति मागधसंरुद्धा भवद्दर्शनकाङ्‌क्षिणः ।  
प्रपन्नाः पादमूलं ते दीनानां शं विधीयताम् ॥ ३१ ॥  
श्रीशुक उवाच -  
राजदूते ब्रुवत्येवं देवर्षिः परमद्युतिः ।  
बिभ्रत् पिङ्गजटाभारं प्रादुरासीद् यथा रविः ॥ ३२ ॥  
तं दृष्ट्वा भगवान् कृष्णः सर्वलोकेश्वरेश्वरः ।  
ववन्द उत्थितः शीर्ष्णा ससभ्यः सानुगो मुदा ॥ ३३ ॥  
सभाजयित्वा विधिवत् कृतासनपरिग्रहम् ।  
बभाषे सुनृतैर्वाक्यैः श्रद्धया तर्पयन् मुनिम् ॥ ३४ ॥  
अपि स्विदद्य लोकानां त्रयाणां अकुतोभयम् ।  
ननु भूयान् भगवतो लोकान् पर्यटतो गुणः ॥ ३५ ॥  
न हि तेऽविदितं किञ्चित् लोकेषु ईश्वर कर्तृषु ।  
अथ पृच्छामहे युष्मान् पाण्डवानां चिकीर्षितम् ॥ ३६ ॥  
श्रीनारद उवाच -  
( मिश्र )  
दृष्टा माया ते बहुशो दुरत्यया  
माया विभो विश्वसृजश्च मायिनः ।  
भूतेषु भूमंश्चरतः स्वशक्तिभिः  
वह्नेरिवच्छन्नरुचो न मेऽद्‌भुतम् ॥ ३७ ॥  
तवेहितं कोऽर्हति साधु वेदितुं  
स्वमाययेदं सृजतो नियच्छतः ।  
यद् विद्यमानात् मतयावभासते  
तस्मै नमस्ते स्वविलक्षणात्मने ॥ ३८ ॥  
जीवस्य यः संसरतो विमोक्षणं  
न जानतोऽनर्थवहाच्छरीरतः ।  
लीलावतारैः स्वयशः प्रदीपकं  
प्राज्वालयत्त्वा तमहं प्रपद्ये ॥ ३९ ॥  
( अनुष्टुप् )  
अथाप्याश्रावये ब्रह्म नरलोकविडम्बनम् ।  
राज्ञः पैतृष्वसेयस्य भक्तस्य च चिकीर्षितम् ॥ ४० ॥  
यक्ष्यति त्वां मखेन्द्रेण राजसूयेन पाण्डवः ।  
पारमेष्ठ्यकामो नृपतिः तद्‌भवाननुमोदताम् ॥ ४१ ॥  
तस्मिन् देव क्रतुवरे भवन्तं वै सुरादयः ।  
दिदृक्षवः समेष्यन्ति राजानश्च यशस्विनः ॥ ४२ ॥  
श्रवणात् कीर्तनाद् ध्यानात् पूयन्तेऽन्तेवसायिनः ।  
तव ब्रह्ममयस्येश किमुतेक्षाभिमर्शिनः ॥ ४३ ॥  
( वसंततिलका )  
यस्यामलं दिवि यशः प्रथितं रसायां  
भूमौ च ते भुवनमङ्गल दिग्वितानम् ।  
मन्दाकिनीति दिवि भोगवतीति चाधो  
गङ्गेति चेह चरणाम्बु पुनाति विश्वम् ॥ ४४ ॥  
श्रीशुक उवाच -  
( अनुष्टुप् )  
तत्र तेष्वात्मपक्षेष्व गृह्णत्सु विजिगीषया ।  
वाचः पेशैः स्मयन् भृत्यमुद्धवं प्राह केशवः ॥ ४५ ॥  
श्रीभगवानुवाच -  
त्वं हि नः परमं चक्षुः सुहृन् मंत्रार्थतत्त्ववित् ।  
अथात्र ब्रूह्यनुष्ठेयं श्रद्दध्मः करवाम तत् ॥ ४६ ॥  
इत्युपामंत्रितो भर्त्रा सर्वज्ञेनापि मुग्धवत् ।  
निदेशं शिरसाऽऽधाय उद्धवः प्रत्यभाषत ॥ ४७ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
भगवद्यानविचारे नाम सप्ततितमोऽध्यायः ॥ ७० ॥  
हरिः ॐ तत्सत् श्रीकृष्णार्पणमस्तु ॥