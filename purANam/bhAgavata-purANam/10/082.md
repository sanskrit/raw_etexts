---
title: ०८२

---
कुरुक्षेत्रे सूर्योपरागपर्वणि यदुभिः सह कुरूणां नन्दादिगोपानां च समागमः -  
श्रीशुक उवाच -  
( अनुष्टुप् )  
अथैकदा द्वारवत्यां वसतो रामकृष्णयोः ।  
सूर्योपरागः सुमहानासीत्कल्पक्षये यथा ॥ १ ॥  
तं ज्ञात्वा मनुजा राजन्पुरस्तादेव सर्वतः ।  
समन्तपञ्चकं क्षेत्रं ययुः श्रेयोविधित्सया ॥ २ ॥  
निःक्षत्रियां महीं कुर्वन्रामः शस्त्रभृतां वरः ।  
नृपाणां रुधिरौघेण यत्र चक्रे महाह्रदान् ॥ ३ ॥  
ईजे च भगवान्रामो यत्रास्पृष्टोऽपि कर्मणा ।  
लोकं सङ्ग्राहयन्नीशो यथान्योऽघापनुत्तये ॥ ४ ॥  
महत्यां तीर्थयात्रायां तत्रागन्भारतीः प्रजाः ।  
वृष्णयश्च तथाक्रूर वसुदेवाहुकादयः ॥ ५ ॥  
ययुर्भारत तत्क्षेत्रं स्वमघं क्षपयिष्णवः ।  
गदप्रद्युम्नसाम्बाद्याः सुचन्द्रशुकसारणैः ॥ ६ ॥  
आस्तेऽनिरुद्धो रक्षायां कृतवर्मा च यूथपः ।  
ते रथैर्देवधिष्ण्याभैः हयैश्च तरलप्लवैः ॥ ७ ॥  
गजैर्नदद्‌भिरभ्राभैः नृभिर्विद्याधरद्युभिः ।  
व्यरोचन्त महातेजाः पथि काञ्चनमालिनः ॥ ८ ॥  
दिव्यस्रग्वस्त्रसन्नाहाः कलत्रैः खेचरा इव ।  
तत्र स्नात्वा महाभागा उपोष्य सुसमाहिताः ॥ ९ ॥  
ब्राह्मणेभ्यो ददुर्धेनूः वासःस्रग्‌रुक्ममालिनीः ।  
रामह्रदेषु विधिवत् पुनराप्लुत्य वृष्णयः ॥ १० ॥  
ददुः स्वन्नं द्विजाग्र्येभ्यः कृष्णे नो भक्तिरस्त्विति ।  
स्वयं च तदनुज्ञाता वृष्णयः कृष्णदेवताः ॥ ११ ॥  
भुक्त्वोपविविशुः कामं स्निग्धच्छायाङ्‌घ्रिपाङ्‌घ्रिषु ।  
तत्रागतांस्ते ददृशुः सुहृत्सम्बन्धिनो नृपान् ॥ १२ ॥  
मत्स्योशीनरकौशल्य विदर्भकुरुसृञ्जयान् ।  
काम्बोजकैकयान् मद्रान् कुन्तीनानर्तकेरलान् ॥ १३ ॥  
अन्यांश्चैवात्मपक्षीयान् परांश्च शतशो नृप ।  
नन्दादीन् सुहृदो गोपान् गोपीश्चोत्कण्ठिताश्चिरम् ॥ १४ ॥  
( मिश्र )  
अन्योन्यसन्दर्शनहर्षरंहसा  
प्रोत्फुल्लहृद्वक्त्रसरोरुहश्रियः ।  
आश्लिष्य गाढं नयनैः स्रवज्जला  
हृष्यत्त्वचो रुद्धगिरो ययुर्मुदम् ॥ १५ ॥  
स्त्रियश्च संवीक्ष्य मिथोऽतिसौहृद  
स्मितामलापाङ्गदृशोऽभिरेभिरे ।  
स्तनैः स्तनान् कुङ्कुमपङ्करूषितान्  
निहत्य दोर्भिः प्रणयाश्रुलोचनाः ॥ १६ ॥  
( अनुष्टुप् )  
ततोऽभिवाद्य ते वृद्धान् यविष्ठैरभिवादिताः ।  
स्वागतं कुशलं पृष्ट्वा चक्रुः कृष्णकथा मिथः ॥ १७ ॥  
पृथा भ्रातॄन् स्वसॄर्वीक्ष्य तत्पुत्रान् पितरावपि ।  
भ्रातृपत्नीर्मुकुन्दं च जहौ सङ्कथया शुचः ॥ १८ ॥  
कुन्त्युवाच -  
आर्य भ्रातरहं मन्ये आत्मानमकृताशिषम् ।  
यद्वा आपत्सु मद्वार्तां नानुस्मरथ सत्तमाः ॥ १९ ॥  
सुहृदो ज्ञातयः पुत्रा भ्रातरः पितरावपि ।  
नानुस्मरन्ति स्वजनं यस्य दैवमदक्षिणम् ॥ २० ॥  
श्रीवसुदेव उवाच -  
अम्ब मास्मानसूयेथा दैवक्रीडनकान् नरान् ।  
ईशस्य हि वशे लोकः कुरुते कार्यतेऽथ वा ॥ २१ ॥  
कंसप्रतापिताः सर्वे वयं याता दिशं दिशम् ।  
एतर्ह्येव पुनः स्थानं दैवेनासादिताः स्वसः ॥ २२ ॥  
श्रीशुक उवाच -  
वसुदेवोग्रसेनाद्यैः यदुभिस्तेऽर्चिता नृपाः ।  
आसन् अच्युतसन्दर्श परमानन्दनिर्वृताः ॥ २३ ॥  
भीष्मो द्रोणोऽम्बिकापुत्रो गान्धारी ससुता तथा ।  
सदाराः पाण्डवाः कुन्ती सञ्जयो विदुरः कृपः ॥ २४ ॥  
कुन्तीभोजो विराटश्च भीष्मको नग्नजिन्महान् ।  
पुरुजिद् द्रुपदः शल्यो धृष्टकेतुः सकाशिराट् ॥ २५ ॥  
दमघोषो विशालाक्षो मैथिलो मद्रकेकयौ ।  
युधामन्युः सुशर्मा च ससुता बाह्लिकादयः ॥ २६ ॥  
राजानो ये च राजेन्द्र युधिष्ठिरमनुव्रताः ।  
श्रीनिकेतं वपुः शौरेः सस्त्रीकं वीक्ष्य विस्मिताः ॥ २७ ॥  
अथ ते रामकृष्णाभ्यां सम्यक् प्राप्तसमर्हणाः ।  
प्रशशंसुर्मुदा युक्ता वृष्णीन् कृष्णपरिग्रहान् ॥ २८ ॥  
अहो भोजपते यूयं जन्मभाजो नृणामिह ।  
यत् पश्यथासकृत् कृष्णं दुर्दर्शमपि योगिनाम् ॥ २९ ॥  
( वसन्ततिलका )  
यद्विश्रुतिः श्रुतिनुतेदमलं पुनाति  
पादावनेजनपयश्च वचश्च शास्त्रम् ।  
भूः कालभर्जितभगापि यदङ्‌घ्रिपद्म  
स्पर्शोत्थशक्तिरभिवर्षति नोऽखिलार्थान् ॥ ३० ॥  
तद्दर्शनस्पर्शनानुपथप्रजल्प  
शय्यासनाशनसयौनसपिण्डबन्धः ।  
येषां गृहे निरयवर्त्मनि वर्ततां वः  
स्वर्गापवर्गविरमः स्वयमास विष्णुः ॥ ३१ ॥  
श्रीशुक उवाच -  
( अनुष्टुप् )  
नन्दस्तत्र यदून् प्राप्तान् ज्ञात्वा कृष्णपुरोगमान् ।  
तत्रागमद्वृतो गोपैः अनः स्थार्थैः दिदृक्षया ॥ ३२ ॥  
तं दृष्ट्वा वृष्णयो हृष्टाः तन्वः प्राणमिवोत्थिताः ।  
परिषस्वजिरे गाढं चिरदर्शनकातराः ॥ ३३ ॥  
वसुदेवः परिष्वज्य सम्प्रीतः प्रेमविह्वलः ।  
स्मरन् कंसकृतान् क्लेशान् पुत्रन्यासं च गोकुले ॥ ३४ ॥  
कृष्णरामौ परिष्वज्य पितरावभिवाद्य च ।  
न किञ्चनोचतुः प्रेम्णा साश्रुकण्ठौ कुरूद्वह ॥ ३५ ॥  
तावात्मासनमारोप्य बाहुभ्यां परिरभ्य च ।  
यशोदा च महाभागा सुतौ विजहतुः शुचः ॥ ३६ ॥  
रोहिणी देवकी चाथ परिष्वज्य व्रजेश्वरीम् ।  
स्मरन्त्यौ तत्कृतां मैत्रीं बाष्पकण्ठ्यौ समूचतुः ॥ ३७ ॥  
का विस्मरेत वां मैत्रीं अनिवृत्तां व्रजेश्वरि ।  
अवाप्याप्यैन्द्रमैश्वर्यं यस्या नेह प्रतिक्रिया ॥ ३८ ॥  
( वसन्ततिलका )  
एतावदृष्टपितरौ युवयोः स्म पित्रोः  
सम्प्रीणनाभ्युदयपोषणपालनानि ।  
प्राप्योषतुर्भवति पक्ष्म ह यद्वदक्ष्णोः  
न्यस्तावकुत्र च भयौ न सतां परः स्वः ॥ ३९ ॥  
श्रीशुक उवाच -  
गोप्यश्च कृष्णमुपलभ्य चिरादभीष्टं  
यत्प्रेक्षणे दृशिषु पक्ष्मकृतं शपन्ति ।  
दृग्भिर्हृदीकृतमलं परिरभ्य सर्वाः  
तद्‌भावमापुरपि नित्ययुजां दुरापम् ॥ ४० ॥  
( अनुष्टुप् )  
भगवांस्तास्तथाभूता विविक्त उपसङ्गतः ।  
आश्लिष्यानामयं पृष्ट्वा प्रहसन् इदमब्रवीत् ॥ ४१ ॥  
अपि स्मरथ नः सख्यः स्वानामर्थचिकीर्षया ।  
गतांश्चिरायिताञ्छत्रु पक्षक्षपणचेतसः ॥ ४२ ॥  
अप्यवध्यायथास्मान् स्विदकृतज्ञाविशङ्कया ।  
नूनं भूतानि भगवान् युनक्ति वियुनक्ति च ॥ ४३ ॥  
वायुर्यथा घनानीकं तृणं तूलं रजांसि च ।  
संयोज्याक्षिपते भूयः तथा भूतानि भूतकृत् ॥ ४४ ॥  
मयि भक्तिर्हि भूतानां अमृतत्वाय कल्पते ।  
दिष्ट्या यदासीत् मत्स्नेहो भवतीनां मदापनः ॥ ४५ ॥  
अहं हि सर्वभूतानां आदिरन्तोऽन्तरं बहिः ।  
भौतिकानां यथा खं वार्भूर्वायुर्ज्योतिरङ्गनाः ॥ ४६ ॥  
एवं ह्येतानि भूतानि भूतेष्वात्माऽऽत्मना ततः ।  
उभयं मय्यथ परे पश्यताभातमक्षरे ॥ ४७ ॥  
श्रीशुक उवाच -  
अध्यात्मशिक्षया गोप्य एवं कृष्णेन शिक्षिताः ।  
तदनुस्मरणध्वस्त जीवकोशास्तमध्यगन् ॥ ४८ ॥  
( वसन्ततिलका )  
आहुश्च ते नलिननाभ पदारविन्दं  
योगेश्वरैर्हृदि विचिन्त्यमगाधबोधैः ।  
संसारकूपपतितोत्तरणावलम्बं  
गेहं जुषामपि मनस्युदियात् सदा नः ॥ ४९ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
वृष्णीगोपसङ्गमो नाम द्व्यशीतितमोऽध्यायः ॥ ८२ ॥  
हरिः ॐ तत्सत् श्रीकृष्णार्पणमस्तु ॥