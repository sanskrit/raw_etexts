---
title: ०४१

---
रामकृष्णयोर्मथुरायां प्रवेशः; रजकवधः वायकमालाकारयोरनुग्रहेणं च  
श्रीशुक उवाच -  
( अनुष्टुप् )  
स्तुवतस्तस्य भगवान् दर्शयित्वा जले वपुः ।  
भूयः समाहरत् कृष्णो नटो नाट्यमिवात्मनः ॥ १ ॥  
सोऽपि चान्तर्हितं वीक्ष्य जलाद् उन्मज्ज्य सत्वरः ।  
कृत्वा चावश्यकं सर्वं विस्मितो रथमागमत् ॥ २ ॥  
तं अपृच्छद् हृषीकेशः किं ते दृष्टमिवाद्भुतम् ।  
भूमौ वियति तोये वा तथा त्वां लक्षयामहे ॥ ३ ॥  
श्रीअक्रूर उवाच -  
अद्भुतानीह यावन्ति भूमौ वियति वा जले ।  
त्वयि विश्वात्मके तानि किं मेऽदृष्टं विपश्यतः ॥ ४ ॥  
यत्राद्भुतानि सर्वाणि भूमौ वियति वा जले ।  
तं त्वानुपश्यतो ब्रह्मन् किं मे दृष्टमिहाद्भुतम् ॥ ५ ॥  
इत्युक्त्वा चोदयामास स्यन्दनं गान्दिनीसुतः ।  
मथुरां अनयद् रामं कृष्णं चैव दिनात्यये ॥ ६ ॥  
मार्गे ग्रामजना राजन् तत्र तत्रोपसङ्‌गताः ।  
वसुदेवसुतौ वीक्ष्य प्रीता दृष्टिं न चाददुः ॥ ७ ॥  
तावद् व्रजौकसस्तत्र नन्दगोपादयोऽग्रतः ।  
पुरोपवनमासाद्य प्रतीक्षन्तोऽवतस्थिरे ॥ ८ ॥  
तान् समेत्याह भगवान् अक्रूरं जगदीश्वरः ।  
गृहीत्वा पाणिना पाणिं प्रश्रितं प्रहसन्निव ॥ ९ ॥  
भवान् प्रविशतामग्रे सहयानः पुरीं गृहम् ।  
वयं त्विहावमुच्याथ ततो द्रक्ष्यामहे पुरीम् ॥ १० ॥  
श्रीअक्रूर उवाच -  
नाहं भवद्भ्यां रहितः प्रवेक्ष्ये मथुरां प्रभो ।  
त्यक्तुं नार्हसि मां नाथ भक्तं ते भक्तवत्सल ॥ ११ ॥  
आगच्छ याम गेहान् नः सनाथान् कुर्वधोक्षज ।  
सहाग्रजः सगोपालैः सुहृद्‌भिश्च सुहृत्तम ॥ १२ ॥  
पुनीहि पादरजसा गृहान्नो गृहमेधिनाम् ।  
यच्छौचेनानुतृप्यन्ति पितरः साग्नयः सुराः ॥ १३ ॥  
अवनिज्याङ्‌घ्रियुगलं आसीत् श्लोक्यो बलिर्महान् ।  
ऐश्वर्यं अतुलं लेभे गतिं चैकान्तिनां तु या ॥ १४ ॥  
आपस्तेऽङ्‌घ्र्यवनेजन्यः त्रींल्लोकान् शुचयोऽपुनन् ।  
शिरसाधत्त याः शर्वः स्वर्याताः सगरात्मजाः ॥ १५ ॥  
देवदेव जगन्नाथ पुण्यश्रवणकीर्तन ।  
यदूत्तमोत्तमःश्लोक नारायण नमोऽस्तु ते ॥ १६ ॥  
श्रीभगवनुवाच ।  
आयास्ये भवतो गेहं अहमार्यसमन्वितः ।  
यदुचक्रद्रुहं हत्वा वितरिष्ये सुहृत्प्रियम् ॥ १७ ॥  
श्रीशुक उवाच -  
एवमुक्तो भगवता सोऽक्रूरो विमना इव ।  
पुरीं प्रविष्टः कंसाय कर्मावेद्य गृहं ययौ ॥ १८ ॥  
अथापराह्ने भगवान् कृष्णः सङ्‌कर्षणान्वितः ।  
मथुरां प्राविशद् गोपैः दिदृक्षुः परिवारितः ॥ १९ ॥  
( मिश्र )  
ददर्श तां स्फाटिकतुङ्ग गोपुर  
द्वारां बृहद् हेमकपाटतोरणाम् ।  
ताम्रारकोष्ठां परिखादुरासदां  
उद्यान रम्योप वनोपशोभिताम् ॥ २० ॥  
सौवर्णशृङ्‌गाटकहर्म्यनिष्कुटैः  
श्रेणीसभाभिः भवनैरुपस्कृताम् ।  
वैदूर्यवज्रामलनीलविद्रुमैः  
मुक्ताहरिद्‌भिर्वलभीषु वेदिषु ॥ २१ ॥  
जुष्टेषु जालामुखरन्ध्रकुट्टिमेषु  
आविष्टपारावतबर्हिनादिताम् ।  
संसिक्तरथ्यापणमार्गचत्वरां  
प्रकीर्णमाल्याङ्‌कुरलाजतण्डुलाम् ॥ २२ ॥  
आपूर्णकुम्भैर्दधिचन्दनोक्षितैः  
प्रसूनदीपावलिभिः सपल्लवैः ।  
सवृन्दरम्भाक्रमुकैः सकेतुभिः  
स्वलङ्‌कृतत् द्वारगृहां सपट्टिकैः ॥ २३ ॥  
तां सम्प्रविष्टौ वसुदेवनन्दनौ  
वृतौ वयस्यैर्नरदेववर्त्मना ।  
द्रष्टुं समीयुस्त्वरिताः पुरस्त्रियो  
हर्म्याणि चैवारुरुहुर्नृपोत्सुकाः ॥ २४ ॥  
काश्चिग् विपर्यग्धृतवस्त्रभूषणा  
विस्मृत्य चैकं युगलेष्वथापराः ।  
कृतैकपत्रश्रवणैकनूपुरा  
नाङ्‌क्त्वा द्वितीयं त्वपराश्च लोचनम् ॥ २५ ॥  
अश्नन्त्य एकास्तदपास्य सोत्सवा  
अभ्यज्यमाना अकृतोपमज्जनाः ।  
स्वपन्त्य उत्थाय निशम्य निःस्वनं  
प्रपाययन्त्योऽर्भमपोह्य मातरः ॥ २६ ॥  
मनांसि तासामरविन्दलोचनः  
प्रगल्भलीलाहसितावलोकनैः ।  
जहार मत्तद्विरदेन्द्रविक्रमो  
दृशां ददच्छ्रीरमणात्मनोत्सवम् ॥ २७ ॥  
( वसन्ततिलका )  
दृष्ट्वा मुहुः श्रुतमनुद्रुतचेतसस्तं ।  
तत्प्रेक्षणोत्स्मितसुधोक्षणलब्धमानाः ।  
आनन्दमूर्तिमुपगुह्य दृशात्मलब्धं ।  
हृष्यत्त्वचो जहुरनन्तमरिन्दमाधिम् ॥ २८ ॥  
( अनुष्टुप् )  
प्रासादशिखरारूढाः प्रीत्युत्फुल्लमुखाम्बुजाः ।  
अभ्यवर्षन् सौमनस्यैः प्रमदा बलकेशवौ ॥ २९ ॥  
दध्यक्षतैः सोदपात्रैः स्रग्गन्धैरभ्युपायनैः ।  
तावानर्चुः प्रमुदिताः तत्र तत्र द्विजातयः ॥ ३० ॥  
ऊचुः पौरा अहो गोप्यः तपः किमचरन् महत् ।  
या ह्येतावनुपश्यन्ति नरलोकमहोत्सवौ ॥ ३१ ॥  
रजकं कञ्चिदायान्तं रङ्‌गकारं गदाग्रजः ।  
दृष्ट्वायाचत वासांसि धौतान्यत्युत्तमानि च ॥ ३२ ॥  
देह्यावयोः समुचितानि अङ्‌ग वासांसि चार्हतोः ।  
भविष्यति परं श्रेयो दातुस्ते नात्र संशयः ॥ ३३ ॥  
स याचितो भगवता परिपूर्णेन सर्वतः ।  
साक्षेपं रुषितः प्राह भृत्यो राज्ञः सुदुर्मदः ॥ ३४ ॥  
ईदृशान्येव वासांसी नित्यं गिरिवनेचराः ।  
परिधत्त किमुद्‌वृत्ता राजद्रव्याण्यभीप्सथ ॥ ३५ ॥  
याताशु बालिशा मैवं प्रार्थ्यं यदि जिजीवीषा ।  
बध्नन्ति घ्नन्ति लुम्पन्ति दृप्तं राजकुलानि वै ॥ ३६ ॥  
एवं विकत्थमानस्य कुपितो देवकीसुतः ।  
रजकस्य कराग्रेण शिरः कायादपातयत् ॥ ३७ ॥  
तस्यानुजीविनः सर्वे वासःकोशान् विसृज्य वै ।  
दुद्रुवुः सर्वतो मार्गं वासांसि जगृहेऽच्युतः ॥ ३८ ॥  
वसित्वाऽऽत्मप्रिये वस्त्रे कृष्णः सङ्‌कर्षणस्तथा ।  
शेषाण्यादत्त गोपेभ्यो विसृज्य भुवि कानिचित् ॥ ३९ ॥  
ततस्तु वायकः प्रीतः तयोर्वेषमकल्पयत् ।  
विचित्रवर्णैश्चैलेयैः आकल्पैरनुरूपतः ॥ ४० ॥  
नानालक्षणवेषाभ्यां कृष्णरामौ विरेजतुः ।  
स्वलङ्‌कृतौ बालगजौ पर्वणीव सितेतरौ ॥ ॥  
तस्य प्रसन्नो भगवान् प्रादात् सारूप्यमात्मनः ।  
श्रियं च परमां लोके बलैश्वर्यस्मृतीन्द्रियम् ॥ ४२ ॥  
ततः सुदाम्नो भवनं मालाकारस्य जग्मतुः ।  
तौ दृष्ट्वा स समुत्थाय ननाम शिरसा भुवि ॥ ४३ ॥  
तयोरासनमानीय पाद्यं चार्घ्यार्हणादिभिः ।  
पूजां सानुगयोश्चक्रे स्रक्‌ताम्बूलानुलेपनैः ॥ ४४ ॥  
प्राह नः सार्थकं जन्म पावितं च कुलं प्रभो ।  
पितृदेवर्षयो मह्यं तुष्टा ह्यागमनेन वाम् ॥ ४५ ॥  
भवन्तौ किल विश्वस्य जगतः कारणं परम् ।  
अवतीर्णाविहांशेन क्षेमाय च भवाय च ॥ ४६ ॥  
न हि वां विषमा दृष्टिः सुहृदोर्जगदात्मनोः ।  
समयोः सर्वभूतेषु भजन्तं भजतोरपि ॥ ४७ ॥  
तावज्ञापयतं भृत्यं किमहं करवाणि वाम् ।  
पुंसोऽत्यनुग्रहो ह्येष भवद्‌भिः यन्नियुज्यते ॥ ४८ ॥  
इत्यभिप्रेत्य राजेन्द्र सुदामा प्रीतमानसः ।  
शस्तैः सुगन्धैः कुसुमैं माला विरचिता ददौ ॥ ४९ ॥  
ताभिः स्वलङ्‌कृतौ प्रीतौ कृष्णरामौ सहानुगौ ।  
प्रणताय प्रपन्नाय ददतुर्वरदौ वरान् ॥ ५० ॥  
सोऽपि वव्रेऽचलां भक्तिं तस्मिन् एवाखिलात्मनि ।  
तद्भक्तेषु च सौहार्दं भूतेषु च दयां पराम् ॥ ५१ ॥  
इति तस्मै वरं दत्त्वा श्रियं चान्वयवर्धिनीम् ।  
बलमायुर्यशः कान्तिं निर्जगाम सहाग्रजः ॥ ५२ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे पुरप्रवेशो नाम एकचत्वारिंशोऽध्यायः ॥ ४१ ॥  
हरिः ॐ तत्सत् श्रीकृष्णार्पणमस्तु ॥