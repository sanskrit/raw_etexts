---
title: ०८१

---
श्रीशुक उवाच -  
( अनुष्टुप् )  
स इत्थं द्विजमुख्येन सह सङ्कथयन् हरिः ।  
सर्वभूतमनोऽभिज्ञः स्मयमान उवाच तम् ॥ १ ॥  
ब्रह्मण्यो ब्राह्मणं कृष्णो भगवान् प्रहसन् प्रियम् ।  
प्रेम्णा निरीक्षणेनैव प्रेक्षन् खलु सतां गतिः ॥ २ ॥  
श्रीभगवानुवाच -  
किमुपायनमानीतं ब्रह्मन्मे भवता गृहात् ।  
अण्वप्युपाहृतं भक्तैः प्रेम्णा भुर्येव मे भवेत् ।  
भूर्यप्यभक्तोपहृतं न मे तोषाय कल्पते ॥ ३ ॥  
पत्रं पुष्पं फलं तोयं यो मे भक्त्या प्रयच्छति ।  
तदहं भक्त्युपहृतं अश्नामि प्रयतात्मनः ॥ ४ ॥  
इत्युक्तोऽपि द्विजस्तस्मै व्रीडितः पतये श्रियः ।  
पृथुकप्रसृतिं राजन् न प्रायच्छदवाङ्मुखः ॥ ५ ॥  
सर्वभूतात्मदृक् साक्षात् तस्यागमनकारणम् ।  
विज्ञायाचिन्तयन्नायं श्रीकामो माभजत्पुरा ॥ ६ ॥  
पत्न्याः पतिव्रतायास्तु सखा प्रियचिकीर्षया ।  
प्राप्तो मामस्य दास्यामि सम्पदोऽमर्त्यदुर्लभाः ॥ ७ ॥  
इत्थं विचिन्त्य वसनात् चीरबद्धान् द्विजन्मनः ।  
स्वयं जहार किमिदं इति पृथुकतण्डुलान् ॥ ८ ॥  
नन्वेतदुपनीतं मे परमप्रीणनं सखे ।  
तर्पयन्त्यङ्ग मां विश्वं एते पृथुकतण्डुलाः ॥ ९ ॥  
इति मुष्टिं सकृज्जग्ध्वा द्वितीयां जग्धुमाददे ।  
तावच्छ्रीर्जगृहे हस्तं तत्परा परमेष्ठिनः ॥ १० ॥  
एतावतालं विश्वात्मन् सर्वसम्पत्समृद्धये ।  
अस्मिन्लोके अथवामुष्मिन् पुंसस्त्वत्तोषकारणम् ॥ ११ ॥  
ब्राह्मणस्तां तु रजनीं उषित्वाच्युतमन्दिरे ।  
भुक्त्वा पीत्वा सुखं मेने आत्मानं स्वर्गतं यथा ॥ १२ ॥  
श्वोभूते विश्वभावेन स्वसुखेनाभिवन्दितः ।  
जगाम स्वालयं तात पथ्यनुव्रज्य नन्दितः ॥ १३ ॥  
स चालब्ध्वा धनं कृष्णान् न तु याचितवान् स्वयम् ।  
स्वगृहान् व्रीडितोऽगच्छन् महद्दर्शननिर्वृतः ॥ १४ ॥  
अहो ब्रह्मण्यदेवस्य दृष्टा ब्रह्मण्यता मया ।  
यद् दरिद्रतमो लक्ष्मीं आश्लिष्टो बिभ्रतोरसि ॥ १५ ॥  
क्वाहं दरिद्रः पापीयान् क्व कृष्णः श्रीनिकेतनः ।  
ब्रह्मबन्धुरिति स्माहं बाहुभ्यां परिरम्भितः ॥ १६ ॥  
निवासितः प्रियाजुष्टे पर्यङ्के भ्रातरो यथा ।  
महिष्या वीजितः श्रान्तो बालव्यजनहस्तया ॥ १७ ॥  
शुश्रूषया परमया पादसंवाहनादिभिः ।  
पूजितो देवदेवेन विप्रदेवेन देववत् ॥ १८ ॥  
स्वर्गापवर्गयोः पुंसां रसायां भुवि सम्पदाम् ।  
सर्वासामपि सिद्धीनां मूलं तच्चरणार्चनम् ॥ १९ ॥  
अधनोऽयं धनं प्राप्य माद्यात् उच्चैः न मां स्मरेत् ।  
इति कारुणिको नूनं धनं मेऽभूरि नाददात् ॥ २० ॥  
इति तच्चिन्तयन् अन्तः प्राप्तो नियगृहान्तिकम् ।  
सूर्यानलेन्दुसङ्काशैः विमानैः सर्वतो वृतम् ॥ २१ ॥  
विचित्रोपवनोद्यानैः कूजद्द्विजकुलाकुलैः ।  
प्रोत्फुल्लकमुदाम्भोज कह्लारोत्पलवारिभिः ॥ २२ ॥  
जुष्टं स्वलङ्कृतैः पुम्भिः स्त्रीभिश्च हरिणाक्षिभिः ।  
किमिदं कस्य वा स्थानं कथं तदिदमित्यभूत् ॥ २३ ॥  
एवं मीमांसमानं तं नरा नार्योऽमरप्रभाः ।  
प्रत्यगृह्णन् महाभागं गीतवाद्येन भूयसा ॥ २४ ॥  
पतिमागतमाकर्ण्य पत्न्युद्धर्षातिसम्भ्रमा ।  
निश्चक्राम गृहात्तूर्णं रूपिणी श्रीरिवालयात् ॥ २५ ॥  
पतिव्रता पतिं दृष्ट्वा प्रेमोत्कण्ठाश्रुलोचना ।  
मीलिताक्ष्यनमद् बुद्ध्या मनसा परिषस्वजे ॥ २६ ॥  
पत्नीं वीक्ष्य विस्फुरन्तीं देवीं वैमानिकीमिव ।  
दासीनां निष्ककण्ठीनां मध्ये भान्तीं स विस्मितः ॥ २७ ॥  
प्रीतः स्वयं तया युक्तः प्रविष्टो निजमन्दिरम् ।  
मणिस्तम्भशतोपेतं महेन्द्रभवनं यथा ॥ २८ ॥  
पयःफेननिभाः शय्या दान्ता रुक्मपरिच्छदाः ।  
पर्यङ्का हेमदण्डानि चामरव्यजनानि च ॥ २९ ॥  
आसनानि च हैमानि मृदूपस्तरणानि च ।  
मुक्तादामविलम्बीनि वितानानि द्युमन्ति च ॥ ३० ॥  
स्वच्छस्फटिककुड्येषु महामारकतेषु च ।  
रत्नदीपा भ्राजमानान् ललना रत्नसंयुताः ॥ ३१ ॥  
विलोक्य ब्राह्मणस्तत्र समृद्धीः सर्वसम्पदाम् ।  
तर्कयामास निर्व्यग्रः स्वसमृद्धिमहैतुकीम् ॥ ३२ ॥  
( मिश्र )  
नूनं बतैतन्मम दुर्भगस्य  
शश्वद् दरिद्रस्य समृद्धिहेतुः ।  
महाविभूतेरवलोकतोऽन्यो  
नैवोपपद्येत यदूत्तमस्य ॥ ३३ ॥  
नन्वब्रुवाणो दिशते समक्षं  
याचिष्णवे भूर्यपि भूरिभोजः ।  
पर्जन्यवत्तत् स्वयमीक्षमाणो  
दाशार्हकाणामृषभः सखा मे ॥ ३४ ॥  
किञ्चित्करोत्युर्वपि यत् स्वदत्तं  
सुहृत्कृतं फल्ग्वपि भूरिकारी ।  
मयोपणीतं पृथुकैकमुष्टिं  
प्रत्यग्रहीत् प्रीतियुतो महात्मा ॥ ३५ ॥  
तस्यैव मे सौहृदसख्यमैत्री  
दास्यं पुनर्जन्मनि जन्मनि स्यात् ।  
महानुभावेन गुणालयेन  
विषज्जतः तत्पुरुषप्रसङ्गः ॥ ३६ ॥  
( इन्द्रवंशा )  
भक्ताय चित्रा भगवान् हि सम्पदो  
राज्यं विभूतीर्न समर्थयत्यजः ।  
अदीर्घबोधाय विचक्षणः स्वयं  
पश्यन् निपातं धनिनां मदोद्‌भवम् ॥ ३७ ॥  
( अनुष्टुप् )  
इत्थं व्यवसितो बुद्ध्या भक्तोऽतीव जनार्दने ।  
विषयान्जायया त्यक्ष्यन् बुभुजे नातिलम्पटः ॥ ३८ ॥  
तस्य वै देवदेवस्य हरेर्यज्ञपतेः प्रभोः ।  
ब्राह्मणाः प्रभवो दैवं न तेभ्यो विद्यते परम् ॥ ३९ ॥  
एवं स विप्रो भगवत्सुहृत्तदा  
दृष्ट्वा स्वभृत्यैरजितं पराजितम् ।  
तद्ध्यानवेगोद्‌ग्रथितात्मबन्धनः  
तद्धाम लेभेऽचिरतः सतां गतिम् ॥ ४० ॥  
एतद् ब्रह्मण्यदेवस्य श्रुत्वा ब्रह्मण्यतां नरः ।  
लब्धभावो भगवति कर्मबन्धाद् विमुच्यते ॥ ४१ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
पृथुकोपाख्यानं नाम एकशीतितमोऽध्यायः ॥ ८१ ॥  
हरिः ॐ तत्सत् श्रीकृष्णार्पणमस्तु ॥