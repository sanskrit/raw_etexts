---
title: ०३७
---
केशिवधः; नारदकृतं भगवतस्तवनं निलायन क्रीडायां व्योमासुरवधश्च  
श्रीशुक उवाच -  
( मिश्र )  
केशी तु कंसप्रहितः खुरैर्महीं  
महाहयो निर्जरयन्मनोजवः ।  
सटावधूताभ्रविमानसङ्‌कुलं  
कुर्वन्नभो हेषितभीषिताखिलः ॥ १ ॥  
विशालनेत्रो विकटास्यकोटरो  
बृहद्‌गलो नीलमहाम्बुदोपमः ।  
दुराशयः कंसहितं चिकीर्षुः  
व्रजं स नम्दस्य जगाम कम्पयन् ॥ २ ॥  
तं त्रासयन्तं भगवान् स्वगोकुलं  
तद्धेषितैर्वालविघूर्णिताम्बुदम् ।  
आत्मानमाजौ मृगयन्तमग्रणीः  
उपाह्वयत् स व्यनदन् मृगेन्द्रवत् ॥ ३ ॥  
स तं निशाम्याभिमुखो मखेन खं  
पिबन्निवाभ्यद्रवदत्यमर्षणः ।  
जघान पद्भ्यामरविन्दलोचनं  
दुरासदश्चण्डजवो दुरत्ययः ॥ ४ ॥  
तद् वञ्चयित्वा तमधोक्षजो रुषा  
प्रगृह्य दोर्भ्यां परिविध्य पादयोः ।  
सावज्ञमुत्सृज्य धनुःशतान्तरे  
यथोरगं तार्क्ष्यसुतो व्यवस्थितः ॥ ५ ॥  
सः लब्धसंज्ञः पुनरुत्थितो रुषा  
व्यादाय केशी तरसाऽऽपतद्धरिम् ।  
सोऽप्यस्य वक्त्रे भुजमुत्तरं स्मयन्  
प्रवेशयामास यथोरगं बिले ॥ ६ ॥  
दन्ता निपेतुर्भगवद्भुजस्पृशः  
ते केशिनस्तप्तमयस्पृशो यथा ।  
बाहुश्च तद्देहगतो महात्मनो  
यथाऽऽमयः संववृधे उपेक्षितः ॥ ७ ॥  
समेधमानेन स कृष्णबाहुना  
निरुद्धवायुश्चरणांश्च विक्षिपन् ।  
प्रस्विन्नगात्रः परिवृत्तलोचनः  
पपात लेण्डं विसृजन् क्षितौ व्यसुः ॥ ८ ॥  
तद्देहतः कर्कटिकाफलोपमाद्  
व्यसोरपाकृष्य भुजं महाभुजः ।  
अविस्मितोऽयत्नहतारिरुत्स्मयैः  
प्रसूनवर्षैर्दिविषद्‌भिरीडितः ॥ ९ ॥  
( अनुष्टुप् )  
देवर्षिरुपसङ्‌गम्य भागवतप्रवरो नृप ।  
कृष्णमक्लिष्टकर्माणं रहस्येतदभाषत ॥ १० ॥  
कृष्ण कृष्णाप्रमेयात्मन् योगेश जगदीश्वर ।  
वासुदेवाखिलावास सात्वतां प्रवर प्रभो ॥ ११ ॥  
त्वमात्मा सर्वभूतानां एको ज्योतिरिवैधसाम् ।  
गूढो गुहाशयः साक्षी महापुरुष ईश्वरः ॥ १२ ॥  
आत्मनाऽऽत्माश्रयः पूर्वं मायया ससृजे गुणान् ।  
तैरिदं सत्यसङ्‌कल्पः सृजस्यत्स्यवसीश्वरः ॥ १३ ॥  
स त्वं भूधरभूतानां दैत्यप्रमथरक्षसाम् ।  
अवतीर्णो विनाशाय साधुनां रक्षणाय च ॥ १४ ॥  
दिष्ट्या ते निहतो दैत्यो लीलयायं हयाकृतिः ।  
यस्य हेषितसन्त्रस्ताः त्यजन्त्यनिमिषा दिवम् ॥ १५ ॥  
चाणूरं मुष्टिकं चैव मल्लानन्यांश्च हस्तिनम् ।  
कंसं च निहतं द्रक्ष्ये परश्वोऽहनि ते विभो ॥ १६ ॥  
तस्यानु शङ्‌खयवन मुराणां नरकस्य च ।  
पारिजातापहरणं इन्द्रस्य च पराजयम् ॥ १७ ॥  
उद्वाहं वीरकन्यानां वीर्यशुल्कादिलक्षणम् ।  
नृगस्य मोक्षणं शापाद् द्वारकायां जगत्पते ॥ १८ ॥  
स्यमन्तकस्य च मणेः आदानं सह भार्यया ।  
मृतपुत्रप्रदानं च ब्राह्मणस्य स्वधामतः ॥ १९ ॥  
पौण्ड्रकस्य वधं पश्चात् काशिपुर्याश्च दीपनम् ।  
दन्तवक्रस्य निधनं चैद्यस्य च महाक्रतौ ॥ २० ॥  
यानि चान्यानि वीर्याणि द्वारकामावसन् भवान् ।  
कर्ता द्रक्ष्याम्यहं तानि गेयानि कविभिर्भुवि ॥ २१ ॥  
अथ ते कालरूपस्य क्षपयिष्णोरमुष्य वै ।  
अक्षौहिणीनां निधनं द्रक्ष्याम्यर्जुनसारथेः ॥ २२ ॥  
( मिश्र )  
विशुद्धविज्ञानघनं स्वसंस्थया  
समाप्तसर्वार्थममोघवाञ्छितम् ।  
स्वतेजसा नित्यनिवृत्तमाया  
गुणप्रवाहं भगवन्तमीमहि ॥ २३ ॥  
त्वामीश्वरं स्वाश्रयमात्ममायया  
विनिर्मिताशेषविशेषकल्पनम् ।  
क्रीडार्थमद्यात्तमनुष्यविग्रहं  
नतोऽस्मि धुर्यं यदुवृष्णिसात्वताम् ॥ २४ ॥  
श्रीशुक उवाच -  
( अनुष्टुप् )  
एवं यदुपतिं कृष्णं भागवतप्रवरो मुनिः ।  
प्रणिपत्याभ्यनुज्ञातो ययौ तद्दर्शनोत्सवः ॥ २५ ॥  
भगवानपि गोविन्दो हत्वा केशिनमाहवे ।  
पशूनपालयत् पालैः प्रीतैर्व्रजसुखावहः ॥ २६ ॥  
एकदा ते पशून् पालाःन् चारयन्तोऽद्रिसानुषु ।  
चक्रुर्निलायनक्रीडाः चोरपालापदेशतः ॥ २७ ॥  
तत्रासन्कतिचिच्चोराः पालाश्च कतिचिन्नृप ।  
मेषायिताश्च तत्रैके विजह्रुरकुतोभयाः ॥ २८ ॥  
मयपुत्रो महामायो व्योमो गोपालवेषधृक् ।  
मेषायितानपोवाह प्रायश्चोरायितो बहून् ॥ २९ ॥  
गिरिदर्यां विनिक्षिप्य नीतं नीतं महासुरः ।  
शिलया पिदधे द्वारं चतुःपञ्चावशेषिताः ॥ ३० ॥  
तस्य तत्कर्म विज्ञाय कृष्णः शरणदः सताम् ।  
गोपान् नयन्तं जग्राह वृकं हरिरिवौजसा ॥ ३१ ॥  
स निजं रूपमास्थाय गिरीन्द्रसदृशं बली ।  
इच्छन् विमोक्तुमात्मानं नाशक्नोद् ग्रहणातुरः ॥ ३२ ॥  
तं निगृह्याच्युतो दोर्भ्यां पातयित्वा महीतले ।  
पश्यतां दिवि देवानां पशुमारममारयत् ॥ ३३ ॥  
गुहापिधानं निर्भिद्य गोपान् निःसार्य कृच्छ्रतः ।  
स्तूयमानः सुरैर्गोपैः प्रविवेश स्वगोकुलम् ॥ ३४ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे व्योमासुरवधो नाम सप्तत्रिंशोऽध्यायः ॥ ३७ ॥  
हरिः ॐ तत्सत् श्रीकृष्णार्पणमस्तु ॥