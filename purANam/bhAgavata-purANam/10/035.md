---
title: ०३५

---
युग्मगीतं; गोचारणाय वनं गतस्य भगवतो गोपीजनकृतं गुणगानम् -  
श्रीशुक उवाच -  
( अनुष्टुप् )  
गोप्यः कृष्णे वनं याते तमनुद्रुतचेतसः ।  
कृष्णलीलाः प्रगायन्त्यो निन्युर्दुःखेन वासरान् ॥ १ ॥  
श्रीगोप्य ऊचुः -  
( स्वागता )  
वामबाहुकृतवामकपोलो  
वल्गितभ्रुरधरार्पितवेणुम् ।  
कोमलाङ्‌गुलिभिराश्रितमार्गं  
गोप्य ईरयति यत्र मुकुन्दः ॥ २ ॥  
व्योमयानवनिताः सह सिद्धैः  
विस्मितास्तदुपधार्य सलज्जाः ।  
काममार्गणसमर्पितचित्ताः  
कश्मलं ययुरपस्मृतनीव्यः ॥ ३ ॥  
हन्त चित्रमबलाः श्रृणुतेदं  
हारहास उरसि स्थिरविद्युत् ।  
नन्दसूनुरयमार्तजनानां  
नर्मदो यर्हि कूजितवेणुः ॥ ४ ॥  
वृन्दशो व्रजवृषा मृगगावो  
वेणुवाद्यहृतचेतस आरात् ।  
दन्तदष्टकवला धृतकर्णा  
निद्रिता लिखितचित्रमिवासन् ॥ ५ ॥  
बर्हिणस्तबकधातुपलाशैः  
बद्धमल्लपरिबर्हविडम्बः ।  
कर्हिचित्सबल आलि स गोपैः  
गाः समाह्वयति यत्र मुकुन्दः ॥ ६ ॥  
तर्हि भग्नगतयः सरितो वै  
तत्पदाम्बुजरजोऽनिलनीतम् ।  
स्पृहयतीर्वयमिवाबहुपुण्याः  
प्रेमवेपितभुजाः स्तिमितापः ॥ ७ ॥  
( मिश्र )  
अनुचरैः समनुवर्णितवीर्य  
आदिपूरुष इवाचलभूतिः ।  
वनचरो गिरितटेषु चरन्तीः  
वेणुनाह्वयति गाः स यदा हि ॥ ८ ॥  
वनलतास्तरव आत्मनि विष्णुं  
व्यञ्जयन्त्य इव पुष्पफलाढ्याः ।  
प्रणतभारविटपा मधुधाराः  
प्रेमहृष्टतनवः ससृजुः स्म ॥ ९ ॥  
दर्शनीयतिलको वनमाला  
दिव्यगन्धतुलसीमधुमत्तैः ।  
अलिकुलैरलघु गीतामभीष्टं  
आद्रियन् यर्हि सन्धितवेणुः ॥ १० ॥  
सरसि सारसहंसविहङ्‌गाः  
चारुगीतहृतचेतस एत्य ।  
हरिमुपासत ते यतचित्ता  
हन्त मीलितदृशो धृतमौनाः ॥ ११ ॥  
सहबलः स्रगवतंसविलासः  
सानुषु क्षितिभृतो व्रजदेव्यः ।  
हर्षयन् यर्हि वेणुरवेण  
जातहर्ष उपरम्भति विश्वम् ॥ १२ ॥  
महदतिक्रमणशङ्‌कितचेता  
मन्दमन्दमनुगर्जति मेघः ।  
सुहृदमभ्यवर्षत् सुमनोभिः  
छायया च विदधत्प्रतपत्रम् ॥ १३ ॥  
विविधगोपचरणेषु विदग्धो  
वेणुवाद्य उरुधा निजशिक्षाः ।  
तव सुतः सति यदाधरबिम्बे  
दत्तवेणुरनयत् स्वरजातीः ॥ १४ ॥  
सवनशस्तदुपधार्य सुरेशाः  
शक्रशर्वपरमेष्ठिपुरोगाः ।  
कवय आनतकन्धरचित्ताः  
कश्मलं ययुरनिश्चिततत्त्वाः ॥ १५ ॥  
निजपदाब्जदलैर्ध्वजवज्र  
नीरजाङ्‌कुशविचित्रललामैः ।  
व्रजभुवः शमयन् खुरतोदं  
वर्ष्मधुर्यगतिरीडितवेणुः ॥ १६ ॥  
व्रजति तेन वयं सविलास  
वीक्षणार्पितमनोभववेगाः ।  
कुजगतिं गमिता न विदामः  
कश्मलेन कवरं वसनं वा ॥ १७ ॥  
मणिधरः क्वचिदागणयन् गा  
मालया दयितगन्धतुलस्याः ।  
प्रणयिनोऽनुचरस्य कदांसे  
प्रक्षिपन् भुजमगायत यत्र ॥ १८ ॥  
क्वणितवेणुरववञ्चितचित्ताः  
कृष्णमन्वसत कृष्णगृहिण्यः ।  
गुणगणार्णमनुगत्य हरिण्यो  
गोपिका इव विमुक्तगृहाशाः ॥ १९ ॥  
( स्वागता )  
कुन्ददामकृतकौतुकवेषो  
गोपगोधनवृतो यमुनायाम् ।  
नन्दसूनुरनघे तव वत्सो  
नर्मदः प्रणयिणां विजहार ॥ २० ॥  
मन्दवायुरुपवात्यनकूलं  
मानयन् मलयजस्पर्शेन ।  
वन्दिनस्तमुपदेवगणा ये  
वाद्यगीतबलिभिः परिवव्रुः ॥ २१ ॥  
वत्सलो व्रजगवां यदगध्रो  
वन्द्यमानचरणः पथि वृद्धैः ।  
कृत्स्नगोधनमुपोह्य दिनान्ते  
गीतवेणुरनुगेडितकीर्तिः ॥ २२ ॥  
उत्सवं श्रमरुचापि दृशीनां  
उन्नय खुररजश्छुरितस्रक् ।  
दित्सयैति सुहृदासिष एष  
देवकीजठरभूरुडुराजः ॥ २३ ॥  
( मिश्र )  
मदविघूर्णितलोचन ईषन्  
मानदः स्वसुहृदां वनमाली ।  
बदरपाण्डुवदनो मृदुगण्डं  
मण्डयन् कनककुण्डललक्ष्म्या ॥ २४ ॥  
यदुपतिर्द्विरदराजविहारो  
यामिनीपतिरिवैष दिनान्ते ।  
मुदितवक्त्र उपयाति दुरन्तं  
मोचयन् व्रजगवां दिनतापम् ॥ २५ ॥  
श्रीशुक उवाच -  
( अनुष्टुप् )  
एवं व्रजस्त्रियो राजन् कृष्णलीलानुगायतीः ।  
रेमिरेऽहःसु तच्चित्ताः तन्मनस्का महोदयाः ॥ २६ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे गोपिकायुगलगीतं नाम पञ्चत्रिंशोऽध्यायः ॥ ३५ ॥  
हरिः ॐ तत्सत् श्रीकृष्णार्पणमस्तु ॥