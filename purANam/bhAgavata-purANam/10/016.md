---
title: ०१६
---
कालियदमनम्-नागपत्नीकृतं नागकर्तृकं च  
भगवतः स्तवनं नागद्वारा ह्रदपरित्यागश्च -  
( अनुष्टुप् )  
श्रीशुक उवाच ।  
विलोक्य दूषितां कृष्णां कृष्णः कृष्णाहिना विभुः ।  
तस्या विशुद्धिमन्विच्छन्सर्पं तमुदवासयत् ॥ १ ॥  
श्रीराजोवाच ।  
कथमन्तर्जलेऽगाधे न्यगृह्णाद् भगवानहिम् ।  
स वै बहुयुगावासं यथाऽऽसीद् विप्र कथ्यताम् ॥ २ ॥  
ब्रह्मन्भगवतस्तस्य भूम्नः स्वच्छन्दवर्तिनः ।  
गोपालोदारचरितं कस्तृप्येतामृतं जुषन् ॥ ३ ॥  
श्रीशुक उवाच ।  
कालिन्द्यां कालियस्यासीद् ह्रदः कश्चिद् विषाग्निना ।  
श्रप्यमाणपया यस्मिन् पतन्त्युपरिगाः खगाः ॥ ४ ॥  
विप्रुष्मता विषदोर्मि मारुतेनाभिमर्शिताः ।  
म्रियन्ते तीरगा यस्य प्राणिनः स्थिरजङ्‌गमाः ॥ ५ ॥  
( वसंततिलका )  
तं चण्डवेगविषवीर्यमवेक्ष्य तेन  
दुष्टां नदीं च खलसंयमनावतारः ।  
कृष्णः कदम्बमधिरुह्य ततोऽतितुङ्‌गम्  
आस्फोट्य गाढरशनो न्यपतद् विषोदे ॥ ६ ॥  
सर्पह्रदः पुरुषसारनिपातवेग  
संक्षोभितोरगविषोच्छ्वसिताम्बुराशिः ।  
पर्यक्‌प्लुतो विषकषायबिभीषणोर्मिः  
धावन् धनुःशतमनन्तबलस्य किं तत् ॥ ७ ॥  
तस्य ह्रदे विहरतो भुजदण्डघूर्ण  
वार्घोषमङ्‌ग वरवारणविक्रमस्य ।  
आश्रुत्य तत् स्वसदनाभिभवं निरीक्ष्य  
चक्षुःश्रवाः समसरत् तदमृष्यमाणः ॥ ८ ॥  
तं प्रेक्षणीयसुकुमारघनावदातं  
श्रीवत्सपीतवसनं स्मितसुन्दरास्यम् ।  
क्रीडन्तमप्रतिभयं कमलोदराङ्‌घ्रिं  
सन्दश्य मर्मसु रुषा भुजया चछाद ॥ ९ ॥  
तं नागभोगपरिवीतमदृष्टचेष्टम्  
आलोक्य तत्प्रियसखाः पशुपा भृशार्ताः ।  
कृष्णेऽर्पितात्मसुहृदर्थकलत्रकामा  
दुःखानुशोकभयमूढधियो निपेतुः ॥ १० ॥  
( अनुष्टुप् )  
गावो वृषा वत्सतर्यः क्रन्दमानाः सुदुःखिताः ।  
कृष्णे न्यस्तेक्षणा भीता रुदत्य इव तस्थिरे ॥ ११ ॥  
अथ व्रजे महोत्पाताः त्रिविधा ह्यतिदारुणाः ।  
उत्पेतुर्भुवि दिव्यात्मन् यासन्नभयशंसिनः ॥ १२ ॥  
तानालक्ष्य भयोद्विग्ना गोपा नन्दपुरोगमाः ।  
विना रामेण गाः कृष्णं ज्ञात्वा चारयितुं गतम् ॥ १३ ॥  
तैर्दुर्निमित्तैर्निधनं मत्वा प्राप्तमतद् विदः ।  
तत् प्राणास्तन्मनस्कास्ते दुःखशोकभयातुराः ॥ १४ ॥  
आबालवृद्धवनिताः सर्वेऽङ्‌ग पशुवृत्तयः ।  
निर्जग्मुर्गोकुलाद् दीनाः कृष्णदर्शनलालसाः ॥ १५ ॥  
तांस्तथा कातरान् वीक्ष्य भगवान् माधवो बलः ।  
प्रहस्य किञ्चिन्नोवाच प्रभावज्ञोऽनुजस्य सः ॥ ॥  
तेऽन्वेषमाणा दयितं कृष्णं सूचितया पदैः ।  
भगवत् लक्षणैर्जग्मुः पदव्या यमुनातटम् ॥ १७ ॥  
( इंद्रवंशा )  
ते तत्र तत्राब्जयवाङ्‌कुशाशनि  
ध्वजोपपन्नानि पदानि विश्पतेः ।  
मार्गे गवामन्यपदान्तरान्तरे  
निरीक्षमाणा ययुरङ्‌ग सत्वराः ॥ १८ ॥  
( वसंततिलका )  
अन्तर्ह्रदे भुजगभोगपरीतमारात् ।  
कृष्णं निरीहमुपलभ्य जलाशयान्ते ।  
गोपांश्च मूढधिषणान् परितः पशूंश्च  
संक्रन्दतः परमकश्मलमापुरार्ताः ॥ १९ ॥  
गोप्योऽनुरक्तमनसो भगवत्यनन्ते ।  
तत्सौहृदस्मितविलोकगिरः स्मरन्त्यः ।  
ग्रस्तेऽहिना प्रियतमे भृशदुःखतप्ताः  
शून्यं प्रियव्यतिहृतं ददृशुस्त्रिलोकम् ॥ २० ॥  
ताः कृष्णमातरमपत्यमनुप्रविष्टां  
तुल्यव्यथाः समनुगृह्य शुचः स्रवन्त्यः ।  
तास्ता व्रजप्रियकथाः कथयन्त्य आसन्  
कृष्णाननेऽर्पितदृशो मृतकप्रतीकाः ॥ २१ ॥  
( अनुष्टुप् )  
कृष्णप्राणान् निर्विशतो नन्दादीन् वीक्ष्य तं ह्रदम् ।  
प्रत्यषेधत् स भगवान् रामः कृष्णानुभाववित् ॥ २२ ॥  
( वसंततिलका )  
इत्थं स्वगोकुलमनन्यगतिं निरीक्ष्य  
सस्त्रीकुमारमतिदुःखितमात्महेतोः ।  
आज्ञाय मर्त्यपदवीमनुवर्तमानः  
स्थित्वा मुहूर्तमुदतिष्ठदुरङ्‌गबन्धात् ॥ २३ ॥  
तत्प्रथ्यमानवपुषा व्यथितात्मभोगः  
त्यक्त्वोन्नमय्य कुपितः स्वफणान्भुजङ्‌गः ।  
तस्थौ श्वसन् श्वसनरन्ध्रविषाम्बरीष  
स्तब्धेक्षणोल्मुकमुखो हरिमीक्षमाणः ॥ २४ ॥  
तं जिह्वया द्विशिखया परिलेलिहानं  
द्वे सृक्किणी ह्यतिकरालविषाग्निदृष्टिम् ।  
क्रीडन्नमुं परिससार यथा खगेन्द्रो  
बभ्राम सोऽप्यवसरं प्रसमीक्षमाणः ॥ २५ ॥  
एवं परिभ्रमहतौजसमुन्नतांसम्  
आनम्य तत्पृथुशिरःस्वधिरूढ आद्यः ।  
तन्मूर्धरत्ननिकरस्पर्शातिताम्र  
पादाम्बुजोऽखिलकलादिगुरुर्ननर्त ॥ २६ ॥  
तं नर्तुमुद्यतमवेक्ष्य तदा तदीय  
गन्धर्वसिद्धमुनिचारणदेववध्वः ।  
प्रीत्या मृदङ्‌गपणवानकवाद्यगीत  
पुष्पोपहारनुतिभिः सहसोपसेदुः ॥ २७ ॥  
यद् यद् शिरो न नमतेऽङ्‌ग शतैकशीर्ष्णः  
तत्तन्ममर्द खरदण्डधरोऽङ्‌घ्रिपातैः ।  
क्षीणायुषो भ्रमत उल्बणमास्यतोऽसृङ्‌  
नस्तो वमन् परमकश्मलमाप नागः ॥ २८ ॥  
तस्याक्षिभिर्गरलमुद्वमतः शिरःसु  
यद् यत् समुन्नमति निःश्वसतो रुषोच्चैः ।  
नृत्यन् पदानुनमयन् दमयां बभूव  
पुष्पैः प्रपूजित इवेह पुमान्पुराणः ॥ २९ ॥  
तच्चित्रताण्डवविरुग्णफणातपत्रो  
रक्तं मुखैरुरु वमन् नृप भग्नगात्रः ।  
स्मृत्वा चराचरगुरुं पुरुषं पुराणं  
नारायणं तमरणं मनसा जगाम ॥ ३० ॥  
कृष्णस्य गर्भजगतोऽतिभरावसन्नं  
पार्ष्णिप्रहारपरिरुग्णफणातपत्रम् ।  
दृष्ट्वाहिमाद्यमुपसेदुरमुष्य पत्न्य  
आर्ताः श्लथद्वसन भूषणकेशबन्धाः ॥ ३१ ॥  
तास्तं सुविग्नमनसोऽथ पुरस्कृतार्भाः  
कायं निधाय भुवि भूतपतिं प्रणेमुः ।  
साध्व्यः कृताञ्जलिपुटाः शमलस्य भर्तुः  
मोक्षेप्सवः शरणदं शरणं प्रपन्नाः ॥ ३२ ॥  
नागपत्न्य ऊचुः ।  
( इंद्रवज्रा )  
न्याय्यो हि दण्डः कृतकिल्बिषेऽस्मिन्  
तवावतारः खलनिग्रहाय ।  
रिपोः सुतानामपि तुल्यदृष्टेः  
धत्से दमं फलमेवानुशंसन् ॥ ३३ ॥  
( वंशस्था )  
अनुग्रहोऽयं भवतः कृतो हि नो  
दण्डोऽसतां ते खलु कल्मषापहः ।  
यद् दन्दशूकत्वममुष्य देहिनः  
क्रोधोऽपि तेऽनुग्रह एव सम्मतः ॥ ३४ ॥  
( उपेंद्रवज्रा )  
तपः सुतप्तं किमनेन पूर्वं  
निरस्तमानेन च मानदेन ।  
धर्मोऽथ वा सर्वजनानुकम्पया  
यतो भवांस्तुष्यति सर्वजीवः ॥ ३५ ॥  
( मिश्र )  
कस्यानुभावोऽस्य न देव विद्महे  
तवाङ्‌घ्रिरेणु स्पर्शाधिकारः ।  
यद्वाञ्छया श्रीर्ललनाचरत्तपो  
विहाय कामान् सुचिरं धृतव्रता ॥ ३६ ॥  
न नाकपृष्ठं न च सार्वभौमं  
न पारमेष्ठ्यं न रसाधिपत्यम् ।  
न योगसिद्धीरपुनर्भवं वा  
वाञ्छन्ति यत्पादरजःप्रपन्नाः ॥ ३७ ॥  
तदेष नाथाप दुरापमन्यैः  
तमोजनिः क्रोधवशोऽप्यहीशः ।  
संसारचक्रे भ्रमतः शरीरिणो  
यदिच्छतः स्याद् विभवः समक्षः ॥ ३८ ॥  
( अनुष्टुप् )  
नमस्तुभ्यं भगवते पुरुषाय महात्मने ।  
भूतावासाय भूताय पराय परमात्मने ॥ ३९ ॥  
ज्ञानविज्ञाननिधये ब्रह्मणेऽनन्तशक्तये ।  
अगुणायाविकाराय नमस्तेऽप्राकृताय च ॥ ४० ॥  
कालाय कालनाभाय कालावयवसाक्षिणे ।  
विश्वाय तदुपद्रष्ट्रे तत्कर्त्रे विश्वहेतवे ॥ ४१ ॥  
भूतमात्रेन्द्रियप्राण मनोबुद्ध्याशयात्मने ।  
त्रिगुणेनाभिमानेन गूढस्वात्मानुभूतये ॥ ४२ ॥  
नमोऽनन्ताय सूक्ष्माय कूटस्थाय विपश्चिते ।  
नानावादानुरोधाय वाच्यवाचक शक्तये ॥ ४३ ॥  
नमः प्रमाणमूलाय कवये शास्त्रयोनये ।  
प्रवृत्ताय निवृत्ताय निगमाय नमो नमः ॥ ४४ ॥  
नमः कृष्णाय रामाय वसुदेवसुताय च ।  
प्रद्युम्नायानिरुद्धाय सात्वतां पतये नमः ॥ ४५ ॥  
नमो गुणप्रदीपाय गुणात्मच्छादनाय च ।  
गुणवृत्त्युपलक्ष्याय गुणद्रष्टे स्वसंविदे ॥ ४६ ॥  
अव्याकृतविहाराय सर्वव्याकृतसिद्धये ।  
हृषीकेश नमस्तेऽस्तु मुनये मौनशीलिने ॥ ४७ ॥  
परावरगतिज्ञाय सर्वाध्यक्षाय ते नमः ।  
अविश्वाय च विश्वाय तद्द्रष्टेऽस्य च हेतवे ॥ ४८ ॥  
( मिश्र )  
त्वं ह्यस्य जन्मस्थितिसंयमान् प्रभो  
गुणैरनीहोऽकृत कालशक्तिधृक् ।  
तत्तत् स्वभावान् प्रतिबोधयन् सतः  
समीक्षयामोघविहार ईहसे ॥ ४९ ॥  
( इंद्रवंशा )  
तस्यैव तेऽमूस्तनवस्त्रिलोक्यां  
शान्ता अशान्ता उत मूढयोनयः ।  
शान्ताः प्रियास्ते ह्यधुनावितुं सतां  
स्थातुश्च ते धर्मपरीप्सयेहतः ॥ ५० ॥  
( अनुष्टुप् )  
अपराधः सकृद् भर्त्रा सोढव्यः स्वप्रजाकृतः ।  
क्षन्तुमर्हसि शान्तात्मम् मूढस्य त्वामजानतः ॥ ५१ ॥  
अनुगृह्णीष्व भगवन् प्राणांस्त्यजति पन्नगः ।  
स्त्रीणां नः साधुशोच्यानां पतिः प्राणः प्रदीयताम् ॥ ५२ ॥  
विधेहि ते किङ्‌करीणां अनुष्ठेयं तवाज्ञया ।  
यच्छ्रद्धयानुतिष्ठन् वै मुच्यते सर्वतो भयात् ॥ ५३ ॥  
श्रीशुक उवाच ।  
इत्थं स नागपत्नीभिः भगवान् समभिष्टुतः ।  
मूर्च्छितं भग्नशिरसं विससर्जाङ्‌घ्रिकुट्टनैः ॥ ५४ ॥  
प्रतिलब्धेन्द्रियप्राणः कालियः शनकैर्हरिम् ।  
कृच्छ्रात् समुच्छ्वसन् दीनः कृष्णं प्राह कृताञ्जलिः ॥ ५५ ॥  
कालिय उवाच ।  
वयं खलाः सहोत्पत्त्या तमसा दीर्घमन्यवः ।  
स्वभावो दुस्त्यजो नाथ लोकानां यदसद्ग्रहः ॥ ५६ ॥  
त्वया सृष्टमिदं विश्वं धातर्गुणविसर्जनम् ।  
नानास्वभाववीर्यौजो योनिबीजाशयाकृति ॥ ५७ ॥  
वयं च तत्र भगवन् सर्पा जात्युरुमन्यवः ।  
कथं त्यजामस्त्वन्मायां दुस्त्यजां मोहिताः स्वयम् ॥ ५८ ॥  
भवान् हि कारणं तत्र सर्वज्ञो जगदीश्वरः ।  
अनुग्रहं निग्रहं वा मन्यसे तद् विधेहि नः ॥ ५९ ॥  
श्रीशुक उवाच ।  
इत्याकर्ण्य वचः प्राह भगवान् कार्यमानुषः ।  
नात्र स्थेयं त्वया सर्प समुद्रं याहि मा चिरम् ।  
स्वज्ञात्यपत्यदाराढ्यो गोनृभिर्भुज्यतां नदी ॥ ६० ॥  
य एतत् संस्मरेन् मर्त्यः तुभ्यं मदनुशासनम् ।  
कीर्तयन् उभयोः सन्ध्योः न युष्मद् भयमाप्नुयात् ॥ ६१ ॥  
योऽस्मिन् स्नात्वा मदाक्रीडे देवादीन् तर्पयेज्जलैः ।  
उपोष्य मां स्मरन्नर्चेत् सर्वपापैः प्रमुच्यते ॥ ६२ ॥  
द्वीपं रमणकं हित्वा ह्रदमेतमुपाश्रितः ।  
यद् भयात्स सुपर्णस्त्वां नाद्यान्मत्पाद लाञ्छितम् ॥ ६३ ॥  
श्रीऋषिरुवाच ।  
एवमुक्तो भगवता कृष्णेनाद्‌भुतकर्मणा ।  
तं पूजयामास मुदा नागपत्न्यश्च सादरम् ॥ ६४ ॥  
दिव्याम्बरस्रङ्‌ मणिभिः परार्ध्यैरपि भूषणैः ।  
दिव्यगन्धानुलेपैश्च महत्योत्पलमालया ॥ ६५ ॥  
पूजयित्वा जगन्नाथं प्रसाद्य गरुडध्वजम् ।  
ततः प्रीतोऽभ्यनुज्ञातः परिक्रम्याभिवन्द्य तम् ॥ ६६ ॥  
सकलत्रसुहृत्पुत्रो द्वीपमब्धेर्जगाम ह ।  
तदैव सामृतजला यमुना निर्विषाभवत् ।  
अनुग्रहाद् भगवतः क्रीडामानुषरूपिणः ॥ ६७ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे षोडशोऽध्यायः ॥ १६ ॥  
हरिः ॐ तत्सत् श्रीकृष्णार्पणमस्तु ॥