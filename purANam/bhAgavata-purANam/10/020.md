---
title: ०२०

---
प्रावृड्वर्णनं शरद्‌वर्णनं च -  
श्रीशुक उवाच ।  
( अनुष्टुप् )  
तयोस्तदद्भुतं कर्म दावाग्नेर्मोक्षमात्मनः ।  
गोपाः स्त्रीभ्यः समाचख्युः प्रलम्बवधमेव च ॥ १ ॥  
गोपवृद्धाश्च गोप्यश्च तदुपाकर्ण्य विस्मिताः ।  
मेनिरे देवप्रवरौ कृष्णरामौ व्रजं गतौ ॥ २ ॥  
ततः प्रावर्तत प्रावृट् सर्वसत्त्वसमुद्भवा ।  
विद्योतमानपरिधिः विस्फूर्जित नभस्तला ॥ ३ ॥  
सान्द्रनीलाम्बुदैर्व्योम सविद्युत् स्तनयित्नुभिः ।  
अस्पष्टज्योतिः आच्छन्नं ब्रह्मेव सगुणं बभौ ॥ ४ ॥  
अष्टौ मासान् निपीतं यद् भूम्याश्चोदमयं वसु ।  
स्वगोभिर्मोक्तुमारेभे पर्जन्यः काल आगते ॥ ५ ॥  
तडिद्वन्तो महामेघाः चण्ड श्वसन वेपिताः ।  
प्रीणनं जीवनं ह्यस्य मुमुचुः करुणा इव ॥ ६ ॥  
तपःकृशा देवमीढा आसीद् वर्षीयसी मही ।  
यथैव काम्यतपसः तनुः सम्प्राप्य तत्फलम् ॥ ७ ॥  
निशामुखेषु खद्योताः तमसा भान्ति न ग्रहाः ।  
यथा पापेन पाखण्डा न हि वेदाः कलौ युगे ॥ ८ ॥  
श्रुत्वा पर्जन्यनिनदं मण्डुकाः व्यसृजन् गिरः ।  
तूष्णीं शयानाः प्राग् यद्वद् ब्राह्मणा नियमात्यये ॥ ९ ॥  
आसन् उत्पथवाहिन्यः क्षुद्रनद्योऽनुशुष्यतीः ।  
पुंसो यथास्वतन्त्रस्य देहद्रविण सम्पदः ॥ १० ॥  
हरिता हरिभिः शष्पैः इन्द्रगोपैश्च लोहिता ।  
उच्छिलीन्ध्रकृतच्छाया नृणां श्रीरिव भूरभूत् ॥ ११ ॥  
क्षेत्राणि शष्यसम्पद्‌भिः कर्षकाणां मुदं ददुः ।  
मानिनां उनुतापं वै दैवाधीनं अजानताम् ॥ १२ ॥  
जलस्थलौकसः सर्वे नववारिनिषेवया ।  
अबिभ्रन् रुचिरं रूपं यथा हरिनिषेवया ॥ १३ ॥  
सरिद्‌भी सङ्‌गतः सिन्धुः चुक्षोभ श्वसनोर्मिमान् ।  
अपक्वयोगिनश्चित्तं कामाक्तं गुणयुग् यथा ॥ १४ ॥  
गिरयो वर्षधाराभिः हन्यमाना न विव्यथुः ।  
अभिभूयमाना व्यसनैः यथा अधोक्षजचेतसः ॥ १५ ॥  
मार्गा बभूवुः सन्दिग्धाः तृणैश्छन्ना ह्यसंस्कृताः ।  
नाभ्यस्यमानाः श्रुतयो द्विजैः कालहता इव ॥ १६ ॥  
लोकबन्धुषु मेघेषु विद्युतश्चलसौहृदाः ।  
स्थैर्यं न चक्रुः कामिन्यः पुरुषेषु गुणिष्विव ॥ १७ ॥  
धनुर्वियति माहेन्द्रं निर्गुणं च गुणिन्यभात् ।  
व्यक्ते गुणव्यतिकरे अगुणवान् पुरुषो यथा ॥ १८ ॥  
न रराजोडुपश्छन्नः स्वज्योत्स्नाराजितैर्घनैः ।  
अहम्मत्या भासितया स्वभासा पुरुषो यथा ॥ १९ ॥  
मेघागमोत्सवा हृष्टाः प्रत्यनन्दन् शिखण्डिनः ।  
गृहेषु तप्ता निर्विण्णा यथाच्युतजनागमे ॥ २० ॥  
पीत्वापः पादपाः पद्‌भिः आसन्नानात्ममूर्तयः ।  
प्राक् क्षामास्तपसा श्रान्ता यथा कामानुसेवया ॥ २१ ॥  
सरःस्वशान्तरोधःसु न्यूषुरङ्‌गापि सारसाः ।  
गृहेष्वशान्तकृत्येषु ग्राम्या इव दुराशयाः ॥ २२ ॥  
जलौघैर्निरभिद्यन्त सेतवो वर्षतीश्वरे ।  
पाषण्डिनामसद्वादैः वेदमार्गाः कलौ यथा ॥ २३ ॥  
व्यमुञ्चन् वान्वायुभिर्नुन्ना भूतेभ्योऽथामृतं घनाः ।  
यथाऽऽशिषो विश्पतयः काले काले द्विजेरिताः ॥ २४ ॥  
एवं वनं तद् वर्षिष्ठं पक्वखर्जुर जम्बुमत् ।  
गोगोपालैर्वृतो रन्तुं सबलः प्राविशद् हरिः ॥ २५ ॥  
धेनवो मन्दगामिन्य ऊधोभारेण भूयसा ।  
ययुर्भगवताऽऽहूता द्रुतं प्रीत्या स्नुतस्तनीः ॥ २६ ॥  
वनौकसः प्रमुदिता वनराजीर्मधुच्युतः ।  
जलधारा गिरेर्नादाद् आसन्ना ददृशे गुहाः ॥ २७ ॥  
क्वचिद् वनस्पतिक्रोडे गुहायां चाभिवर्षति ।  
निर्विश्य भगवान् रेमे कन्दमूलफलाशनः ॥ २८ ॥  
दध्योदनं समानीतं शिलायां सलिलान्तिके ।  
सम्भोजनीयैर्बुभुजे गोपैः सङ्‌कर्षणान्वितः ॥ २९ ॥  
शाद्वलोपरि संविश्य चर्वतो मीलितेक्षणान् ।  
तृप्तान् वृषा वत्सतरान् गाश्च स्वोधोभरश्रमाः ॥ ३० ॥  
प्रावृट्‌श्रियं च तां वीक्ष्य सर्वभूतमुदावहाम् ।  
भगवान् पूजयाञ्चक्रे आत्मशक्त्युपबृंहिताम् ॥ ३१ ॥  
एवं निवसतोस्तस्मिन् रामकेशवयोर्व्रजे ।  
शरत् समभवद् व्यभ्रा स्वच्छाम्ब्वपरुषानिला ॥ ३२ ॥  
शरदा नीरजोत्पत्त्या नीराणि प्रकृतिं ययुः ।  
भ्रष्टानामिव चेतांसि पुनर्योगनिषेवया ॥ ३३ ॥  
व्योम्नोऽब्भ्रं भूतशाबल्यं भुवः पङ्‌कमपां मलम् ।  
शरत् जहाराश्रमिणां कृष्णे भक्तिर्यथाशुभम् ॥ ३४ ॥  
सर्वस्वं जलदा हित्वा विरेजुः शुभ्रवर्चसः ।  
यथा त्यक्तैषणाः शान्ता मुनयो मुक्तकिल्बिषाः ॥ ३५ ॥  
गिरयो मुमुचुस्तोयं क्वचिन्न मुमुचुः शिवम् ।  
यथा ज्ञानामृतं काले ज्ञानिनो ददते न वा ॥ ३६ ॥  
नैवाविदन् क्षीयमाणं जलं गाधजलेचराः ।  
यथाऽऽयुरन्वहं क्षय्यं नरा मूढाः कुटुम्बिनः ॥ ३७ ॥  
गाधवारिचरास्तापं अविन्दन् शरदर्कजम् ।  
यथा दरिद्रः कृपणः कुटुम्ब्यविजितेन्द्रियः ॥ ३८ ॥  
शनैः शनैर्जहुः पङ्‌कं स्थलान्यामं च वीरुधः ।  
यथाहम्ममतां धीराः शरीराद् विष्वनात्मसु ॥ ३९ ॥  
निश्चलाम्बुरभूत् तूष्णीं समुद्रः शरदागमे ।  
आत्मनि उपरते सम्यङ्‌ मुनिर्व्युपरतागमः ॥ ४० ॥  
केदारेभ्यस्त्वपोऽगृह्णन् कर्षका दृढसेतुभिः ।  
यथा प्राणैः स्रवज्ज्ञानं तन्निरोधेन योगिनः ॥ ४१ ॥  
शरदर्कांशुजांस्तापान् भूतानां उडुपोऽहरत् ।  
देहाभिमानजं बोधो मुकुन्दो व्रजयोषिताम् ॥ ४२ ॥  
खमशोभत निर्मेघं शरद् विमलतारकम् ।  
सत्त्वयुक्तं यथा चित्तं शब्दब्रह्मार्थदर्शनम् ॥ ४३ ॥  
अखण्डमण्डलो व्योम्नि रराजोडुगणैः शशी ।  
यथा यदुपतिः कृष्णो वृष्णिचक्रावृतो भुवि ॥ ४४ ॥  
आश्लिष्य समशीतोष्णं प्रसून वनमारुतम् ।  
जनास्तापं जहुर्गोप्यो न कृष्णहृतचेतसः ॥ ४५ ॥  
गावो मृगाः खगा नार्यः पुष्पिण्यः शरदाभवन् ।  
अन्वीयमानाः स्ववृषैः फलैरीशक्रिया इव ॥ ४६ ॥  
उदहृष्यन् वारिजानि सूर्योत्थाने कुमुद्‌ विना ।  
राज्ञा तु निर्भया लोका यथा दस्यून् विना नृप ॥ ४७ ॥  
पुरग्रामेष्वाग्रयणैः इन्द्रियैश्च महोत्सवैः ।  
बभौ भूः पक्वसस्याढ्या कलाभ्यां नितरां हरेः ॥ ४८ ॥  
वणिङ्‌मुनि नृपस्नाता निर्गम्यार्थान् प्रपेदिरे ।  
वर्षरुद्धा यथा सिद्धाः स्वपिण्डान् काल आगते ॥ ४९ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे विंशोऽध्यायः ॥ २० ॥  
हरिः ॐ तत्सत् श्रीकृष्णार्पणमस्तु ॥