---
title: ०३२

---
भगवतः प्रादुर्भावः गोपीनां आश्वासनं च -  
श्रीशुक उवाच -  
( अनुष्टुप् )  
इति गोप्यः प्रगायन्त्यः प्रलपन्त्यश्च चित्रधा ।  
रुरुदुः सुस्वरं राजन् कृष्णदर्शनलालसाः ॥ १ ॥  
तासामाविरभूच्छौरिः स्मयमानमुखाम्बुजः ।  
पीताम्बरधरः स्रग्वी साक्षान्मन्मथमन्मथः ॥ २ ॥  
तं विलोक्यागतं प्रेष्ठं प्रीत्युत्फुल्लदृशोऽबलाः ।  
उत्तस्थुर्युगपत् सर्वाः तन्वः प्राणमिवागतम् ॥ ३ ॥  
काचित् कराम्बुजं शौरेः जगृहेऽञ्जलिना मुदा ।  
काचिद् दधार तद्बाहुं अंसे चन्दनरूषितम् ॥ ४ ॥  
काचिद् अञ्जलिनागृह्णात् तन्वी ताम्बूलचर्वितम् ।  
एका तदङ्‌घ्रिकमलं सन्तप्ता स्तनयोरधात् ॥ ५ ॥  
एका भ्रुकुटिमाबध्य प्रेमसंरम्भविह्वला ।  
घ्नन्तीवैक्षत् कटाक्षेपैः सन्दष्टदशनच्छदा ॥ ६ ॥  
अपरानिमिषद् दृग्भ्यां जुषाणा तन्मुखाम्बुजम् ।  
आपीतमपि नातृप्यत् सन्तस्तच्चरणं यथा ॥ ७ ॥  
तं काचिन्नेत्ररन्ध्रेण हृदिकृत्य निमील्य च ।  
पुलकाङ्‌ग्युपगुह्यास्ते योगीवानन्दसम्प्लुता ॥ ८ ॥  
सर्वास्ताः केशवालोक परमोत्सवनिर्वृताः ।  
जहुर्विरहजं तापं प्राज्ञं प्राप्य यथा जनाः ॥ ९ ॥  
ताभिर्विधूतशोकाभिः भगवानच्युतो वृतः ।  
व्यरोचताधिकं तात पुरुषः शक्तिभिर्यथा ॥ १० ॥  
ताः समादाय कालिन्द्या निर्विश्य पुलिनं विभुः ।  
विकसत्कुन्दमन्दार सुरभ्यनिलषट्पदम् ॥ ११ ॥  
शरच्चन्द्रांशुसन्दोह ध्वस्तदोषातमः शिवम् ।  
कृष्णाया हस्ततरला चितकोमलवालुकम् ॥ १२ ॥  
( मिश्र )  
तद्दर्शनाह्लादविधूतहृद्रुजो  
मनोरथान्तं श्रुतयो यथा ययुः ।  
स्वैरुत्तरीयैः कुचकुङ्‌कुमाङ्‌कितैः  
अचीक्लृपन्नासनमात्मबन्धवे ॥ १३ ॥  
तत्रोपविष्टो भगवान् स ईश्वरो  
योगेश्वरान्तर्हृदि कल्पितासनः ।  
चकास गोपीपरिषद्गतोऽर्चितः  
त्रैलोक्यलक्ष्म्येकपदं वपुर्दधत् ॥ १४ ॥  
सभाजयित्वा तमनङ्‌गदीपनं  
सहासलीलेक्षणविभ्रमभ्रुवा ।  
संस्पर्शनेनाङ्‌ककृताङ्‌घ्रिहस्तयोः  
संस्तुत्य ईषत्कुपिता बभाषिरे ॥ १५ ॥  
श्रीगोप्य ऊचुः -  
( अनुष्टुप् )  
भजतोऽनुभजन्त्येक एक एतद्विपर्ययम् ।  
नोभयांश्च भजन्त्येक एतन्नो ब्रूहि साधु भोः ॥ १६ ॥  
श्रीभगवानुवाच -  
मिथो भजन्ति ये सख्यः स्वार्थैकान्तोद्यमा हि ते ।  
न तत्र सौहृदं धर्मः स्वार्थार्थं तद्धि नान्यथा ॥ १७ ॥  
भजन्त्यभजतो ये वै करुणाः पितरो यथा ।  
धर्मो निरपवादोऽत्र सौहृदं च सुमध्यमाः ॥ १८ ॥  
भजतोऽपि न वै केचिद् भजन्त्यभजतः कुतः ।  
आत्मारामा ह्याप्तकामा अकृतज्ञा गुरुद्रुहः ॥ १९ ॥  
( मिश्र )  
नाहं तु सख्यो भजतोऽपि जन्तून्  
भजाम्यमीषामनुवृत्तिवृत्तये ।  
यथाधनो लब्धधने विनष्टे  
तच्चिन्तयान्यन्निभृतो न वेद ॥ २० ॥  
एवं मदर्थोज्झितलोकवेद  
स्वानां हि वो मय्यनुवृत्तयेऽबलाः ।  
मयापरोक्षं भजता तिरोहितं  
मासूयितुं मार्हथ तत् प्रियं प्रियाः ॥ २१ ॥  
न पारयेऽहं निरवद्यसंयुजां  
स्वसाधुकृत्यं विबुधायुषापि वः ।  
या माभजन् दुर्जरगेहशृङ्‌खलाः  
संवृश्च्य तद् वः प्रतियातु साधुना ॥ २२ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे रासक्रीडायां गोपीसान्त्वनं नाम द्वात्रिंशोऽध्यायः ॥ ३२ ॥  
हरिः ॐ तत्सत् श्रीकृष्णार्पणमस्तु ॥