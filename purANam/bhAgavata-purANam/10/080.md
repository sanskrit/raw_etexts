---
title: ०८०

---
सुदामोपाख्यानम् – पत्नीप्रेरणया सुदाम्नो भगवत् समीपे गमनं; भगवता तस्य सत्कारश्च -  
श्रीराजोवाच -  
( अनुष्टुप् )  
भगवन् यानि चान्यानि मुकुन्दस्य महात्मनः ।  
वीर्याण्यनन्तवीर्यस्य श्रोतुमिच्छामि हे प्रभो ॥ १ ॥  
को नु श्रुत्वासकृद् ब्रह्मन् उत्तमःश्लोकसत्कथाः ।  
विरमेत विशेषज्ञो विषण्णः काममार्गणैः ॥ २ ॥  
( मिश्र )  
सा वाग् यया तस्य गुणान् गृणीते  
करौ च तत्कर्मकरौ मनश्च ।  
स्मरेद्‌ वसन्तं स्थिरजङ्‌गमेषु  
श्रृणोति तत्पुण्यकथाः स कर्णः ॥ ३ ॥  
शिरस्तु तस्योभयलिङ्‌गमानं  
एत्तदेव यत्पश्यति तद्धि चक्षुः ।  
अङ्‌गानि विष्णोरथ तज्जनानां  
पादोदकं यानि भजन्ति नित्यम् ॥ ४ ॥  
सूत उवाच -  
( अनुष्टुप् )  
विष्णुरातेन सम्पृष्टो भगवान् बादरायणिः ।  
वासुदेवे भगवति निमग्नहृदयोऽब्रवीत् ॥ ५ ॥  
श्रीशुक उवाच -  
कृष्णस्यासीत् सखा कश्चिद् ब्राह्मणो ब्रह्मवित्तमः ।  
विरक्त इन्द्रियार्थेषु प्रशान्तात्मा जितेन्द्रियः ॥ ६ ॥  
यदृच्छयोपपन्नेन वर्तमानो गृहाश्रमी ।  
तस्य भार्या कुचैलस्य क्षुत्क्षामा च तथाविधा ॥ ७ ॥  
पतिव्रता पतिं प्राह म्लायता वदनेन सा ।  
दरिद्रं सीदमाना वै वेपमानाभिगम्य च ॥ ८ ॥  
ननु ब्रह्मन् भगवतः सखा साक्षाच्छ्रियः पतिः ।  
ब्रह्मण्यश्च शरण्यश्च भगवान् सात्वतर्षभः ॥ ९ ॥  
तमुपैहि महाभाग साधूनां च परायणम् ।  
दास्यति द्रविणं भूरि सीदते ते कुटुम्बिने ॥ १० ॥  
आस्तेऽधुना द्वारवत्यां भोजवृष्ण्यन्धकेश्वरः ।  
स्मरतः पादकमलं आत्मानमपि यच्छति ।  
किं न्वर्थकामान् भजतो नात्यभीष्टान्जगद्‌गुरुः ॥ ११ ॥  
स एवं भार्यया विप्रो बहुशः प्रार्थितो मृदु ।  
अयं हि परमो लाभ उत्तमःश्लोकदर्शनम् ॥ १२ ॥  
इति सञ्चिन्त्य मनसा गमनाय मतिं दधे ।  
अप्यस्त्युपायनं किञ्चिद् गृहे कल्याणि दीयताम् ॥ १३ ॥  
याचित्वा चतुरो मुष्टीन् विप्रान् पृथुकतण्डुलान् ।  
चैलखण्डेन तान् बद्ध्वा भर्त्रे प्रादादुपायनम् ॥ १४ ॥  
स तानादाय विप्राग्र्यः प्रययौ द्वारकां किल ।  
कृष्णसन्दर्शनं मह्यं कथं स्यादिति चिन्तयन् ॥ १५ ॥  
त्रीणि गुल्मान्यतीयाय तिस्रः कक्षाश्च सद्विजः ।  
विप्रोऽगम्यान्धकवृष्णीनां गृहेष्वच्युतधर्मिणाम् ॥ १६ ॥  
गृहं द्‌व्यष्टसहस्राणां महिषीणां हरेर्द्विजः ।  
विवेशैकतमं श्रीमद् ब्रह्मानन्दं गतो यथा ॥ १७ ॥  
तं विलोक्याच्युतो दूरात् प्रियापर्यङ्कमास्थितः ।  
सहसोत्थाय चाभ्येत्य दोर्भ्यां पर्यग्रहीन्मुदा ॥ १८ ॥  
सख्युः प्रियस्य विप्रर्षेः अङ्‌गसङ्‌गातिनिर्वृतः ।  
प्रीतो व्यमुञ्चदब्बिन्दून् नेत्राभ्यां पुष्करेक्षणः ॥ १९ ॥  
अथोपवेश्य पर्यङ्के स्वयं सख्युः समर्हणम् ।  
उपहृत्यावनिज्यास्य पादौ पादावनेजनीः ॥ २० ॥  
अग्रहीच्छिरसा राजन् भगवान् लोकपावनः ।  
व्यलिम्पद् दिव्यगन्धेन चन्दनागुरुकुङ्कमैः ॥ २१ ॥  
धूपैः सुरभिभिर्मित्रं प्रदीपावलिभिर्मुदा ।  
अर्चित्वाऽऽवेद्य ताम्बूलं गां च स्वागतमब्रवीत् ॥ २२ ॥  
कुचैलं मलिनं क्षामं द्‌विजं धमनिसन्ततम् ।  
देवी पर्यचरत् साक्षात् चामरव्यजनेन वै ॥ २३ ॥  
अन्तःपुरजनो दृष्ट्वा कृष्णेनामलकीर्तिना ।  
विस्मितोऽभूदतिप्रीत्या अवधूतं सभाजितम् ॥ २४ ॥  
किमनेन कृतं पुण्यं अवधूतेन भिक्षुणा ।  
श्रिया हीनेन लोकेऽस्मिन् गर्हितेनाधमेन च ॥ २५ ॥  
योऽसौ त्रिलोकगुरुणा श्रीनिवासेन सम्भृतः ।  
पर्यङ्कस्थां श्रियं हित्वा परिष्वक्तोऽग्रजो यथा ॥ २६ ॥  
कथयां चक्रतुर्गाथाः पूर्वा गुरुकुले सतोः ।  
आत्मनोर्ललिता राजन् करौ गृह्य परस्परम् ॥ २७ ॥  
श्रीभगवानुवाच -  
अपि ब्रह्मन्गुरुकुलाद्‌ भवता लब्धदक्षिणात् ।  
समावृत्तेन धर्मज्ञ भार्योढा सदृशी न वा ॥ २८ ॥  
प्रायो गृहेषु ते चित्तं अकामविहितं तथा ।  
नैवातिप्रीयसे विद्वन् धनेषु विदितं हि मे ॥ २९ ॥  
केचित् कुर्वन्ति कर्माणि कामैरहतचेतसः ।  
त्यजन्तः प्रकृतीर्दैवीः यथाहं लोकसङ्‌ग्रहम् ॥ ३० ॥  
कच्चिद्‌ गुरुकुले वासं ब्रह्मन् स्मरसि नौ यतः ।  
द्‌विजो विज्ञाय विज्ञेयं तमसः पारमश्नुते ॥ ३१ ॥  
स वै सत्कर्मणां साक्षाद् द्विजातेरिह सम्भवः ।  
आद्योऽङ्‌ग यत्राश्रमिणां यथाहं ज्ञानदो गुरुः ॥ ३२ ॥  
नन्वर्थकोविदा ब्रह्मन् वर्णाश्रमवतामिह ।  
ये मया गुरुणा वाचा तरन्त्यञ्जो भवार्णवम् ॥ ३३ ॥  
नाहमिज्याप्रजातिभ्यां तपसोपशमेन वा ।  
तुष्येयं सर्वभूतात्मा गुरुशुश्रूषया यथा ॥ ३४ ॥  
अपि नः स्मर्यते ब्रह्मन् वृत्तं निवसतां गुरौ ।  
गुरुदारैश्चोदितानां इन्धनानयने क्वचित् ॥ ३५ ॥  
प्रविष्टानां महारण्यं अपर्तौ सुमहद् द्विज ।  
वातवर्षं अभूत्तीव्रं निष्ठुराः स्तनयित्नवः ॥ ३६ ॥  
सूर्यश्चास्तं गतस्तावत् तमसा चावृता दिशः ।  
निम्नं कूलं जलमयं न प्राज्ञायत किञ्चन ॥ ३७ ॥  
( वंशस्था )  
वयं भृशम्तत्र महानिलाम्बुभिः  
निहन्यमाना महुरम्बुसम्प्लवे ।  
दिशोऽविदन्तोऽथ परस्परं वने  
गृहीतहस्ताः परिबभ्रिमातुराः ॥ ३८ ॥  
( अनुष्टुप् )  
एतद्‌ विदित्वा उदिते रवौ सान्दीपनिर्गुरुः ।  
अन्वेषमाणो नः शिष्यान् आचार्योऽपश्यदातुरान् ॥ ३९ ॥  
अहो हे पुत्रका यूयं अस्मदर्थेऽतिदुःखिताः ।  
आत्मा वै प्राणिनां प्रेष्ठः तं अनादृत्य मत्पराः ॥ ४० ॥  
एतदेव हि सच्छिष्यैः कर्तव्यं गुरुनिष्कृतम् ।  
यद्‌ वै विशुद्धभावेन सर्वार्थात्मार्पणं गुरौ ॥ ४१ ॥  
तुष्टोऽहं भो द्विजश्रेष्ठाः सत्याः सन्तु मनोरथाः ।  
छन्दांस्ययातयामानि भवन्त्विह परत्र च ॥ ४२ ॥  
इत्थंविधान्यनेकानि वसतां गुरुवेश्मसु ।  
गुरोरनुग्रहेणैव पुमान् पूर्णः प्रशान्तये ॥ ४३ ॥  
श्रीब्राह्मण उवाच -  
किमस्माभिरनिर्वृत्तं देवदेव जगद्‌गुरो ।  
भवता सत्यकामेन येषां वासो गुरावभूत् ॥ ४४ ॥  
यस्य च्छन्दोमयं ब्रह्म देह आवपनं विभो ।  
श्रेयसां तस्य गुरुषु वासोऽत्यन्तविडम्बनम् ॥ ४५ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
श्रीदामचरिते अशीतितमोऽध्यायः ॥ ८० ॥  
हरिः ॐ तत्सत् श्रीकृष्णार्पणमस्तु ॥