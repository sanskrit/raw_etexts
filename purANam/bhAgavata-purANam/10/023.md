---
title: ०२३
---
अन्नयाञ्चामिषेण यज्ञपत्नीषु अनुग्रहः -  
श्रीगोप ऊचुः -  
( अनुष्टुप् )  
राम राम महाबाहो कृष्ण दुष्टनिबर्हण ।  
एषा वै बाधते क्षुत् नः तच्छान्तिं कर्तुमर्हथः ॥ १ ॥  
श्रीशुक उवाच -  
इति विज्ञापितो गोपैः भगवान् देवकीसुतः ।  
भक्ताया विप्रभार्यायाः प्रसीदन् इदमब्रवीत् ॥ २ ॥  
प्रयात देवयजनं ब्राह्मणा ब्रह्मवादिनः ।  
सत्रं आङ्‌गिरसं नाम ह्यासते स्वर्गकाम्यया ॥ ३ ॥  
तत्र गत्वौदनं गोपा याचतास्मद् विसर्जिताः ।  
कीर्तयन्तो भगवत आर्यस्य मम चाभिधाम् ॥ ४ ॥  
इत्यादिष्टा भगवता गत्वा याचन्त ते तथा ।  
कृताञ्जलिपुटा विप्रान् दण्डवत् पतिता भुवि ॥ ५ ॥  
हे भूमिदेवाः श्रृणुत कृष्णस्यादेशकारिणः ।  
प्राप्ताञ्जानीत भद्रं वो गोपान् नो रामचोदितान् ॥ ६ ॥  
( मिश्र )  
गाश्चारयतौ अविदूर ओदनं  
रामाच्युतौ वो लषतो बुभुक्षितौ ।  
तयोर्द्विजा ओदनमर्थिनोर्यदि  
श्रद्धा च वो यच्छत धर्मवित्तमाः ॥ ७ ॥  
( अनुष्टुप् )  
दीक्षायाः पशुसंस्थायाः सौत्रामण्याश्च सत्तमाः ।  
अन्यत्र दीक्षितस्यापि नान्नमश्नन् हि दुष्यति ॥ ८ ॥  
इति ते भगवद् याच्ञां शृण्वन्तोऽपि न शुश्रुवुः ।  
क्षुद्राशा भूरिकर्माणो बालिशा वृद्धमानिनः ॥ ९ ॥  
देशः कालः पृथग् द्रव्यं मंत्रतंत्रर्त्विजोऽग्नयः ।  
देवता यजमानश्च क्रतुर्धर्मश्च यन्मयः ॥ १० ॥  
तं ब्रह्म परमं साक्षाद् भगवन्तं अधोक्षजम् ।  
मनुष्यदृष्ट्या दुष्प्रज्ञा मर्त्यात्मानो न मेनिरे ॥ ११ ॥  
न ते यदोमिति प्रोचुः न नेति च परन्तप ।  
गोपा निराशाः प्रत्येत्य तथोचुः कृष्णरामयोः ॥ १२ ॥  
तदुपाकर्ण्य भगवान् प्रहस्य जगदीश्वरः ।  
व्याजहार पुनर्गोपान् दर्शयँलौकिकीं गतिम् ॥ १३ ॥  
मां ज्ञापयत पत्नीभ्यः ससङ्‌कर्षणमागतम् ।  
दास्यन्ति काममन्नं वः स्निग्धा मय्युषिता धिया ॥ १४ ॥  
गत्वाथ पत्नीशालायां दृष्ट्वासीनाः स्वलङ्‌कृताः ।  
नत्वा द्विजसतीर्गोपाः प्रश्रिता इदमब्रुवन् ॥ १५ ॥  
नमो वो विप्रपत्नीभ्यो निबोधत वचांसि नः ।  
इतोऽविदूरे चरता कृष्णेनेहेषिता वयम् ॥ १६ ॥  
गाश्चारयन् स गोपालैः सरामो दूरमागतः ।  
बुभुक्षितस्य तस्यान्नं सानुगस्य प्रदीयताम् ॥ १७ ॥  
श्रुत्वाच्युतं उपायातं नित्यं तद्दर्शनोत्सुकाः ।  
तत्कथाक्षिप्तमनसो बभूवुर्जातसम्भ्रमाः ॥ १८ ॥  
चतुर्विधं बहुगुणं अन्नमादाय भाजनैः ।  
अभिसस्रुः प्रियं सर्वाः समुद्रमिव निम्नगाः ॥ १९ ॥  
निषिध्यमानाः पतिभिः भ्रातृभिर्बन्धुभिः सुतैः ।  
भगवति उत्तमश्लोके दीर्घश्रुत धृताशयाः ॥ २० ॥  
यमुनोपवनेऽशोक नवपल्लवमण्डिते ।  
विचरन्तं वृतं गोपैः साग्रजं ददृशुः स्त्रियः ॥ २१ ॥  
( वसंततिलका )  
श्यामं हिरण्यपरिधिं वनमाल्यबर्ह  
धातुप्रवालनटवेषमनव्रतांसे ।  
विन्यस्तहस्तमितरेण धुनानमब्जं  
कर्णोत्पलालक कपोलमुखाब्जहासम् ॥ २२ ॥  
प्रायःश्रुतप्रियतमोदयकर्णपूरैः  
यस्मिन् निमग्नमनसः तं अथाक्षिरंध्रैः ।  
अन्तः प्रवेश्य सुचिरं परिरभ्य तापं  
प्राज्ञं यथाभिमतयो विजहुर्नरेन्द्र ॥ २३ ॥  
( अनुष्टुप् )  
तास्तथा त्यक्तसर्वाशाः प्राप्ता आत्मदिदृक्षया ।  
विज्ञायाखिलदृग्द्रष्टा प्राह प्रहसिताननः ॥ २४ ॥  
स्वागतं वो महाभागा आस्यतां करवाम किम् ।  
यन्नो दिदृक्षया प्राप्ता उपपन्नमिदं हि वः ॥ २५ ॥  
नन्वद्धा मयि कुर्वन्ति कुशलाः स्वार्थदर्शिनः ।  
अहैतुक्यव्यवहितां भक्तिमात्मप्रिये यथा ॥ २६ ॥  
प्राणबुद्धिमनःस्वात्म दारापत्यधनादयः ।  
यत्सम्पर्कात् प्रिया आसन् ततः को न्वपरः प्रियः ॥ २७ ॥  
तद् यात देवयजनं पतयो वो द्विजातयः ।  
स्वसत्रं पारयिष्यन्ति युष्माभिर्गृहमेधिनः ॥ २८ ॥  
श्रीपत्न्य ऊचुः ।  
( वसंततिलका )  
मैवं विभोऽर्हति भवान्गदितुं नृशंसं  
सत्यं कुरुष्व निगमं तव पादमूलम् ।  
प्राप्ता वयं तुलसिदाम पदावसृष्टं  
केशैर्निवोढुमतिलङ्‌घ्य समस्तबन्धून् ॥ २९ ॥  
गृह्णन्ति नो न पतयः पितरौ सुता वा  
न भ्रातृबन्धुसुहृदः कुत एव चान्ये ।  
तस्माद् भवत्प्रपदयोः पतितात्मनां नो  
नान्या भवेद् गतिररिन्दम तद् विधेहि ॥ ३० ॥  
श्रीभगवानुवाच -  
पतयो नाभ्यसूयेरन् पितृभ्रातृसुतादयः ।  
लोकाश्च वो मयोपेता देवा अप्यनुमन्वते ॥ ३१ ॥  
( अनुष्टुप् )  
न प्रीतयेऽनुरागाय ह्यङ्‌गसङ्‌गो नृणामिह ।  
तन्मनो मयि युञ्जाना अचिरान् मामवाप्स्यथ ॥ ३२ ॥  
श्रीशुक उवाच -  
इत्युक्ता द्विजपत्न्यस्ता यज्ञवाटं पुनर्गताः ।  
ते चानसूयवः स्वाभिः स्त्रीभिः सत्रमपारयन् ॥ ३३ ॥  
तत्रैका विधृता भर्त्रा भगवन्तं यथाश्रुतम् ।  
हृदोपगुह्य विजहौ देहं कर्मानुबन्धनम् ॥ ३४ ॥  
भगवानपि गोविन्दः तेनैवान्नेन गोपकान् ।  
चतुर्विधेनाशयित्वा स्वयं च बुभुजे प्रभुः ॥ ३५ ॥  
एवं लीलानरवपुः नृलोकमनुशीलयन् ।  
रेमे गोगोपगोपीनां रमयन्रूपवाक्कृतैः ॥ ३६ ॥  
अथानुस्मृत्य विप्रास्ते अन्वतप्यन् कृतागसः ।  
यद् विश्वेश्वरयोर्याच्ञां अहन्म नृविडम्बयोः ॥ ३७ ॥  
दृष्ट्वा स्त्रीणां भगवति कृष्णे भक्तिमलौकिकीम् ।  
आत्मानं च तया हीनं अनुतप्ता व्यगर्हयन् ॥ ३८ ॥  
धिग्जन्म नः त्रिवृत् विद्यां धिग् व्रतं धिग् बहुज्ञताम् ।  
धिक्कुलं धिक् क्रियादाक्ष्यं विमुखा ये त्वधोक्षजे ॥ ३९ ॥  
नूनं भगवतो माया योगिनामपि मोहिनी ।  
यस् वयं गुरवो नृणां स्वार्थे मुह्यामहे द्विजाः ॥ ४० ॥  
अहो पश्यत नारीणां अपि कृष्णे जगद्गुरौ ।  
दुरन्तभावं योऽविध्यन् मृत्युपाशान् गृहाभिधान् ॥ ४१ ॥  
नासां द्विजातिसंस्कारो न निवासो गुरावपि ।  
न तपो नात्ममीमांसा न शौचं न क्रियाः शुभाः ॥ ४२ ॥  
तथापि ह्युत्तमःश्लोके कृष्णे योगेश्वरेश्वरे ।  
भक्तिर्दृढा न चास्माकं संस्कारादिमतामपि ॥ ४३ ॥  
ननु स्वार्थविमूढानां प्रमत्तानां गृहेहया ।  
अहो नः स्मारयामास गोपवाक्यैः सतां गतिः ॥ ४४ ॥  
अन्यथा पूर्णकामस्य कैवल्याद्यशिषां पतेः ।  
ईशितव्यैः किमस्माभिः ईशस्यैतद् विडम्बनम् ॥ ४५ ॥  
हित्वान्यान् भजते यं श्रीः पादस्पर्शाशया सकृत् ।  
स्वात्मदोषापवर्गेण तद्याच्ञा जनमोहिनी ॥ ४६ ॥  
देशः कालः पृथग्द्रव्यं मंत्रतंत्रर्त्विजोऽग्नयः ।  
देवता यजमानश्च क्रतुर्धर्मश्च यन्मयः ॥ ४७ ॥  
स एष भगवान् साक्षाद् विष्णुर्योगेश्वरेश्वरः ।  
जातो यदुष्वित्याश्रृण्म ह्यपि मूढा न विद्महे ॥ ४८ ॥  
अहो वयं धन्यतमा येषां नस्तादृशीः स्त्रियः ।  
भक्त्या यासां मतिर्जाता अस्माकं निश्चला हरौ ॥ ४९ ॥  
नमस्तुभ्यं भगवते कृष्णायाकुण्ठमेधसे ।  
यन्मायामोहितधियो भ्रमामः कर्मवर्त्मसु ॥ ५० ॥  
स वै न आद्यः पुरुषः स्वमायामोहितात्मनाम् ।  
अविज्ञतानुभावानां क्षन्तुमर्हत्यतिक्रमम् ॥ ५१ ॥  
इति स्वाघमनुस्मृत्य कृष्णे ते कृतहेलनाः ।  
दिदृक्षवोऽप्यच्युतयोः कंसाद्भीता न चाचलन् ॥ ५२ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे त्रयोविंशोऽध्यायः ॥ २३ ॥  
हरिः ॐ तत्सत् श्रीकृष्णार्पणमस्तु ॥