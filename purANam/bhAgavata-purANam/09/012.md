---
title: ०१२
---
इक्ष्वाकूणां कुशादिसुमित्रान्तानां वर्णनम् -  
श्रीशुक उवाच ।  
कुशस्य चातिथिस्तस्मात् निषधस्तत्सुतो नभः ।  
पुण्डरीकोऽथ तत्पुत्रः क्षेमधन्वाभवत्ततः ॥ १ ॥  
देवानीकस्ततोऽनीहः पारियात्रोऽथ तत्सुतः ।  
ततो बलस्थलः तस्मात् वज्रनाभोऽर्कसंभवः ॥ २ ॥  
खसगणः तत्सुतः तस्माद् विधृतिश्चाभवत्सुतः ।  
ततो हिरण्यनाभोऽभूद् योगाचार्यस्तु जैमिनेः ॥ ३ ॥  
शिष्यः कौशल्य आध्यात्मं याज्ञवल्क्योऽध्यगाद् यतः ।  
योगं महोदयं ऋषिः हृदयग्रन्थि भेदकम् ॥ ४ ॥  
पुष्यो हिरण्यनाभस्य ध्रुवसन्धिः ततोऽभवत् ।  
सुदर्शनोऽथाग्निवर्णः शीघ्रस्तस्य मरुः सुतः ॥ ५ ॥  
सोऽसावास्ते योगसिद्धः कलापग्राममास्थितः ।  
कलेरन्ते सूर्यवंशं नष्टं भावयिता पुनः ॥ ६ ॥  
तस्मात् प्रसुश्रुतः तस्य सन्धिः तस्याप्यमर्षणः ।  
महस्वांन् तत्सुतः तस्माद् विश्वबाहुरजायत ॥ ७ ॥  
ततः प्रसेनजित् तस्मात् तक्षको भविता पुनः ।  
ततो बृहद्बलो यस्तु पित्रा ते समरे हतः ॥ ८ ॥  
एते हि ईक्ष्वाकुभूपाला अतीताः श्रृण्वनागतान् ।  
बृहद्बलस्य भविता पुत्रो नाम्ना बृहद्रणः ॥ ९ ॥  
ऊरुक्रियः सुतस्तस्य वत्सवृद्धो भविष्यति ।  
प्रतिव्योमस्ततो भानुः दिवाको वाहिनीपतिः ॥ १० ॥  
सहदेवस्ततो वीरो बृहदश्वोऽथ भानुमान् ।  
प्रतीकाश्वो भानुमतः सुप्रतीकोऽथ तत्सुतः ॥ ११ ॥  
भविता मरुदेवोऽथ सुनक्षत्रोऽथ पुष्करः ।  
तस्यान्तरिक्षः तत्पुत्रः सुतपास्तद् अमित्रजित् ॥ १२ ॥  
बृहद्राजस्तु तस्यापि बर्हिस्तस्मात् कृतञ्जयः ।  
रणञ्जयस्तस्य सुतः सञ्जयो भविता ततः ॥ १३ ॥  
तस्माच्छाक्योऽथ शुद्धोदो लांगलस्तत्सुतः स्मृतः ।  
ततः प्रसेनजित् तस्मात् क्षुद्रको भविता ततः ॥ १४ ॥  
रणको भविता तस्मात् सुरथस्तनयस्ततः ।  
सुमित्रो नाम निष्ठान्त एते बार्हद्बलान्वयाः ॥ १५ ॥  
इक्ष्वाकूणां अयं वंशः सुमित्रान्तो भविष्यति ।  
यतस्तं प्राप्य राजानं संस्थां प्राप्स्यति वै कलौ ॥ १६ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे द्वाशोऽध्यायः ॥ १२ ॥  
हरिः ॐ तत्सत् श्रीकृष्णार्पणमस्तु ॥