---
title: ०१५
---
ऋचीकजमदग्निपरशुरामचरितं, सहस्रार्जुन वधश्च -  
श्रीशुक उवाच ।  
ऐलस्य च उर्वशीगर्भात् षडासन्नात्मजा नृप ।  
आयुः श्रुतायुः सत्यायू रयोऽथ विजयो जयः ॥ १ ॥  
श्रुतायोर्वसुमान्पुत्रः सत्यायोश्च श्रुतञ्जयः ।  
रयस्य सुत एकश्च जयस्य तनयोऽमितः ॥ २ ॥  
भीमस्तु विजयस्याथ काञ्चनो होत्रकस्ततः ।  
तस्य जह्नुः सुतो गंगां गण्डूषीकृत्य योऽपिबत् ।  
जह्नोस्तु पूरुस्तस्याथ बलाकश्चात्मजोऽजकः ॥ ३ ॥  
ततः कुशः कुशस्यापि कुशाम्बुस्तनयो वसुः ।  
कुशनाभश्च चत्वारो गाधिरासीत् कुशाम्बुजः ॥ ४ ॥  
तस्य सत्यवतीं कन्यां ऋचीकोऽयाचत द्विजः ।  
वरं विसदृशं मत्वा गाधिर्भार्गवमब्रवीत् ॥ ५ ॥  
एकतः श्यामकर्णानां हयानां चन्द्रवर्चसाम् ।  
सहस्रं दीयतां शुल्कं कन्यायाः कुशिका वयम् ॥ ६ ॥  
इत्युक्तस्तन्मतं ज्ञात्वा गतः स वरुणान्तिकम् ।  
आनीय दत्त्वा तान् अश्वान् उपयेमे वराननाम् ॥ ७ ॥  
स ऋषिः प्रार्थितः पत्न्या श्वश्र्वा चापत्यकाम्यया ।  
श्रपयित्वोभयैर्मन्त्रैः चरुं स्नातुं गतो मुनिः ॥ ८ ॥  
तावत् सत्यवती मात्रा स्वचरुं याचिता सती ।  
श्रेष्ठं मत्वा तयायच्छन् मात्रे मातुरदत् स्वयम् ॥ ९ ॥  
तद् विज्ञाय मुनिः प्राह पत्नीं कष्टमकारषीः ।  
घोरो दण्डधरः पुत्रो भ्राता ते ब्रह्मवित्तमः ॥ १० ॥  
प्रसादितः सत्यवत्या मैवं भूरिति भार्गवः ।  
अथ तर्हि भवेत् पौत्रो जमदग्निस्ततोऽभवत् ॥ ११ ॥  
सा चाभूत् सुमहपुण्या कौशिकी लोकपावनी ।  
रेणोः सुतां रेणुकां वै जमदग्निरुवाह याम् ॥ १२ ॥  
तस्यां वै भार्गवऋषेः सुता वसुमदादयः ।  
यवीयान्जज्ञ एतेषां राम इत्यभिविश्रुतः ॥ १३ ॥  
यमाहुर्वासुदेवांशं हैहयानां कुलान्तकम् ।  
त्रिःसप्तकृत्वो य इमां चक्रे निःक्षत्रियां महीम् ॥ १४ ॥  
दुष्टं क्षत्रं भुवो भारं अब्रह्मण्यं अनीनशत् ।  
रजस्तमोवृतमहन् फल्गुन्यपि कृतेंऽहसि ॥ १५ ॥  
श्रीराजोवाच ।  
किं तदंहो भगवतो राजन्यैरजितात्मभिः ।  
कृतं येन कुलं नष्टं क्षत्रियाणां अभीक्ष्णशः ॥ १६ ॥  
श्रीशुक उवाच ।  
हैहयानां अधिपतिः अर्जुनः क्षत्रियर्षभः ।  
दत्तं नारायण अंशांशं आराध्य परिकर्मभिः ॥ १७ ॥  
बाहून् दशशतं लेभे दुर्धर्षत्वमरातिषु ।  
अव्याहतेन्द्रियौजः श्री तेजोवीर्ययशोबलम् ॥ १८ ॥  
योगेश्वरत्वं ऐश्वर्यं गुणा यत्राणिमादयः ।  
चचार अव्याहतगतिः लोकेषु पवनो यथा ॥ १९ ॥  
स्त्रीरत्नैः आवृतः क्रीडन् रेवाम्भसि मदोत्कटः ।  
वैजयन्तीं स्रजं बिभ्रद् रुरोध सरितं भुजैः ॥ २० ॥  
विप्लावितं स्वशिबिरं प्रतिस्रोतःसरिज्जलैः ।  
नामृष्यत् तस्य तद् वीर्यं वीरमानी दशाननः ॥ २१ ॥  
गृहीतो लीलया स्त्रीणां समक्षं कृतकिल्बिषः ।  
माहिष्मत्यां सन्निरुद्धो मुक्तो येन कपिर्यथा ॥ २२ ॥  
स एकदा तु मृगयां विचरन् विजने वने ।  
यदृच्छयाऽऽश्रमपदं जमदग्नेरुपाविशत् ॥ २३ ॥  
तस्मै स नरदेवाय मुनिरर्हणमाहरत् ।  
ससैन्यामात्यवाहाय हविष्मत्या तपोधनः ॥ २४ ॥  
स वै रत्नं तु तद् दृष्ट्वा आत्मैश्वर्यातिशायनम् ।  
तन्नाद्रियताग्निहोत्र्यां साभिलाषः स हैहयः ॥ २५ ॥  
हविर्धानीं ऋषेर्दर्पान् नरान् हर्तुमचोदयत् ।  
ते च माहिष्मतीं निन्युः सवत्सां क्रन्दतीं बलात् ॥ २६ ॥  
अथ राजनि निर्याते राम आश्रम आगतः ।  
श्रुत्वा तत् तस्य दौरात्म्यं चुक्रोधाहिरिवाहतः ॥ २७ ॥  
घोरमादाय परशुं सतूणं चर्म कार्मुकम् ।  
अन्वधावत दुर्धर्षो मृगेन्द्र इव यूथपम् ॥ २८ ॥  
तं आपतन्तं भृगुवर्यमोजसा  
धनुर्धरं बाणपरश्वधायुधम् ।  
ऐणेयचर्माम्बरमर्कधामभिः  
युतं जटाभिर्ददृशे पुरीं विशन् ॥ २९ ॥  
अचोदयद्धस्तिरथाश्वपत्तिभिः  
गदासिबाणर्ष्टिशतघ्निशक्तिभिः ।  
अक्षौहिणीः सप्तदशातिभीषणाः  
ता राम एको भगवानसूदयत् ॥ ३० ॥  
यतो यतोऽसौ प्रहरत्परश्वधो  
मनोऽनिलौजाः परचक्रसूदनः ।  
ततस्ततश्छिन्नभुजोरुकन्धरा  
निपेतुरुर्व्यां हतसूतवाहनाः ॥ ३१ ॥  
दृष्ट्वा स्वसैन्यं रुधिरौघकर्दमे  
रणाजिरे रामकुठारसायकैः ।  
विवृक्णचर्मध्वजचापविग्रहं  
निपातितं हैहय आपतद् रुषा ॥ ३२ ॥  
अथार्जुनः पञ्चशतेषु बाहुभिः  
धनुःषु बाणान् युगपत् स सन्दधे ।  
रामाय रामोऽस्त्रभृतां समग्रणीः  
तान्येकधन्वेषुभिराच्छिनत् समम् ॥ ३३ ॥  
पुनः स्वहस्तैरचलान्मृधेङ्‌घ्रिपान्  
उत्क्षिप्य वेगाद् अभिधावतो युधि ।  
भुजान् कुठारेण कठोरनेमिना  
चिच्छेद रामः प्रसभं त्वहेरिव ॥ ३४ ॥  
कृत्तबाहोः शिरस्तस्य गिरेः श्रृङमिवाहरत् ।  
हते पितरि तत्पुत्रा अयुतं दुद्रुवुर्भयात् ॥ ३५ ॥  
अग्निहोत्रीं उपावर्त्य सवत्सां परवीरहा ।  
समुपेत्याश्रमं पित्रे परिक्लिष्टां समर्पयत् ॥ ३६ ॥  
स्वकर्म तत्कृतं रामः पित्रे भ्रातृभ्य एव च ।  
वर्णयामास तत् श्रुत्वा जमदग्निरभाषत ॥ ३७ ॥  
राम राम महाबाहो भवान् पापमकारषीत् ।  
अवधीत् नरदेवं यत् सर्वदेवमयं वृथा ॥ ३८ ॥  
वयं हि ब्राह्मणास्तात क्षमयार्हणतां गताः ।  
यया लोकगुरुर्देवः पारमेष्ठ्यमगात् पदम् ॥ ३९ ॥  
क्षमया रोचते लक्ष्मीः ब्राह्मी सौरी यथा प्रभा ।  
क्षमिणामाशु भगवान् तुष्यते हरिरीश्वरः ॥ ४० ॥  
राज्ञो मूर्धाभिषिक्तस्य वधो ब्रह्मवधाद् गुरुः ।  
तीर्थसंसेवया चांहो जह्यङ्‌गाच्युतचेतनः ॥ ४१ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे पञ्चदशोऽध्यायः ॥ १५ ॥  
हरिः ॐ तत्सत् श्रीकृष्णार्पणमस्तु ॥