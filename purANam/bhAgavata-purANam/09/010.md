---
title: ०१०
---
श्रीरामचरितम् -  
श्रीशुक उवाच ।  
खट्वांगात दीर्घबाहुश्च रघुस्तस्मात् पृथुश्रवाः ।  
अजस्ततो महाराजः तस्मात् दशरथोऽभवत् ॥ १ ॥  
तस्यापि भगवान् एष साक्षाद् ब्रह्ममयो हरिः ।  
अंशांशेन चतुर्धागात् पुत्रत्वं प्रार्थितः सुरैः ।  
रामलक्ष्मणभरत शत्रुघ्ना इति संज्ञया ॥ २ ॥  
तस्यानुचरितं राजन् ऋषिभिः तत्त्वदर्शिभिः ।  
श्रुतं हि वर्णितं भूरि त्वया सीतापतेर्मुहुः ॥ ३ ॥  
गुर्वर्थे त्यक्तराज्यो व्यचरदनुवनं  
पद्मपद्भ्यां प्रियायाः ।  
पाणिस्पर्शाक्षमाभ्यां मृजितपथरुजो  
यो हरीन्द्रानुजाभ्याम् ।  
वैरूप्यात् शूर्पणख्याः प्रियविरहरुषाऽऽ  
रोपितभ्रूविजृम्भ ।  
त्रस्ताब्धिर्बद्धसेतुः खलदवदहनः  
कोसलेन्द्रोऽवतान्नः ॥ ४ ॥  
विश्वामित्राध्वरे येन मारीचाद्या निशाचराः ।  
पश्यतो लक्ष्मणस्यैव हता नैर्‌ऋतपुंगवाः ॥ ५ ॥  
यो लोकवीरसमितौ धनुरैशमुग्रं  
सीतास्वयंवरगृहे त्रिशतोपनीतम् ॥  
आदाय बालगजलील इवेक्षुयष्टिं  
सज्ज्यीकृतं नृप विकृष्य बभञ्ज मध्ये ॥ ६ ॥  
जित्वानुरूपगुणशीलवयोऽङ्‌गरूपां ।  
सीताभिधां श्रियमुरस्यभिलब्धमानाम् ॥  
मार्गे व्रजन् भृगुपतेर्व्यनयत् प्ररूढं ।  
दर्पं महीमकृत यस्त्रिरराजबीजाम् ॥ ७ ॥  
यः सत्यपाशपरिवीतपितुर्निदेशं ।  
स्त्रैणस्य चापि शिरसा जगृहे सभार्यः ॥  
राज्यं श्रियं प्रणयिनः सुहृदो निवासं ।  
त्यक्त्वा ययौ वनमसूनिव मुक्तसङ्‌गः ॥ ८ ॥  
रक्षःस्वसुर्व्यकृत रूपमशुद्धबुद्धेः ।  
तस्याः खरत्रिशिरदूषणमुख्यबन्धून् ॥  
जघ्ने चतुर्दशसहस्रमपारणीय ।  
कोदण्डपाणिरटमान उवास कृच्छ्रम् ॥ ९ ॥  
सीताकथाश्रवणदीपितहृच्छयेन ।  
सृष्टं विलोक्य नृपते दशकन्धरेण ॥  
जघ्नेऽद्भुतैण वपुषाऽऽश्रमतोऽपकृष्टो ।  
मारीचमाशु विशिखेन यथा कमुग्रः ॥ १० ॥  
रक्षोऽधमेन वृकवद् विपिनेऽसमक्षं ।  
वैदेहराजदुहितर्यपयापितायाम् ॥  
भ्रात्रा वने कृपणवत्प्रियया वियुक्तः ।  
स्त्रीसङ्‌गिनां गतिमिति प्रथयंश्चचार ॥ ११ ॥  
दग्ध्वाऽऽत्मकृत्यहतकृत्यमहन् कबन्धं ।  
सख्यं विधाय कपिभिर्दयितागतिं तैः ॥  
बुद्ध्वाथ वालिनि हते प्लवगेन्द्रसैन्यैः ।  
वेलामगात् स मनुजोऽजभवार्चिताङ्‌घ्रि ॥ १२ ॥  
यद्रोषविभ्रमविवृत्तकटाक्षपात ।  
सम्भ्रान्तनक्रमकरो भयगीर्णघोषः ॥  
सिन्धुः शिरस्यर्हणं परिगृह्य रूपी ।  
पादारविन्दमुपगम्य बभाष एतत् ॥ १३ ॥  
न त्वां वयं जडधियो नु विदाम भूमन् ।  
कूटस्थमादिपुरुषं जगतामधीशम् ॥  
यत्सत्त्वतः सुरगणा रजसः प्रजेशा ।  
मन्योश्च भूतपतयः स भवान्गुणेशः ॥ १४ ॥  
कामं प्रयाहि जहि विश्रवसोऽवमेहं ।  
त्रैलोक्य रावणमवाप्नुहि वीर पत्नीम् ॥  
बध्नीहि सेतुमिह ते यशसो वितत्यै ।  
गायन्ति दिग्विजयिनो यमुपेत्य भूपाः ॥ १५ ॥  
बद्ध्वोदधौ रघुपतिर्विविधाद्रिकूटैः ।  
सेतुं कपीन्द्रकरकम्पितभूरुहाङ्‌गैः ॥  
सुग्रीवनीलहनुमत् प्रमुखैरनीकैः ।  
लङ्‌कां विभीषणदृशाविशदग्रदग्धाम् ॥ १६ ॥  
सा वानरेन्द्रबलरुद्धविहारकोष्ठ ।  
श्रीद्वारगोपुरसदोवलभीविटङ्‌का ॥  
निर्भज्यमानधिषणध्वजहेमकुम्भ ।  
श्रृङ्‌गाटका गजकुलैर्ह्रदिनीव घूर्णा ॥ १७ ॥  
रक्षःपतिस्तदवलोक्य निकुम्भकुम्भ ।  
धूम्राक्ष दुर्मुख सुरान्तनरान्तकादीन् ॥  
पुत्रं प्रहस्त मतिकाय विकम्पनादीन् ।  
सर्वानुगान् समहिनोदथ कुम्भकर्णम् ॥ १८ ॥  
तां यातुधानपृतनामसिशूलचाप ।  
प्रासर्ष्टिशक्तिशरतोमर खड्गदुर्गाम् ॥  
सुग्रीवलक्ष्मण मरुत्सुतगन्धमाद ।  
नीलाङ्‌गदर्क्षपनसादिभिः अन्वितोऽगात् ॥ १९ ॥  
तेऽनीकपा रघुपतेरभिपत्य सर्वे ।  
द्वन्द्वं वरूथमिभपत्तिरथाश्वयोधैः ॥  
जघ्नुर्द्रुमैः गिरिगदेषुभिरङ्‌गदाद्याः ।  
सीताभिमर्षहतमङ्‌गल रावणेशान् ॥ २० ॥  
रक्षःपतिः स्वबलनष्टिमवेक्ष्य रुष्ट ।  
आरुह्य यानकमथाभिससार रामम् ॥  
स्वःस्यन्दने द्युमति मातलिनोपनीते ।  
विभ्राजमानमहनन्निशितैः क्षुरप्रैः ॥ २१ ॥  
रामस्तमाह पुरुषादपुरीष यन्नः ।  
कान्तासमक्षमसतापहृता श्ववत् ते ॥  
त्यक्तत्रपस्य फलमद्य जुगुप्सितस्य ।  
यच्छामि काल इव कर्तुरलंघ्यवीर्यः ॥ २२ ॥  
एवं क्षिपन्धनुषि संधितमुत्ससर्ज ।  
बाणं स वज्रमिव तद्‌हृदयं बिभेद ॥  
सोऽसृग् वमन् दशमुखैर्न्यपतद् विमानाद् ।  
हाहेति जल्पति जने सुकृतीव रिक्तः ॥ २३ ॥  
(अनुष्टुप्)  
ततो निष्क्रम्य लंकाया यातुधान्यः सहस्रशः ।  
मन्दोदर्या समं तस्मिन् प्ररुदन्त्य उपाद्रवन् ॥ २४ ॥  
स्वान् स्वान् बन्धून् परिष्वज्य लक्ष्मणेषुभिरर्दितान् ।  
रुरुदुः सुस्वरं दीना घ्नन्त्य आत्मानमात्मना ॥ २५ ॥  
हा हताः स्म वयं नाथ लोकरावण रावण ।  
कं यायाच्छरणं लंका त्वद्विहीना परार्दिता ॥ २६ ॥  
न वै वेद महाभाग भवान् कामवशं गतः ।  
तेजोऽनुभावं सीताया येन नीतो दशामिमाम् ॥ २७ ॥  
कृतैषा विधवा लंका वयं च कुलनन्दन ।  
देहः कृतोऽन्नं गृध्राणां आत्मा नरकहेतवे ॥ २८ ॥  
श्रीशुक उवाच ।  
स्वानां विभीषणश्चक्रे कोसलेन्द्रानुमोदितः ।  
पितृमेधविधानेन यदुक्तं सांपरायिकम् ॥ २९ ॥  
ततो ददर्श भगवान् अशोकवनिकाश्रमे ।  
क्षामां स्वविरहव्याधिं शिंशपामूलमास्थिताम् ॥ ३० ॥  
रामः प्रियतमां भार्यां दीनां वीक्ष्यान्वकंपत ।  
आत्मसंदर्शनाह्लाद विकसन् मुखपंकजाम् ॥ ३१ ॥  
आरोप्यारुरुहे यानं भ्रातृभ्यां हनुमद्युतः ।  
विभीषणाय भगवान् दत्त्वा रक्षोगणेशताम् ॥ ३२ ॥  
लंकामायुश्च कल्पान्तं ययौ चीर्णव्रतः पुरीम् ।  
अवकीर्यमाणः कुसुमैः लोकपालार्पितैः पथि ॥ ३३ ॥  
उपगीयमानचरितः शतधृत्यादिभिर्मुदा ।  
गोमूत्रयावकं श्रुत्वा भ्रातरं वल्कलाम्बरम् ॥ ३४ ॥  
महाकारुणिकोऽतप्यत् जटिलं स्थण्डिलेशयम् ।  
भरतः प्राप्तमाकर्ण्य पौरामात्यपुरोहितैः ॥ ३५ ॥  
पादुके शिरसि न्यस्य रामं प्रत्युद्यतोऽग्रजम् ।  
नन्दिग्रामात् स्वशिबिराद् गीतवादित्रनिःस्वनैः ॥ ३६ ॥  
ब्रह्मघोषेण च मुहुः पठद्‌भिः ब्रह्मवादिभिः ।  
स्वर्णकक्षपताकाभिः हैमैश्चित्रध्वजै रथैः ॥ ३७ ॥  
सदश्वै रुक्मसन्नाहैः भटैः पुरटवर्मभिः ।  
श्रेणीभिर्वारमुख्याभिः भृत्यैश्चैव पदानुगैः ॥ ३८ ॥  
पारमेष्ठ्यान्युपादाय पण्यान्युच्चावचानि च ।  
पादयोर्न्यपतत् प्रेम्णा प्रक्लिन्नहृदयेक्षणः ॥ ३९ ॥  
पादुके न्यस्य पुरतः प्राञ्जलिर्बाष्पलोचनः ।  
तमाश्लिष्य चिरं दोर्भ्यां स्नापयन् नेत्रजैर्जलैः ॥ ४० ॥  
रामो लक्ष्मणसीताभ्यां विप्रेभ्यो येऽर्हसत्तमाः ।  
तेभ्यः स्वयं नमश्चक्रे प्रजाभिश्च नमस्कृतः ॥ ४१ ॥  
धुन्वन्त उत्तरासङ्‌गान् पतिं वीक्ष्य चिरागतम् ।  
उत्तराः कोसला माल्यैः किरन्तो ननृतुर्मुदा ॥ ४२ ॥  
पादुके भरतोऽगृह्णात् चामरव्यजनोत्तमे ।  
विभीषणः ससुग्रीवः श्वेतच्छत्रं मरुत्सुतः ॥ ४३ ॥  
धनुर्निषङ्‌गान् शत्रुघ्नः सीता तीर्थकमण्डलुम् ।  
अबिभ्रदङ्‌गदः खड्गं हैमं चर्मर्क्षराण् नृप ॥ ४४ ॥  
पुष्पकस्थोऽन्वितः स्त्रीभिः स्तूयमानश्च वन्दिभिः ।  
विरेजे भगवान् राजन् ग्रहैश्चन्द्र इवोदितः ॥ ४५ ॥  
भ्रात्राभिर्नन्दितः सोऽपि सोत्सवां प्राविशत् पुरीम् ।  
प्रविश्य राजभवनं गुरुपत्नीः स्वमातरम् ॥ ४६ ॥  
गुरून् वयस्यावरजान् पूजितः प्रत्यपूजयत् ।  
वैदेही लक्ष्मणश्चैव यथावत् समुपेयतुः ॥ ४७ ॥  
पुत्रान् स्वमातरस्तास्तु प्राणांस्तन्व इवोत्थिताः ।  
आरोप्याङ्‌केऽभिषिञ्चन्त्यो बाष्पौघैर्विजहुः शुचः ॥ ४८ ॥  
जटा निर्मुच्य विधिवत् कुलवृद्धैः समं गुरुः ।  
अभ्यषिञ्चद् यथैवेन्द्रं चतुःसिन्धुजलादिभिः ॥ ४९ ॥  
एवं कृतशिरःस्नानः सुवासाः स्रग्व्यलंकृतः ।  
स्वलंकृतैः सुवासोभिः भ्रातृभिर्भार्यया बभौ ॥ ५० ॥  
अग्रहीदासनं भ्रात्रा प्रणिपत्य प्रसादितः ।  
प्रजाः स्वधर्मनिरता वर्णाश्रमगुणान्विताः ।  
जुगोप पितृवद् रामो मेनिरे पितरं च तम् ॥ ५१ ॥  
त्रेतायां वर्तमानायां कालः कृतसमोऽभवत् ।  
रामे राजनि धर्मज्ञे सर्वभूतसुखावहे ॥ ५२ ॥  
वनानि नद्यो गिरयो वर्षाणि द्वीपसिन्धवः ।  
सर्वे कामदुघा आसन् प्रजानां भरतर्षभ ॥ ५३ ॥  
नाधिव्याधिजराग्लानि दुःखशोकभयक्लमाः ।  
मृत्युश्च अनिच्छतां नासीद् रामे राजन्यधोक्षजे ॥ ५४ ॥  
एकपत्नीव्रतधरो राजर्षिचरितः शुचिः ।  
स्वधर्मं गृहमेधीयं शिक्षयन् स्वयमाचरत् ॥ ५५ ॥  
प्रेम्णानुवृत्त्या शीलेन प्रश्रयावनता सती ।  
भिया ह्रिया च भावज्ञा भर्तुः सीताहरन्मनः ॥ ५६ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे दशमोऽध्यायः ॥ १० ॥  
हरिः ॐ तत्सत् श्रीकृष्णार्पणमस्तु ॥