---
title: ०१३
---
निमिवंशवर्णनं - निमेर्देहत्यागो विदेहवंशश्च -  
श्रीशुक उवाच ।  
निमिरिक्ष्वाकुतनयो वसिष्ठं अवृतर्त्विजम् ।  
आरभ्य सत्रं सोऽप्याह शक्रेण प्राग्वृतोऽस्मि भोः ॥ १ ॥  
तं निर्वर्त्यागमिष्यामि तावन्मां प्रतिपालय ।  
तूष्णीं आसीद् गृहपतिः सोऽपीन्द्रस्याकरोन् मखम् ॥ २ ॥  
निमिश्चलमिदं विद्वान् सत्रमारभतामात्मवान् ।  
ऋत्विग्भिः अपरैस्तावत् नागमद्यावता गुरुः ॥ ३ ॥  
शिष्यव्यतिक्रमं वीक्ष्य तं निर्वर्त्य गुरुरागतः ।  
अशपत् पतताद् देहो निमेः पण्डितमानिनः ॥ ४ ॥  
निमिः प्रतिददौ शापं गुरवेऽधर्मवर्तिने ।  
तवापि पतताद् देहो लोभाद् धर्ममजानतः ॥ ५ ॥  
इत्युत्ससर्ज स्वं देहं निमिरध्यात्मकोविदः ।  
मित्रावरुणयोर्जज्ञे उर्वश्यां प्रपितामहः ॥ ६ ॥  
गन्धवस्तुषु तद् देहं निधाय मुनिसत्तमाः ।  
समाप्ते सत्रयागेऽथ देवान् ऊचुः समागतान् ॥ ७ ॥  
राज्ञो जीवतु देहोऽयं प्रसन्नाः प्रभवो यदि ।  
तथेत्युक्ते निमिः प्राह मा भून्मे देहबन्धनम् ॥ ८ ॥  
यस्य योगं न वाञ्छन्ति वियोगभयकातराः ।  
भजन्ति चरणाम्भोजं मुनयो हरिमेधसः ॥ ९ ॥  
देहं नावरुरुत्सेऽहं दुःखशोकभयावहम् ।  
सर्वत्रास्य यतो मृत्युं मत्स्यानां उदके यथा ॥ १० ॥  
देवा ऊचुः ।  
विदेह उष्यतां कामं लोचनेषु शरीरिणाम् ।  
उन्मेषणनिमेषाभ्यां लक्षितोऽध्यात्मसंस्थितः ॥ ११ ॥  
अराजकभयं नॄणां मन्यमाना महर्षयः ।  
देहं ममन्थुः स्म निमेः कुमारः समजायत ॥ १२ ॥  
जन्मना जनकः सोऽभूद् वैदेहस्तु विदेहजः ।  
मिथिलो मथनाज्जातो मिथिला येन निर्मिता ॥ ॥  
तस्माद् उदावसुस्तस्य पुत्रोऽभूत् नन्दिवर्धनः ।  
ततः सुकेतुस्तस्यापि देवरातो महीपते ॥ १४ ॥  
तस्माद् बृहद्रथस्तस्य महावीर्यः सुधृत्पिता ।  
सुधृतेर्धृष्टकेतुर्वै हर्यश्वोऽथ मरुस्ततः ॥ १५ ॥  
मरोः प्रतीपकस्तस्मात् जातः कृतरथो यतः ।  
देवमीढस्तस्य पुत्रो विश्रुतोऽथ महाधृतिः ॥ १६ ॥  
कृतिरातः ततस्तस्मात् महारोमा च तत्सुतः ।  
स्वर्णरोमा सुतस्तस्य ह्रस्वरोमा व्यजायत ॥ १७ ॥  
ततः शीरध्वजो जज्ञे यज्ञार्थं कर्षतो महीम् ।  
सीता शीराग्रतो जाता तस्मात् सीरध्वजः स्मृतः ॥ १८ ॥  
कुशध्वजस्तस्य पुत्रः ततो धर्मध्वजो नृपः ।  
धर्मध्वजस्य द्वौ पुत्रौ कृतध्वजमितध्वजौ ॥ १९ ॥  
कृतध्वजात् केशिध्वजः खाण्डिक्यस्तु मितध्वजात् ।  
कृतध्वजसुतो राजन् आत्मविद्याविशारदः ॥ २० ॥  
खाण्डिक्यः कर्मतत्त्वज्ञो भीतः केशिध्वजाद् द्रुतः ।  
भानुमांस्तस्य पुत्रोऽभूत् शतद्युम्नस्तु तत्सुतः ॥ २१ ॥  
शुचिस्तु तनयस्तस्मात् सनद्वाजः सुतोऽभवत् ।  
ऊर्जकेतुः सनद्वाजाद् अजोऽथ पुरुजित्सुतः ॥ २२ ॥  
अरिष्टनेमिस्तस्यापि श्रुतायुः तत्सुपार्श्वकः ।  
ततश्चित्ररथो यस्य क्षेमाधिर्मिथिलाधिपः ॥ २३ ॥  
तस्मात् समरथस्तस्य सुतः सत्यरथस्ततः ।  
आसीद् उपगुरुस्तस्माद् उपगुप्तोऽग्निसंभवः ॥ २४ ॥  
वस्वनन्तोऽथ तत्पुत्रो युयुधो यत् सुभाषणः ।  
श्रुतस्ततो जयस्तस्माद् विजयोऽस्मादृतः सुतः ॥ २५ ॥  
शुनकस्तत्सुतो जज्ञे वीतहव्यो धृतिस्ततः ।  
बहुलाश्वो धृतेस्तस्य कृतिरस्य महावशी ॥ २६ ॥  
एते वै मैथिला राजन् आत्मविद्याविशारदाः ।  
योगेश्वरप्रसादेन द्वन्द्वैर्मुक्ता गृहेष्वपि ॥ २७ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे त्रयोदशोऽध्यायः ॥ १३ ॥  
हरिः ॐ तत्सत् श्रीकृष्णार्पणमस्तु ॥