---
title: ००९
---
गंगावतरणकथा, भगीरथवृत्तं सौदासचरितं च -  
श्रीशुक उवाच ।  
अंशुमांश्च तपस्तेपे गंगानयनकाम्यया ।  
कालं महान्तं नाशक्नोत् ततः कालेन संस्थितः ॥ १ ॥  
दिलीपस्तत्सुतस्तद्वद् अशक्तः कालमेयिवान् ।  
भगीरथस्तस्य पुत्रः तेपे स सुमहत् तपः ॥ २ ॥  
दर्शयामास तं देवी प्रसन्ना वरदास्मि ते ।  
इत्युक्तः स्वं अभिप्रायं शशंसावनतो नृपः ॥ ३ ॥  
कोऽपि धारयिता वेगं पतन्त्या मे महीतले ।  
अन्यथा भूतलं भित्त्वा नृप यास्ये रसातलम् ॥ ४ ॥  
किं चाहं न भुवं यास्ये नरा मय्यामृजन्त्यघम् ।  
मृजामि तदघं क्वाहं राजन् तत्र विचिन्त्यताम् ॥ ५ ॥  
श्रीभगीरथ उवाच ।  
साधवो न्यासिनः शान्ता ब्रह्मिष्ठा लोकपावनाः ।  
हरन्ति अघं ते अंगसंगात् तेष्वास्ते ह्यघभित् हरिः ॥ ६ ॥  
धारयिष्यति ते वेगं रुद्रस्त्वात्मा शरीरिणाम् ।  
यस्मिन् ओतं इदं प्रोतं विश्वं शाटीव तन्तुषु ॥ ७ ॥  
इत्युक्त्वा स नृपो देवं तपसा तोषयच्छिवम् ।  
कालेनाल्पीयसा राजन् तस्येशः समतुष्यत ॥ ८ ॥  
तथेति राज्ञाभिहितं सर्वलोकहितः शिवः ।  
दधारावहितो गंगां पादपूतजलां हरेः ॥ ९ ॥  
भगीरथः स राजर्षिः निन्ये भुवनपावनीम् ।  
यत्र स्वपितॄणां देहा भस्मीभूताः स्म शेरते ॥ १० ॥  
रथेन वायुवेगेन प्रयान्तं अनुधावती ।  
देशान् पुनन्ती निर्दग्धान् आसिञ्चत् सगरात्मजान् ॥ ११ ॥  
यज्जलस्पर्शमात्रेण ब्रह्मदण्डहता अपि ।  
सगरात्मजा दिवं जग्मुः केवलं देहभस्मभिः ॥ १२ ॥  
भस्मीभूतांगसंगेन स्वर्याताः सगरात्मजाः ।  
किं पुनः श्रद्धया देवीं सेवन्ते ये धृतव्रताः ॥ १३ ॥  
न ह्येतत् परमाश्चर्यं स्वर्धुन्या यदिहोदितम् ।  
अनन्तचरणाम्भोज प्रसूताया भवच्छिदः ॥ १४ ॥  
सन्निवेश्य मनो यस्मिन् श्रद्धया मुनयोऽमलाः ।  
त्रैगुण्यं दुस्त्यजं हित्वा सद्यो यातास्तदात्मताम् ॥ १५ ॥  
श्रुतो भगीरथाज्जज्ञे तस्य नाभोऽपरोऽभवत् ।  
सिन्धुद्वीपः ततस्तस्मात् अयुतायुः ततोऽभवत् ॥ १६ ॥  
ऋतूपर्णो नलसखो योऽश्वविद्यामयान्नलात् ।  
दत्त्वाक्षहृदयं चास्मै सर्वकामस्तु तत्सुतम् ॥ १७ ॥  
ततः सुदासः तत्पुत्रो मदयन्तीपतिर्नृपः ।  
आहुर्मित्रसहं यं वै कल्माषाङ्‌घ्रिमुत क्वचित् ।  
वसिष्ठशापाद्रक्षोऽभूत् अनपत्यः स्वकर्मणा ॥ १८ ॥  
श्रीराजोवाच ।  
किं निमित्तो गुरोः शापः सौदासस्य महात्मनः ।  
एतद् वेदितुमिच्छामः कथ्यतां न रहो यदि ॥ १९ ॥  
श्रीशुक उवाच ।  
सौदासो मृगयां किञ्चित् चरन् रक्षो जघान ह ।  
मुमोच भ्रातरं सोऽथ गतः प्रतिचिकीर्षया ॥ २० ॥  
सञ्चिन्तयन् अघं राज्ञः सूदरूपधरो गृहे ।  
गुरवे भोक्तुकामाय पक्त्वा निन्ये नरामिषम् ॥ २१ ॥  
परिवेक्ष्यमाणं भगवान् विलोक्य अभक्ष्यमञ्जसा ।  
राजानं अशपत् क्रुद्धो रक्षो ह्येवं भविष्यसि ॥ २२ ॥  
रक्षःकृतं तद्विदित्वा चक्रे द्वादशवार्षिकम् ।  
सोऽपि अपोऽञ्जलिनादाय गुरुं शप्तुं समुद्यतः ॥ २३ ॥  
वारितो मदयन्त्यापो रुशतीः पादयोर्जहौ ।  
दिशः खमवनीं सर्वं पश्यन् जीवमयं नृपः ॥ २४ ॥  
राक्षसं भावमापन्नः पादे कल्माषतां गतः ।  
व्यवायकाले ददृशे वनौकोदम्पती द्विजौ ॥ २५ ॥  
क्षुधार्तो जगृहे विप्रं तत्पत्न्याहाकृतार्थवत् ।  
न भवान् राक्षसः साक्षात् इक्ष्वाकूणां महारथः ॥ २६ ॥  
मदयन्त्याः पतिर्वीर नाधर्मं कर्तुमर्हसि ।  
देहि मेऽपत्यकामाया अकृतार्थं पतिं द्विजम् ॥ २७ ॥  
देहोऽयं मानुषो राजन् पुरुषस्याखिलार्थदः ।  
तस्मादस्य वधो वीर सर्वार्थवध उच्यते ॥ २८ ॥  
एष हि ब्राह्मणो विद्वान् तपःशीलगुणान्वितः ।  
आरिराधयिषुर्ब्रह्म महापुरुषसंज्ञितम् ।  
सर्वभूतात्मभावेन भूतेष्वन्तर्हितं गुणैः ॥ २९ ॥  
सोऽयं ब्रह्मर्षिवर्यस्ते राजर्षिप्रवराद् विभो ।  
कथमर्हति धर्मज्ञ वधं पितुरिवात्मजः ॥ ३० ॥  
तस्य साधोरपापस्य भ्रूणस्य ब्रह्मवादिनः ।  
कथं वधं यथा बभ्रोः मन्यते सन्मतो भवान् ॥ ३१ ॥  
यइ अयं क्रियते भक्षः तर्हि मां खाद पूर्वतः ।  
न जीविष्ये विना येन क्षणं च मृतकं यथा ॥ ३२ ॥  
एवं करुणभाषिण्या विलपन्त्या अनाथवत् ।  
व्याघ्रः पशुमिवाखादत् सौदासः शापमोहितः ॥ ३३ ॥  
ब्राह्मणी वीक्ष्य दिधिषुं पुरुषादेन भक्षितम् ।  
शोचन्ति आत्मानमुर्वीशं अशपत् कुपिता सती ॥ ३४ ॥  
यस्मान्मे भक्षितः पाप कामार्तायाः पतिस्त्वया ।  
तवापि मृत्युः आधानाद् अकृतप्रज्ञ दर्शितः ॥ ३५ ॥  
एवं मित्रसहं शप्त्वा पतिलोकपरायणा ।  
तदस्थीनि समिद्धेऽग्नौ प्रास्य भर्तुर्गतिं गता ॥ ३६ ॥  
विशापो द्वादशाब्दान्ते मैथुनाय समुद्यतः ।  
विज्ञाय ब्राह्मणीशापं महिष्या स निवारितः ॥ ३७ ॥  
अत ऊर्ध्वं स तत्याज स्त्रीसुखं कर्मणाप्रजाः ।  
वसिष्ठस्तदनुज्ञातो मदयन्त्यां प्रजामधात् ॥ ३८ ॥  
सा वै सप्त समा गर्भं अबिभ्रन्न व्यजायत ।  
जघ्नेऽश्मनोदरं तस्याः सोऽश्मकस्तेन कथ्यते ॥ ३९ ॥  
अश्मकान् मूलको जज्ञे यः स्त्रीभिः परिरक्षितः ।  
नारीकवच इत्युक्तो निःक्षत्रे मूलकोऽभवत् ॥ ४० ॥  
ततो दशरथस्तस्मात् पुत्र ऐडविडिस्ततः ।  
राजा विश्वसहो यस्य खट्वांगश्चक्रवर्त्यभूत् ॥ ४१ ॥  
यो देवैरर्थितो दैत्यान् अवधीद् युधि दुर्जयः ।  
मुहूर्तं आयुः ज्ञात्वैत्य स्वपुरं सन्दधे मनः ॥ ४२ ॥  
न मे ब्रह्मकुलात् प्राणाः कुलदैवान्न चात्मजाः ।  
न श्रियो न मही राज्यं न दाराश्चातिवल्लभाः ॥ ४३ ॥  
न बाल्येऽपि मतिर्मह्यं अधर्मे रमते क्वचित् ।  
नापश्यं उत्तमश्लोकात् अन्यत् किञ्चन वस्त्वहम् ॥ ४४ ॥  
देवैः कामवरो दत्तो मह्यं त्रिभुवनेश्वरैः ।  
न वृणे तमहं कामं भूतभावनभावनः ॥ ४५ ॥  
ये विक्षिप्तेन्द्रियधियो देवास्ते स्वहृदि स्थितम् ।  
न विन्दन्ति प्रियं शश्वद् आत्मानं किमुतापरे ॥ ४६ ॥  
अथेशमायारचितेषु संगं  
गुणेषु गन्धर्वपुरोपमेषु ।  
रूढं प्रकृत्यात्मनि विश्वकर्तुः  
भावेन हित्वा तमहं प्रपद्ये ॥ ४७ ॥  
इति व्यवसितो बुद्ध्या नारायणगृहीतया ।  
हित्वान्यभावमज्ञानं ततः स्वं भावमास्थितः ॥ ४८ ॥  
यत्तद्ब्रह्म परं सूक्ष्मं अशून्यं शून्यकल्पितम् ।  
भगवान् वासुदेवेति यं गृणन्ति हि सात्वताः ॥ ४९ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे नवमोऽध्यायः ॥ ९ ॥  
हरिः ॐ तत्सत् श्रीकृष्णार्पणमस्तु ॥