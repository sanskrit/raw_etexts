---
title: ०१८
---
ययातिचरितम् -  
श्रीशुक उवाच ।  
यतिर्ययातिः संयातिः आयतिर्वियतिः कृतिः ।  
षडिमे नहुषस्यासन् इन्द्रियाणीव देहिनः ॥ १ ॥  
राज्यं नैच्छद् यतिः पित्रा दत्तं तत्परिणामवित् ।  
यत्र प्रविष्टः पुरुष आत्मानं नावबुध्यते ॥ २ ॥  
पितरि भ्रंशिते स्थानाद् इन्द्राण्या धर्षणाद्‌ द्विजैः ।  
प्रापितेऽजगरत्वं वै ययातिरभवन्नृपः ॥ ३ ॥  
चतसृष्वादिशद् दिक्षु भ्रातॄन् भ्राता यवीयसः ।  
कृतदारो जुगोपोर्वीं काव्यस्य वृषपर्वणः ॥ ४ ॥  
श्रीराजोवाच ।  
ब्रह्मर्षिर्भगवान् काव्यः क्षत्रबन्धुश्च नाहुषः ।  
राजन्यविप्रयोः कस्माद् विवाहः प्रतिलोमकः ॥ ५ ॥  
श्रीशुक उवाच ।  
एकदा दानवेन्द्रस्य शर्मिष्ठा नाम कन्यका ।  
सखीसहस्रसंयुक्ता गुरुपुत्र्या च भामिनी ॥ ६ ॥  
देवयान्या पुरोद्याने पुष्पितद्रुमसंकुले ।  
व्यचरत् कलगीतालि नलिनीपुलिनेऽबला ॥ ७ ॥  
ता जलाशयम आसाद्य कन्याः कमललोचनाः ।  
तीरे न्यस्य दुकूलानि विजह्रुः सिञ्चतीर्मिथः ॥ ८ ॥  
वीक्ष्य व्रजन्तं गिरिशं सह देव्या वृषस्थितम् ।  
सहसोत्तीर्य वासांसि पर्यधुर्व्रीडिताः स्त्रियः ॥ ९ ॥  
शर्मिष्ठाजानती वासो गुरुपुत्र्याः समव्ययत् ।  
स्वीयं मत्वा प्रकुपिता देवयानी इदमब्रवीत् ॥ १० ॥  
अहो निरीक्ष्यतामस्या दास्याः कर्म ह्यसाम्प्रतम् ।  
अस्मद्धार्यं धृतवती शुनीव हविरध्वरे ॥ ११ ॥  
यैरिदं तपसा सृष्टं मुखं पुंसः परस्य ये ।  
धार्यते यैरिह ज्योतिः शिवः पन्थाः प्रदर्शितः ॥ १२ ॥  
यान् वन्दन्ति उपतिष्ठन्ते लोकनाथाः सुरेश्वराः ।  
भगवानपि विश्वात्मा पावनः श्रीनिकेतनः ॥ १३ ॥  
वयं तत्रापि भृगवः शिष्योऽस्या नः पितासुरः ।  
अस्मद्धार्यं धृतवती शूद्रो वेदमिवासती ॥ १४ ॥  
एवं क्षिपन्तीं शर्मिष्ठा गुरुपुत्रीं अभाषत ।  
रुषा श्वसन्ति उरंगीघ्गीव धर्षिता दष्टदच्छदा ॥ १५ ॥  
आत्मवृत्तमविज्ञाय कत्थसे बहु भिक्षुकि ।  
किं न प्रतीक्षसेऽस्माकं गृहान् बलिभुजो यथा ॥ १६ ॥  
एवंविधैः सुपरुषैः क्षिप्त्वाऽऽचार्यसुतां सतीम् ।  
शर्मिष्ठा प्राक्षिपत् कूपे वासे आदाय मन्युना ॥ १७ ॥  
तस्यां गतायां स्वगृहं ययातिर्मृगयां चरन् ।  
प्राप्तो यदृच्छया कूपे जलार्थी तां ददर्श ह ॥ १८ ॥  
दत्त्वा स्वमुत्तरं वासः तस्यै राजा विवाससे ।  
गृहीत्वा पाणिना पाणिं उज्जहार दयापरः ॥ १९ ॥  
तं वीरमाहौशनसी प्रेमनिर्भरया गिरा ।  
राजन् त्वया गृहीतो मे पाणिः परपुरञ्जय ॥ २० ॥  
हस्तग्राहोऽपरो मा भूद् गृहीतायास्त्वया हि मे ।  
एष ईशकृतो वीर सम्बन्धो नौ न पौरुषः ।  
यदिदं कूपमग्नाया भवतो दर्शनं मम ॥ २१ ॥  
न ब्राह्मणो मे भविता हस्तग्राहो महाभुज ।  
कचस्य बार्हस्पत्यस्य शापाद् यमशपं पुरा ॥ २२ ॥  
ययातिरनभिप्रेतं दैवोपहृतमात्मनः ।  
मनस्तु तद्गतं बुद्ध्वा प्रतिजग्राह तद्वचः ॥ २३ ॥  
गते राजनि सा धीरे तत्र स्म रुदती पितुः ।  
न्यवेदयत् ततः सर्वं उक्तं शर्मिष्ठया कृतम् ॥ २४ ॥  
दुर्मना भगवान् काव्यः पौरोहित्यं विगर्हयन् ।  
स्तुवन् वृत्तिं च कापोतीं दुहित्रा स ययौ पुरात् ॥ २५ ॥  
वृषपर्वा तमाज्ञाय प्रत्यनीक विवक्षितम् ।  
गुरुं प्रसादयन् मूर्ध्ना पादयोः पतितः पथि ॥ २६ ॥  
क्षणार्ध मन्युर्भगवान् शिष्यं व्याचष्ट भार्गवः ।  
कामोऽस्याः क्रियतां राजन् नैनां त्यक्तुमिहोत्सहे ॥ २७ ॥  
तथेति अवस्थिते प्राह देवयानी मनोगतम् ।  
पित्रा दत्ता यतो यास्ये सानुगा यातु मामनु ॥ २८ ॥  
स्वानां तत् संकटं वीक्ष्य तदर्थस्य च गौरवम् ।  
देवयानीं पर्यचरत् स्त्रीसहस्रेण दासवत् ॥ २९ ॥  
नाहुषाय सुतां दत्त्वा सह शर्मिष्ठयोशना ।  
तमाह राजन् शर्मिष्ठां आधास्तल्पे न कर्हिचित् ॥ ३० ॥  
विलोक्यौशनसीं राजन् शर्मिष्ठा सप्रजां क्वचित् ।  
तमेव वव्रे रहसि सख्याः पतिमृतौ सती ॥ ३१ ॥  
राजपुत्र्यार्थितोऽपत्ये धर्मं चावेक्ष्य धर्मवित् ।  
स्मरन् शुक्रवचः काले दिष्टमेवाभ्यपद्यत ॥ ३२ ॥  
यदुं च तुर्वसुं चैव देवयानी व्यजायत ।  
द्रुह्युं चानुं च पूरुं च शर्मिष्ठा वार्षपर्वणी ॥ ३३ ॥  
गर्भसंभवमासुर्या भर्तुर्विज्ञाय मानिनी ।  
देवयानी पितुर्गेहं ययौ क्रोधविमूर्छिता ॥ ३४ ॥  
प्रियां अनुगतः कामी वचोभिः उपमन्त्रयन् ।  
न प्रसादयितुं शेके पादसंवाहनादिभिः ॥ ३५ ॥  
शुक्रस्तमाह कुपितः स्त्रीकामानृतपूरुष ।  
त्वां जरा विशतां मन्द विरूपकरणी नृणाम् ॥ ३६ ॥  
श्रीययातिरुवाच ।  
अतृप्तोऽस्म्यद्य कामानां ब्रह्मन् दुहितरि स्म ते ।  
व्यत्यस्यतां यथाकामं वयसा योऽभिधास्यति ॥ ३७ ॥  
इति लब्धव्यवस्थानः पुत्रं ज्येष्ठमवोचत ।  
यदो तात प्रतीच्छेमां जरां देहि निजं वयः ॥ ३८ ॥  
मातामहकृतां वत्स न तृप्तो विषयेष्वहम् ।  
वयसा भवदीयेन रंस्ये कतिपयाः समाः ॥ ३९ ॥  
श्रीयदुरुवाच ।  
नोत्सहे जरसा स्थातुं अन्तरा प्राप्तया तव ।  
अविदित्वा सुखं ग्राम्यं वैतृष्ण्यं नैति पूरुषः ॥ ४० ॥  
तुर्वसुश्चोदितः पित्रा द्रुह्युश्चानुश्च भारत ।  
प्रत्याचख्युरधर्मज्ञा ह्यनित्ये नित्यबुद्धयः ॥ ४१ ॥  
अपृच्छत् तनयं पूरुं वयसोनं गुणाधिकम् ।  
न त्वं अग्रजवद् वत्स मां प्रत्याख्यातुमर्हसि ॥ ४२ ॥  
श्रीपूरुरुवाच ।  
को नु लोके मनुष्येन्द्र पितुरात्मकृतः पुमान् ।  
प्रतिकर्तुं क्षमो यस्य प्रसादाद् विन्दते परम् ॥ ४३ ॥  
उत्तमश्चिन्तितं कुर्यात् प्रोक्तकारी तु मध्यमः ।  
अधमोऽश्रद्धया कुर्याद् अकर्तोच्चरितं पितुः ॥ ४४ ॥  
इति प्रमुदितः पूरुः प्रत्यगृह्णाज्जरां पितुः ।  
सोऽपि तद्वयसा कामान् यथावज्जुजुषे नृप ॥ ४५ ॥  
सप्तद्वीपपतिः सम्यक् पितृवत् पालयन् प्रजाः ।  
यथोपजोषं विषयान् जुजुषेऽव्याहतेन्द्रियः ॥ ४६ ॥  
देवयान्यप्यनुदिनं मनोवाग् देहवस्तुभिः ।  
प्रेयसः परमां प्रीतिं उवाह प्रेयसी रहः ॥ ४७ ॥  
अयजद् यज्ञपुरुषं क्रतुभिर्भूरिदक्षिणैः ।  
सर्वदेवमयं देवं सर्ववेदमयं हरिम् ॥ ४८ ॥  
यस्मिन्निदं विरचितं व्योम्नीव जलदावलिः ।  
नानेव भाति नाभाति स्वप्नमायामनोरथः ॥ ४९ ॥  
तमेव हृदि विन्यस्य वासुदेवं गुहाशयम् ।  
नारायणमणीयांसं निराशीरयजत् प्रभुम् ॥ ५० ॥  
एवं वर्षसहस्राणि मनःषष्ठैर्मनःसुखम् ।  
विदधानोऽपि नातृप्यत् सार्वभौमः कदिन्द्रियैः ॥ ५१ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे अष्टादशोऽध्यायः ॥ १८ ॥  
हरिः ॐ तत्सत् श्रीकृष्णार्पणमस्तु ॥