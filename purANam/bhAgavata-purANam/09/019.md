---
title: ०१९
---
ययातेर्गृहत्यागः -  
श्रीशुक उवाच ।  
स इत्थं आचरन् कामान् स्त्रैणोऽपह्नवमात्मनः ।  
बुद्ध्वा प्रियायै निर्विण्णो गाथामेतामगायत ॥ १ ॥  
श्रृणु भार्गव्यमूं गाथां मद्विधाचरितां भुवि ।  
धीरा यस्यानुशोचन्ति वने ग्रामनिवासिनः ॥ २ ॥  
बस्त एको वने कश्चिद् विचिन्वन् प्रियमात्मनः ।  
ददर्श कूपे पतितां स्वकर्मवशगामजाम् ॥ ३ ॥  
तस्या उद्धरणोपायं बस्तः कामी विचिन्तयन् ।  
व्यधत्त तीर्थमुद्‌धृत्य विषाणाग्रेण रोधसी ॥ ४ ॥  
सोत्तीर्य कूपात् सुश्रोणी तमेव चकमे किल ।  
तया वृतं समुद्वीक्ष्य बह्व्योऽजाः कान्तकामिनीः ॥ ५ ॥  
पीवानं श्मश्रुलं प्रेष्ठं मीढ्वांसं याभकोविदम् ।  
स एकोऽजवृषस्तासां बह्वीनां रतिवर्धनः ।  
रेमे कामग्रहग्रस्त आत्मानं नावबुध्यत ॥ ६ ॥  
तमेव प्रेष्ठतमया रममाणमजान्यया ।  
विलोक्य कूपसंविग्ना नामृष्यद् बस्तकर्म तत् ॥ ७ ॥  
तं दुर्हृदं सुहृद्‌रूपं कामिनं क्षणसौहृदम् ।  
इन्द्रियारामं उत्सृज्य स्वामिनं दुःखिता ययौ ॥ ८ ॥  
सोऽपि चानुगतः स्त्रैणः कृपणस्तां प्रसादितुम् ।  
कुर्वन्निडविडाकारं नाशक्नोत् पथि संधितुम् ॥ ९ ॥  
तस्य तत्र द्विजः कश्चित् अजास्वाम्यच्छिनद् रुषा ।  
लम्बन्तं वृषणं भूयः सन्दधेऽर्थाय योगवित् ॥ १० ॥  
संबद्धवृषणः सोऽपि ह्यजया कूपलब्धया ।  
कालं बहुतिथं भद्रे कामैर्नाद्यापि तुष्यति ॥ ११ ॥  
तथाहं कृपणः सुभ्रु भवत्याः प्रेमयन्त्रितः ।  
आत्मानं नाभिजानामि मोहितस्तव मायया ॥ १२ ॥  
यत् पृथिव्यां व्रीहियवं हिरण्यं पशवः स्त्रियः ।  
न दुह्यन्ति मनःप्रीतिं पुंसः कामहतस्य ते ॥ १३ ॥  
न जातु कामः कामानां उपभोगेन शाम्यति ।  
हविषा कृष्णवर्त्मेव भूय एवाभिवर्धते ॥ १४ ॥  
यदा न कुरुते भावं सर्वभूतेष्वमंगलम् ।  
समदृष्टेस्तदा पुंसः सर्वाः सुखमया दिशः ॥ १५ ॥  
या दुस्त्यजा दुर्मतिभिः जीर्यतो या न जीर्यते ।  
तां तृष्णां दुःखनिवहां शर्मकामो द्रुतं त्यजेत् ॥ १६ ॥  
मात्रा स्वस्रा दुहित्रा वा नाविविक्तासनो भवेत् ।  
बलवान् इन्द्रियग्रामो विद्वांसमपि कर्षति ॥ १७ ॥  
पूर्णं वर्षसहस्रं मे विषयान् सेवतोऽसकृत् ।  
तथापि चानुसवनं तृष्णा तेषूपजायते ॥ १८ ॥  
तस्मादेतामहं त्यक्त्वा ब्रह्मण्यध्याय मानसम् ।  
निर्द्वन्द्वो निरहंकारः चरिष्यामि मृगैः सह ॥ १९ ॥  
दृष्टं श्रुतमसद् बुद्ध्वा नानुध्यायेन्न सन्दिशेत् ।  
संसृतिं चात्मनाशं च तत्र विद्वान् स आत्मदृक् ॥ २० ॥  
इत्युक्त्वा नाहुषो जायां तदीयं पूरवे वयः ।  
दत्त्वा स्वां जरसं तस्माद् आददे विगतस्पृहः ॥ २१ ॥  
दिशि दक्षिणपूर्वस्यां द्रुह्युं दक्षिणतो यदुम् ।  
प्रतीच्यां तुर्वसुं चक्र उदीच्यामनुमीश्वरम् ॥ २२ ॥  
भूमण्डलस्य सर्वस्य पूरुमर्हत्तमं विशाम् ।  
अभिषिच्याग्रजान् तस्य वशे स्थाप्य वनं ययौ ॥ २३ ॥  
आसेवितं वर्षपूगान् षड्वर्गं विषयेषु सः ।  
क्षणेन मुमुचे नीडं जातपक्ष इव द्विजः ॥ २४ ॥  
स तत्र निर्मुक्तसमस्तसंग  
आत्मानुभूत्या विधुतत्रिलिंगः ।  
परेऽमले ब्रह्मणि वासुदेवे  
लेभे गतिं भागवतीं प्रतीतः ॥ २५ ॥  
श्रुत्वा गाथां देवयानी मेने प्रस्तोभमात्मनः ।  
स्त्रीपुंसोः स्नेहवैक्लव्यात् परिहासमिवेरितम् ॥ २६ ॥  
सा सन्निवासं सुहृदां प्रपायामिव गच्छताम् ।  
विज्ञायेश्वर तन्त्राणां मायाविरचितं प्रभोः ॥ २७ ॥  
सर्वत्र संगघ्गमुत्सृज्य स्वप्नौपम्येन भार्गवी ।  
कृष्णे मनः समावेश्य व्यधुनोल्लिंगमात्मनः ॥ २८ ॥  
नमस्तुभ्यं भगवते वासुदेवाय वेधसे ।  
सर्वभूताधिवासाय शान्ताय बृहते नमः ॥ २९ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे एकोनविंशोऽध्यायः ॥ १९ ॥  
हरिः ॐ तत्सत् श्रीकृष्णार्पणमस्तु ॥