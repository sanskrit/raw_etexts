---
title: ०१६
---
जमदग्निवधः, परशुरामद्वारा क्षत्रियाणां संहारः, विश्वामित्र वंशवर्णनं च -  
श्रीशुक उवाच ।  
पित्रोपशिक्षितो रामः तथेति कुरुनन्दन ।  
संवत्सरं तीर्थयात्रां चरित्वाऽऽश्रममाव्रजत् ॥ १ ॥  
कदाचित् रेणुका याता गंगायां पद्ममालिनम् ।  
गन्धर्वराजं क्रीडन्तं अप्सरोभिरपश्यत ॥ २ ॥  
विलोकयन्ती क्रीडन्तं उदकार्थं नदीं गता ।  
होमवेलां न सस्मार किञ्चित् चित्ररथस्पृहा ॥ ३ ॥  
कालात्ययं तं विलोक्य मुनेः शापविशंकिता ।  
आगत्य कलशं तस्थौ पुरोधाय कृताञ्जलिः ॥ ४ ॥  
व्यभिचारं मुनिर्ज्ञात्वा पत्न्याः प्रकुपितोऽब्रवीत् ।  
घ्नतैनां पुत्रकाः पापां इत्युक्तास्ते न चक्रिरे ॥ ५ ॥  
रामः सञ्चोदितः पित्रा भ्रातॄन् मात्रा सहावधीत् ।  
प्रभावज्ञो मुनेः सम्यक् समाधेस्तपसश्च सः ॥ ६ ॥  
वरेण च्छन्दयामास प्रीतः सत्यवतीसुतः ।  
वव्रे हतानां रामोऽपि जीवितं चास्मृतिं वधे ॥ ७ ॥  
उत्तस्थुस्ते कुशलिनो निद्रापाय इवाञ्जसा ।  
पितुर्विद्वान् तपोवीर्यं रामश्चक्रे सुहृद्वधम् ॥ ८ ॥  
येऽर्जुनस्य सुता राजन् स्मरन्तः स्वपितुर्वधम् ।  
रामवीर्यपराभूता लेभिरे शर्म न क्वचित् ॥ ९ ॥  
एकदाश्रमतो रामे सभ्रातरि वनं गते ।  
वैरं सिसाधयिषवो लब्धच्छिद्रा उपागमन् ॥ १० ॥  
दृष्ट्वाग्न्यगार आसीनं आवेशितधियं मुनिम् ।  
भगवति उत्तमश्लोके जघ्नुस्ते पापनिश्चयाः ॥ ११ ॥  
याच्यमानाः कृपणया राममात्रातिदारुणाः ।  
प्रसह्य शिर उत्कृत्य निन्युस्ते क्षत्रबन्धवः ॥ १२ ॥  
रेणुका दुःखशोकार्ता निघ्नन्त्यात्मानमात्मना ।  
राम रामेति तातेति विचुक्रोशोच्चकैः सती ॥ १३ ॥  
तदुपश्रुत्य दूरस्था हा रामेत्यार्तवत्स्वनम् ।  
त्वरयाऽऽश्रममासाद्य ददृशुः पितरं हतम् ॥ १४ ॥  
ते दुःखरोषामर्षार्ति शोकवेगविमोहिताः ।  
हा तात साधो धर्मिष्ठ त्यक्त्वास्मान् स्वर्गतो भवान् ॥ १५ ॥  
विलप्यैवं पितुर्देहं निधाय भ्रातृषु स्वयम् ।  
प्रगृह्य परशुं रामः क्षत्रान्ताय मनो दधे ॥ १६ ॥  
गत्वा माहिष्मतीं रामो ब्रह्मघ्नविहतश्रियम् ।  
तेषां स शीर्षभी राजन् मध्ये चक्रे महागिरिम् ॥ १७ ॥  
तद् रक्तेन नदीं घोरां अब्रह्मण्यभयावहाम् ।  
हेतुं कृत्वा पितृवधं क्षत्रेऽमंगलकारिणि ॥ १८ ॥  
त्रिःसप्तकृत्वः पृथिवीं कृत्वा निःक्षत्रियां प्रभुः ।  
समन्तपञ्चके चक्रे शोणितोदान् ह्रदान् नृप ॥ १९ ॥  
पितुः कायेन सन्धाय शिर आदाय बर्हिषि ।  
सर्वदेवमयं देवं आत्मानं अयजन्मखैः ॥ २० ॥  
ददौ प्राचीं दिशं होत्रे ब्रह्मणे दक्षिणां दिशम् ।  
अध्वर्यवे प्रतीचीं वै उद्गात्रे उत्तरां दिशम् ॥ २१ ॥  
अन्येभ्योऽवान्तरदिशः कश्यपाय च मध्यतः ।  
आर्यावर्तं उपद्रष्ट्रे सदस्येभ्यस्ततः परम् ॥ २२ ॥  
ततश्चावभृथस्नान विधूताशेषकिल्बिषः ।  
सरस्वत्यां महानद्यां रेजे व्यभ्र इवांशुमान् ॥ २३ ॥  
स्वदेहं जमदग्निस्तु लब्ध्वा संज्ञानलक्षणम् ।  
ऋषीणां मण्डले सोऽभूत् सप्तमो रामपूजितः ॥ २४ ॥  
जामदग्न्योऽपि भगवान् रामः कमललोचनः ।  
आगामिन्यन्तरे राजन् वर्तयिष्यति वै बृहत् ॥ २५ ॥  
आस्तेऽद्यापि महेन्द्राद्रौ न्यस्तदण्डः प्रशान्तधीः ।  
उपगीयमानचरितः सिद्धगन्धर्वचारणैः ॥ २६ ॥  
एवं भृगुषु विश्वात्मा भगवान् हरिरीश्वरः ।  
अवतीर्य परं भारं भुवोऽहन् बहुशो नृपान् ॥ २७ ॥  
गाधेरभूत् महातेजाः समिद्ध इव पावकः ।  
तपसा क्षात्रमुत्सृज्य यो लेभे ब्रह्मवर्चसम् ॥ २८ ॥  
विश्वामित्रस्य चैवासन् पुत्रा एकशतं नृप ।  
मध्यमस्तु मधुच्छन्दा मधुच्छन्दस एव ते ॥ २९ ॥  
पुत्रं कृत्वा शुनःशेपं देवरातं च भार्गवम् ।  
आजीगर्तं सुतानाह ज्येष्ठ एष प्रकल्प्यताम् ॥ ३० ॥  
यो वै हरिश्चन्द्रमखे विक्रीतः पुरुषः पशुः ।  
स्तुत्वा देवान् प्रजेशादीन् मुमुचे पाशबन्धनात् ॥ ३१ ॥  
यो रातो देवयजने देवैर्गाधिषु तापसः ।  
देवरात इति ख्यातः शुनःशेपस्तु भार्गवः ॥ ३२ ॥  
ये मधुच्छन्दसो ज्येष्ठाः कुशलं मेनिरे न तत् ।  
अशपत् तान् मुनिः क्रुद्धो म्लेच्छा भवत दुर्जनाः ॥ ३३ ॥  
स होवाच मधुच्छन्दाः सार्धं पञ्चाशता ततः ।  
यन्नो भवान् संजानीते तस्मिन् तिष्ठामहे वयम् ॥ ३४ ॥  
ज्येष्ठं मन्त्रदृशं चक्रुः त्वां अन्वञ्चो वयं स्म हि ।  
विश्वामित्रः सुतानाह वीरवन्तो भविष्यथ ।  
ये मानं मेऽनुगृह्णन्तो वीरवन्तमकर्त माम् ॥ ३५ ॥  
एष वः कुशिका वीरो देवरातस्तमन्वित ।  
अन्ये चाष्टकहारीत जयक्रतुमदादयः ॥ ३६ ॥  
एवं कौशिकगोत्रं तु विश्वामित्रैः पृथग्विधम् ।  
प्रवरान्तरमापन्नं तद्धि चैवं प्रकल्पितम् ॥ ३७ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे षोडशोऽध्यायः ॥ १६ ॥  
हरिः ॐ तत्सत् श्रीकृष्णार्पणमस्तु ॥