---
title: ०२२
---
दिवोदासादिवंशकथनम्, ऋक्षवंशे पाण्डवादि उत्पत्तिश्च -  
श्रीशुक उवाच ।  
मित्रेयुश्च दिवोदासात् च्यवनः तत्सुतो नृप ।  
सुदासः सहदेवोऽथ सोमको जन्तुजन्मकृत् ॥ १ ॥  
तस्य पुत्रशतं तेषां यवीयान् पृषतः सुतः ।  
द्रुपदो द्रौपदी तस्यजज्ञे धृष्टद्युम्नादयः सुताः ॥ २ ॥  
धृष्टद्युम्नात् धृष्टकेतुः भार्म्याः पाञ्चालका इमे ।  
योऽजमीढसुतो ह्यन्य ऋक्षः संवरणस्ततः ॥ ३ ॥  
तपत्यां सूर्यकन्यायां कुरुक्षेत्रपतिः कुरुः ।  
परीक्षित् सुधनुर्जह्नुः निषधाश्व कुरोः सुताः ॥ ४ ॥  
सुहोत्रोऽभूत् सुधनुषः च्यवनोऽथ ततः कृती ।  
वसुस्तस्योपरिचरो बृहद्रथमुखास्ततः ॥ ५ ॥  
कुशाम्बमत्स्यप्रत्यग्र चेदिपाद्याश्च चेदिपाः ।  
बृहद्रथात्कुशाग्रोऽभूत् ऋषभस्तस्य तत्सुतः ॥ ६ ॥  
जज्ञे सत्यहितोऽपत्यं पुष्पवान् तत्सुतो जहुः ।  
अन्यस्यामपि भार्यायां शकले द्वे बृहद्रथात् ॥ ७ ॥  
ये मात्रा बहिरुत्सृष्टे जरया चाभिसन्धिते ।  
जीव जीवेति क्रीडन्त्या जरासन्धोऽभवत् सुतः ॥ ८ ॥  
ततश्च सहदेवोऽभूत् सोमापिर्यत् श्रुतश्रवाः ।  
परीक्षिद् अनपत्योऽभूत् सुरथो नाम जाह्नवः ॥ ९ ॥  
ततो विदूरथस्तस्मात् सार्वभौमस्ततोऽभवत् ।  
जयसेनस्तत् तनयो राधिकोऽतोऽयुताय्वभूत् ॥ १० ॥  
ततश्च क्रोधनस्तस्मात् देवातिथिरमुष्य च ।  
ऋष्यस्तस्य दिलीपोऽभूत् प्रतीपस्तस्य चात्मजः ॥ ११ ॥  
देवापिः शान्तनुस्तस्य बाह्लीक इति चात्मजाः ।  
पितृराज्यं परित्यज्य देवापिस्तु वनं गतः ॥ १२ ॥  
अभवत् शन्तनू राजा प्राङ्‌महाभिषसंज्ञितः ।  
यं यं कराभ्यां स्पृशति जीर्णं यौवनमेति सः ॥ १३ ॥  
शान्तिमाप्नोति चैवाग्र्यां कर्मणा तेन शन्तनुः ।  
समा द्वादश तद्राज्ये न ववर्ष यदा विभुः ॥ १४ ॥  
शन्तनुर्ब्राह्मणैरुक्तः परिवेत्तायमग्रभुक् ।  
राज्यं देह्यग्रजायाशु पुरराष्ट्रविवृद्धये ॥ १५ ॥  
एवमुक्तो द्विजैर्ज्येष्ठं छन्दयामास सोऽब्रवीत् ।  
तन्मंत्रिप्रहितैर्विप्रैः वेदाद् विभ्रंशितो गिरा ॥ १६ ॥  
वेदवादातिवादान् वै तदा देवो ववर्ष ह ।  
देवापिर्योगमास्थाय कलापग्राममाश्रितः ॥ १७ ॥  
सोमवंशे कलौ नष्टे कृतादौ स्थापयिष्यति ।  
बाह्लीकात्सोमदत्तोऽभूद् भूरिर्भूरिश्रवास्ततः ॥ १८ ॥  
शलश्च शन्तनोरासीद् गंगायां भीष्म आत्मवान् ।  
सर्वधर्मविदां श्रेष्ठो महाभागवतः कविः ॥ १९ ॥  
वीरयूथाग्रणीर्येन रामोऽपि युधि तोषितः ।  
शन्तनोर्दाशकन्यायां जज्ञे चित्रांगदः सुतः ॥ २० ॥  
विचित्रवीर्यश्चावरजो नाम्ना चित्रांगदो हतः ।  
यस्यां पराशरात्साक्षाद् अवतीर्णो हरेः कला ॥ २१ ॥  
वेदगुप्तो मुनिः कृष्णो यतोऽहं इदमध्यगाम् ।  
हित्वा स्वशिष्यान् पैलादीन् भगवान् बादरायणः ॥ २२ ॥  
मह्यं पुत्राय शान्ताय परं गुह्यमिदं जगौ ।  
विचित्रवीर्योऽथोवाह काशीराजसुते बलात् ॥ २३ ॥  
स्वयंवराद् उपानीते अम्बिकाम्बालिके उभे ।  
तयोरासक्तहृदयो गृहीतो यक्ष्मणा मृतः ॥ २४ ॥  
क्षेत्रेऽप्रजस्य वै भ्रातुः मात्रोक्तो बादरायणः ।  
धृतराष्ट्रं च पाण्डुं च विदुरं चाप्यजीजनत् ॥ २५ ॥  
गान्धार्यां धृतराष्ट्रस्य जज्ञे पुत्रशतं नृप ।  
तत्र दुर्योधनो ज्येष्ठो दुःशला चापि कन्यका ॥ २६ ॥  
शापात् मैथुनरुद्धस्य पाण्डोः कुन्त्यां महारथाः ।  
जाता धर्मानिलेन्द्रेभ्यो युधिष्ठिरमुखास्त्रयः ॥ २७ ॥  
नकुलः सहदेवश्च माद्र्यां नासत्यदस्रयोः ।  
द्रौपद्यां पञ्च पञ्चभ्यः पुत्रास्ते पितरोऽभवन् ॥ २८ ॥  
युधिष्ठिरात्प्रतिविन्ध्यः श्रुतसेनो वृकोदरात् ।  
अर्जुनात् श्रुतकीर्तिस्तु शतानीकस्तु नाकुलिः ॥ २९ ॥  
सहदेवसुतो राजन् श्रुतकर्मा तथापरे ।  
युधिष्ठिरात्तु पौरव्यां देवकोऽथ घटोत्कचः ॥ ३० ॥  
भीमसेनाद् हिडिम्बायां काल्यां सर्वगतस्ततः ।  
सहदेवात् सुहोत्रं तु विजयासूत पार्वती ॥ ३१ ॥  
करेणुमत्यां नकुलो नरमित्रं तथार्जुनः ।  
इरावन्तमुलूप्यां वै सुतायां बभ्रुवाहनम् ।  
मणिपुरपतेः सोऽपि तत्पुत्रः पुत्रिकासुतः ॥ ३२ ॥  
तव तातः सुभद्रायां अभिमन्युरजायत ।  
सर्वातिरथजिद् वीर उत्तरायां ततो भवान् ॥ ३३ ॥  
परिक्षीणेषु कुरुषु द्रौणेर्ब्रह्मास्त्रतेजसा ।  
त्वं च कृष्णानुभावेन सजीवो मोचितोऽन्तकात् ॥ ३४ ॥  
तवेमे तनयास्तात जनमेजयपूर्वकाः ।  
श्रुतसेनो भीमसेन उग्रसेनश्च वीर्यवान् ॥ ३५ ॥  
जनमेजयस्त्वां विदित्वा तक्षकान्निधनं गतम् ।  
सर्पान् वै सर्पयागाग्नौ स होष्यति रुषान्वितः ॥ ३६ ॥  
कावषेयं पुरोधाय तुरं तुरगमेधयाट् ।  
समन्तात् पृथिवीं सर्वां जित्वा यक्ष्यति चाध्वरैः ॥ ३७ ॥  
तस्य पुत्रः शतानीको याज्ञवल्क्यात् त्रयीं पठन् ।  
अस्त्रज्ञानं क्रियाज्ञानं शौनकात् परमेष्यति ॥ ३८ ॥  
सहस्रानीकस्तत्पुत्रः ततश्चैवाश्वमेधजः ।  
असीमकृष्णस्तस्यापि नेमिचक्रस्तु तत्सुतः ॥ ३९ ॥  
गजाह्वये हृते नद्या कौशाम्ब्यां साधु वत्स्यति ।  
उक्तस्ततश्चित्ररथः तस्मात् कविरथः सुतः ॥ ४० ॥  
तस्माच्च वृष्टिमांस्तस्य सुषेणोऽथ महीपतिः ।  
सुनीथस्तस्य भविता नृचक्षुर्यत् सुखीनलः ॥ ४१ ॥  
परिप्लवः सुतस्तस्मात् मेधावी सुनयात्मजः ।  
नृपञ्जयस्ततो दूर्वः तिमिः तस्मात् जनिष्यति ॥ ४२ ॥  
तिमेर्बृहद्रथः तस्मात् शतानीकः सुदासजः ।  
शतानीकाद् दुर्दमनः तस्यापत्यं बहीनरः ॥ ४३ ॥  
दण्डपाणिर्निमिस्तस्य क्षेमको भविता यतः ।  
ब्रह्मक्षत्रस्य वै प्रोक्तो वंशो देवर्षिसत्कृतः ॥ ४४ ॥  
क्षेमकं प्राप्य राजानं संस्थां प्राप्स्यति वै कलौ ।  
अथ मागधराजानो भवितारो ये वदामि ते ॥ ४५ ॥  
भविता सहदेवस्य मार्जारिर्यत् श्रुतश्रवाः ।  
ततो युतायुः तस्यापि निरमित्रोऽथ तत्सुतः ॥ ४६ ॥  
सुनक्षत्रः सुनक्षत्राद् बृहत्सेनोऽथ कर्मजित् ।  
ततः सुतञ्जयाद् विप्रः शुचिस्तस्य भविष्यति ॥ ४७ ॥  
क्षेमोऽथ सुव्रतस्तस्माद् धर्मसूत्रः शमस्ततः ।  
द्युमत्सेनोऽथ सुमतिः सुबलो जनिता ततः ॥ ४८ ॥  
सुनीथः सत्यजिदथ विश्वजित् यद् रिपुञ्जयः ।  
बार्हद्रथाश्च भूपाला भाव्याः साहस्रवत्सरम् ॥ ४९ ॥  
इति श्रीमद्भागवते महापुराणे पारमहंस्यां  
संहितायां नवमस्कन्धे द्वाविंशोऽध्यायः ॥ २२ ॥  
हरिः ॐ तत्सत् श्रीकृष्णार्पणमस्तु ॥