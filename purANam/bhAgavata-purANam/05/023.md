---
title: ०२३

---
श्रीमद्‌भागवत महापुराण  
श्रीशुक उवाच   
अथ तस्मात्परतस्त्रयोदशलक्षयोजनान्तरतो   
यत्तद्विष्णोः परमं पदमभिवदन्ति यत्र ह महाभागवतो   
धुव औत्तानपादिरग्निनेन्द्रेण प्रजापतिना कश्यपेन   
धर्मेण च समकालयुग्भिः सबहुमानं दक्षिणतः   
क्रियमाण इदानीमपि कल्पजीविनामाजीव्य   
उपास्ते तस्येहानुभाव उपवर्णितः ॥ १ ॥   
स हि सर्वेषां ज्योतिर्गणानां ग्रहनक्षत्रादीना-   
मनिमिषेणाव्यक्तरंहसा भगवता कालेन   
भ्राम्यमाणानां स्थाणुरिवावष्टम्भ ईश्वरेण विहितः   
शश्वदवभासते ॥ २ ॥   
यथा मेढीस्तम्भ आक्रमणपशवः संयोजिता-   
स्त्रिभिस्त्रिभिः सवनैर्यथास्थानं मण्डलानि चरन्त्येवं   
भगणा ग्रहादय एतस्मिन्नन्तर्बहिर्योगेन कालचक्र   
आयोजिता ब्रुवमेवावलम्ब्य वायुनोदीर्यमाणा   
आकल्पान्तं परिचङ्क्रमन्ति नभसि यथा मेघाः   
श्येनादयो वायुवशाः कर्मसारथयः परिवर्तन्ते   
एवं ज्योतिर्गणाः प्रकृतिपुरुषसंयोगानुगृहीताः   
कर्मनिर्मितगतयो भुवि न पतन्ति ॥ ३ ॥   
केचनैतज्योतिरनीकं शिशुमारसंस्थानेन भगवतो   
वासुदेवस्य योगधारणायामनुवर्णयन्ति ॥ ४ ॥   
यस्य पुच्छाग्रेऽवाक्‌शिरसः कुण्डलीभूतदेहस्य   
ध्रुव उपकल्पितस्तस्य लाङ्‌गूले प्रजापतिरग्निरिन्द्रो   
धर्म इति पुच्छमूले धाता विधाता च कट्यां   
सप्तर्षयः । तस्य दक्षिणावर्तकुण्डलीभूतशरीरस्य   
यान्युदगयनानि दक्षिणपार्श्वे तु नक्षत्राण्युपकल्पयन्ति   
दक्षिणायनानि तु सव्ये । यथा शिशुमारस्य   
कुण्डलाभोगसन्निवेशस्य पार्श्वयोरुभयोरप्यवयवाः   
समसङ्ख्या भवन्ति । पृष्ठे त्वजवीथी आकाशगङ्गा   
चोदरतः ॥ ५ ॥   
पुनर्वसुपुष्यौ दक्षिणवामयोः श्रोण्योरार्द्राश्लेषे   
च दक्षिणवामयोः पश्चिमयोः पादयोरभिजि-   
दुत्तराषाढे दशि क्षणवामयोर्नासिकयोर्यथासङ्ख्यं   
श्रवणपूर्वाषाढे दक्षिणवामयोर्लोचनयोर्धनिष्ठा मूलं   
च दक्षिणवामयोः कर्णयोर्मघादीन्यष्ट नक्षत्राणि   
दक्षिणायनानि वामपार्श्ववङ्क्रिषु युञ्जीत तथैव   
मृगशीर्षादीन्युदगयनानि दशि क्षणपार्श्ववङ्क्रिषु   
प्रातिलोम्येन प्रयुञ्जीत शतभिषाज्येष्ठे स्कन्धयो-   
र्दक्षिणवामयोर्न्यसेत् ॥ ६ ॥   
उत्तराहनावगस्तिरधराहनौ यमो मुखेषु   
चाङ्गारकः शनैश्चर उपस्थे बृहस्पतिः ककुदि   
व क्षस्यादित्यो हृदये नारायणो मनसि चन्द्रो   
नाभ्यामुशना स्तनयोरश्विनौबुधः प्राणापानयो   
राहुर्गले केतवः सर्वाङ्गेषु रोमसु सर्वे तारागणाः ॥ ७ ॥   
एतदु हैव भगवतो विष्णोः सर्वदेवतामयं   
रूपमहरहः सन्ध्यायां प्रयतो वाग्यतो निरीक्षमाण   
उपतिष्ठेत नमो ज्योतिर्लोकाय कालायनाया -   
निमिषां पतये महापुरुषायाभिधीमहीति ॥ ८ ॥   
ग्रहर्क्षतारामयमाधिदैविकं   
पापापहं मन्त्रकृतां त्रिकालम् ।   
नमस्यतः स्मरतो वा त्रिकालं   
नश्येत तत्कालजमाशु पापम् ॥ ९ ॥ 