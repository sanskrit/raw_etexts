---
title: ००४
---
श्रीमद्‌भागवत महापुराण  
सप्तमः स्कंधः - चतुर्थोऽध्यायः  
हिरण्यकशिपोः शासनम्, प्रह्रादस्य जन्म, तद्‌गुणानां च वर्णनम् -  
नारद उवाच -   
(अनुष्टुप्)   
एवं वृतः शतधृतिः हिरण्यकशिपोरथ ।   
प्रादात् तत् तपसा प्रीतो वरान् तस्य सुदुर्लभान् ॥ १ ॥   
ब्रह्मोवाच -   
तातेमे दुर्लभाः पुंसां यान् वृणीषे वरान् मम ।   
तथापि वितराम्यङ्‌ग वरान् यदपि दुर्लभान् ॥ २ ॥   
ततो जगाम भगवान् अमोघानुग्रहो विभुः ।   
पूजितोऽसुरवर्येण स्तूयमानः प्रजेश्वरैः ॥ ३ ॥   
एवं लब्धवरो दैत्यो बिभ्रद् हेममयं वपुः ।   
भगवत्यकरोद् द्वेषं भ्रातुर्वधमनुस्मरन् ॥ ४ ॥   
स विजित्य दिशः सर्वा लोकांश्च त्रीन्महासुरः ।   
देवासुरमनुष्येन्द्रान् गन्धर्वगरुडोरगान् ॥ ५ ॥   
सिद्धचारणविद्याध्रान् ऋषीन् पितृपतीन् मनून् ।   
यक्षरक्षःपिशाचेशान् प्रेतभूतपतीनथ ॥ ६ ॥   
सर्वसत्त्वपतीन्जित्वा वशमानीय विश्वजित् ।   
जहार लोकपालानां स्थानानि सह तेजसा ॥ ७ ॥   
देवोद्यानश्रिया जुष्टं अध्यास्ते स्म त्रिपिष्टपम् ।   
महेन्द्रभवनं साक्षात् निर्मितं विश्वकर्मणा ।   
त्रैलोक्यलक्ष्म्यायतनं अध्युवासाखिलर्द्धिमत् ॥ ८३ ।   
यत्र विद्रुमसोपाना महामारकता भुवः ।   
यत्र स्फाटिककुड्यानि वैदूर्यस्तम्भपङ्‌क्तयः ॥ ९ ॥   
यत्र चित्रवितानानि पद्मरागासनानि च ।   
पयःफेननिभाः शय्या मुक्तादामपरिच्छदाः ॥ १० ॥   
कूजद्‌भिर्नूपुरैर्देव्यः शब्दयन्त्य इतस्ततः ।   
रत्नस्थलीषु पश्यन्ति सुदतीः सुन्दरं मुखम् ॥ ११ ॥   
तस्मिन्महेन्द्रभवने महाबलो   
महामना निर्जितलोक एकराट् ।   
रेमेऽभिवन्द्याङ्‌घ्रियुगः सुरादिभिः   
प्रतापितैरूर्जितचण्डशासनः ॥ १२ ॥   
तमङ्‌ग मत्तं मधुनोरुगन्धिना   
विवृत्तताम्राक्षमशेषधिष्ण्यपाः ।   
उपासतोपायनपाणिभिर्विना   
त्रिभिस्तपोयोगबलौजसां पदम् ॥ १३ ॥   
जगुर्महेन्द्रासनमोजसा स्थितं   
विश्वावसुस्तुम्बुरुरस्मदादयः ।   
गन्धर्वसिद्धा ऋषयोऽस्तुवन्मुहुः   
विद्याधरा अप्सरसश्च पाण्डव ॥ १४ ॥   
स एव वर्णाश्रमिभिः क्रतुभिर्भूरिदक्षिणैः ।   
इज्यमानो हविर्भागान् अग्रहीत् स्वेन तेजसा ॥ १५ ॥   
अकृष्टपच्या तस्यासीत् सप्तद्वीपवती मही ।   
तथा कामदुघा गावो नानाश्चर्यपदं नभः ॥ १६ ॥   
रत्नाकराश्च रत्नौघान् तत्पत्न्यश्चोहुरूर्मिभिः ।   
क्षारसीधुघृतक्षौद्र दधिक्षीरामृतोदकाः ॥ १७ ॥   
शैला द्रोणीभिराक्रीडं सर्वर्तुषु गुणान् द्रुमाः ।   
दधार लोकपालानां एक एव पृथग्गुणान् ॥ १८ ॥   
स इत्थं निर्जितककुब् एकराड् वियान् प्रियान् ।   
यथोपजोषं भुञ्जानो नातृप्यद् अजितेन्द्रियः ॥ १९ ॥   
एवं ऐश्वर्यमत्तस्य दृप्तस्योच्छास्त्रवर्तिनः ।   
कालो महान् व्यतीयाय ब्रह्मशापं उपेयुषः ॥ २० ॥   
तस्योग्रदण्डसंविग्नाः सर्वे लोकाः सपालकाः ।   
अन्यत्रालब्धशरणाः शरणं ययुरच्युतम् ॥ २१ ॥   
तस्यै नमोऽस्तु काष्ठायै यत्रात्मा हरिरीश्वरः ।   
यद्गत्वा न निवर्तन्ते शान्ताः संन्यासिनोऽमलाः ॥ २२ ॥   
इति ते संयतात्मानः समाहितधियोऽमलाः ।   
उपतस्थुर्हृषीकेशं विनिद्रा वायुभोजनाः ॥ २३ ॥   
तेषां आविरभूद्वाणी अरूपा मेघनिःस्वना ।   
सन्नादयन्ती ककुभः साधूनां अभयङ्‌करी ॥ २४ ॥   
मा भैष्ट विबुधश्रेष्ठाः सर्वेषां भद्रमस्तु वः ।   
मद्दर्शनं हि भूतानां सर्वश्रेयोपपत्तये ॥ २५ ॥   
ज्ञातमेतस्य दौरात्म्यं दैतेयापसदस्य यत् ।   
तस्य शान्तिं करिष्यामि कालं तावत्प्रतीक्षत ॥ २६ ॥   
यदा देवेषु वेदेषु गोषु विप्रेषु साधुषु ।   
धर्मे मयि च विद्वेषः स वा आशु विनश्यति ॥ २७ ॥   
निर्वैराय प्रशान्ताय स्वसुताय महात्मने ।   
प्रह्रादाय यदा द्रुह्येद् हनिष्येऽपि वरोर्जितम् ॥ २८ ॥   
नारद उवाच -   
इत्युक्ता लोकगुरुणा तं प्रणम्य दिवौकसः ।   
न्यवर्तन्त गतोद्वेगा मेनिरे चासुरं हतम् ॥ २९ ॥   
तस्य दैत्यपतेः पुत्राश्चत्वारः परमाद्भुताः ।   
प्रह्रादोऽभून् महांन् तेषां गुणैर्महदुपासकः ॥ ३० ॥   
ब्रह्मण्यः शीलसम्पन्नः सत्यसन्धो जितेन्द्रियः ।   
आत्मवत्सर्वभूतानां एकः प्रियसुहृत्तमः ॥ ३१ ॥   
दासवत्सन्नतार्याङ्‌घ्रिः पितृवद् दीनवत्सलः ।   
भ्रातृवत्सदृशे स्निग्धो गुरुषु ईश्वरभावनः ॥ ३२ ॥   
विद्यार्थरूपजन्माढ्यो मानस्तम्भविवर्जितः ॥ ३२३ ।   
नोद्विग्नचित्तो व्यसनेषु निःस्पृहः   
श्रुतेषु दृष्टेषु गुणेष्ववस्तुदृक् ।   
दान्तेन्द्रियप्राणशरीरधीः सदा   
प्रशान्तकामो रहितासुरोऽसुरः ॥ ३३ ॥   
यस्मिन्महद्गुणा राजन् गृह्यन्ते कविभिर्मुहुः ।   
न तेऽधुना पिधीयन्ते यथा भगवतीश्वरे ॥ ३४ ॥   
यं साधुगाथासदसि रिपवोऽपि सुरा नृप ।   
प्रतिमानं प्रकुर्वन्ति किमुतान्ये भवादृशाः ॥ ३५ ॥   
गुणैरलमसंख्येयै माहात्म्यं तस्य सूच्यते ।   
वासुदेवे भगवति यस्य नैसर्गिकी रतिः ॥ ३६ ॥   
न्यस्तक्रीडनको बालो जडवत् तन्मनस्तया ।   
कृष्णग्रहगृहीतात्मा न वेद जगदीदृशम् ॥ ३७ ॥   
आसीनः पर्यटन् अश्नन् शयानः प्रपिबन् ब्रुवन् ।   
नानुसन्धत्त एतानि गोविन्दपरिरम्भितः ॥ ३८ ॥   
क्वचिद् रुदति वैकुण्ठ चिन्ताशबलचेतनः ।   
क्वचिद् हसति तच्चिन्ता ह्लाद उद्गायति क्वचित् ॥ ३९ ॥   
नदति क्वचिद् उत्कण्ठो विलज्जो नृत्यति क्वचित् ।   
क्वचित्तद्भावनायुक्तः तन्मयोऽनुचकार ह ॥ ४० ॥   
क्वचिदुत्पुलकस्तूष्णीं आस्ते संस्पर्शनिर्वृतः ।   
अस्पन्दप्रणयानन्द सलिलामीलितेक्षणः ॥ ४१ ॥   
स उत्तमश्लोकपदारविन्दयोः   
निषेवयाकिञ्चनसङ्‌गलब्धया ।   
तन्वन् परां निर्वृतिमात्मनो मुहुः   
दुसङ्‌गदीनस्य मनः शमं व्यधात् ॥ ४२ ॥   
(अनुष्टुप्)   
तस्मिन् महाभागवते महाभागे महात्मनि ।   
हिरण्यकशिपू राजन् अकरोद् अघमात्मजे ॥ ४३ ॥   
युधिष्ठिर उवाच -   
देवर्ष एतदिच्छामो वेदितुं तव सुव्रत ।   
यदात्मजाय शुद्धाय पितादात्साधवे ह्यघम् ॥ ४४ ॥   
पुत्रान् विप्रतिकूलान् स्वान् पितरः पुत्रवत्सलाः ।   
उपालभन्ते शिक्षार्थं नैवाघमपरो यथा ॥ ४५ ॥   
किमुतानुवशान् साधून् तादृशान् गुरुदेवतान् ।   
एतत्कौतूहलं ब्रह्मन् अस्माकं विधम प्रभो ।   
पितुः पुत्राय यद्द्वेषो मरणाय प्रयोजितः ॥ ४६ ॥   
इति श्रीमद्‌भागवते महापुराणे पारमहंस्यां संहितायां   
सप्तमस्कन्धे प्रह्रादचरिते चतुर्थोऽध्यायः ॥ ४ ॥   
हरिः ॐ तत्सत् श्रीकृष्णार्पणमस्तु ॥ 