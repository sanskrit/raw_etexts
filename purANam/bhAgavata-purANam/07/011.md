---
title: ०११

---
श्रीमद्‌भागवत महापुराण  
सप्तमः स्कन्धः - एकादशोऽध्यायः  
नृणां सनातनो धर्मः, वर्णधर्माः, स्त्रीधर्माश्च -  
श्रीशुक उवाच -   
श्रुत्वेहितं साधु सभासभाजितं   
महत्तमाग्रण्य उरुक्रमात्मनः ।   
युधिष्ठिरो दैत्यपतेर्मुदा युतः   
पप्रच्छ भूयस्तनयं स्वयम्भुवः ॥ १ ॥   
युधिष्ठिर उवाच -   
(अनुष्टुप्)   
भगवन् श्रोतुमिच्छामि नृणां धर्मं सनातनम् ।   
वर्णाश्रमाचारयुतं यत् पुमान् विन्दते परम् ॥ २ ॥   
भवान् प्रजापतेः साक्षात् आत्मजः परमेष्ठिनः ।   
सुतानां सम्मतो ब्रह्मन् तपोयोगसमाधिभिः ॥ ३ ॥   
नारायणपरा विप्रा धर्मं गुह्यं परं विदुः ।   
करुणाः साधवः शान्ताः त्वद्विधा न तथापरे ॥ ४ ॥   
नारद उवाच -   
नत्वा भगवतेऽजाय लोकानां धर्महेतवे ।   
वक्ष्ये सनातनं धर्मं नारायणमुखात् श्रुतम् ॥ ५ ॥   
योऽवतीर्यात्मनोंऽशेन दाक्षायण्यां तु धर्मतः ।   
लोकानां स्वस्तयेऽध्यास्ते तपो बदरिकाश्रमे ॥ ६ ॥   
धर्ममूलं हि भगवान् सर्ववेदमयो हरिः ।   
स्मृतं च तद्विदां राजन् येन चात्मा प्रसीदति ॥ ७ ॥   
सत्यं दया तपः शौचं तितिक्षेक्षा शमो दमः ।   
अहिंसा ब्रह्मचर्यं च त्यागः स्वाध्याय आर्जवम् ॥ ८ ॥   
सन्तोषः समदृक् सेवा ग्राम्येहोपरमः शनैः ।   
नृणां विपर्ययेहेक्षा मौनं आत्मविमर्शनम् ॥ ९ ॥   
अन्नाद्यादेः संविभागो भूतेभ्यश्च यथार्हतः ।   
तेष्वात्मदेवताबुद्धिः सुतरां नृषु पाण्डव ॥ १० ॥   
श्रवणं कीर्तनं चास्य स्मरणं महतां गतेः ।   
सेवेज्यावनतिर्दास्यं सख्यमात्म समर्पणम् ॥ ११ ॥   
नृणामयं परो धर्मः सर्वेषां समुदाहृतः ।   
त्रिंशत् लक्षणवान् राजन् सर्वात्मा येन तुष्यति ॥ १२ ॥   
संस्कारा यदविच्छिन्नाः स द्विजोऽजो जगाद यम् ।   
इज्याध्ययनदानानि विहितानि द्विजन्मनाम् ।   
जन्मकर्मावदातानां क्रियाश्चाश्रमचोदिताः ॥ १३ ॥   
विप्रस्याध्ययनादीनि षडन्यस्याप्रतिग्रहः ।   
राज्ञो वृत्तिः प्रजागोप्तुः अविप्राद् वा करादिभिः ॥ १४ ॥   
वैश्यस्तु वार्तावृत्तिश्च नित्यं ब्रह्मकुलानुगः ।   
शूद्रस्य द्विजशुश्रूषा वृत्तिश्च स्वामिनो भवेत् ॥ १५ ॥   
वार्ता विचित्रा शालीन यायावरशिलोञ्छनम् ।   
विप्रवृत्तिश्चतुर्धेयं श्रेयसी चोत्तरोत्तरा ॥ १६ ॥   
जघन्यो नोत्तमां वृत्तिं अनापदि भजेन्नरः ।   
ऋते राजन्यमापत्सु सर्वेषामपि सर्वशः ॥ १७ ॥   
ऋतां ऋताभ्यां जीवेत मृतेन प्रमृतेन वा ।   
सत्यानृताभ्यां जीवेत न श्ववृत्त्या कदाचन ॥ १८ ॥   
ऋतमुञ्छशिलं प्रोक्तं अमृतं यद् अयाचितम् ।   
मृतं तु नित्ययाञ्च्या स्यात् प्रमृतं कर्षणं स्मृतम् ॥ १९ ॥   
सत्यानृतं च वाणिज्यं श्ववृत्तिर्नीचसेवनम् ।   
वर्जयेत्तां सदा विप्रो राजन्यश्च जुगुप्सिताम् ।   
सर्ववेदमयो विप्रः सर्वदेवमयो नृपः ॥ २० ॥   
शमो दमस्तपः शौचं सन्तोषः क्षान्तिरार्जवम् ।   
ज्ञानं दयाच्युतात्मत्वं सत्यं च ब्रह्मलक्षणम् ॥ २१ ॥   
शौर्यं वीर्यं धृतिस्तेजः त्याग आत्मजयः क्षमा ।   
ब्रह्मण्यता प्रसादश्च सत्यं च क्षत्रलक्षणम् ॥ २२ ॥   
देवगुर्वच्युते भक्तिः त्रिवर्गपरिपोषणम् ।   
आस्तिक्यं उद्यमो नित्यं नैपुण्यं वैश्यलक्षणम् ॥ २३ ॥   
शूद्रस्य सन्नतिः शौचं सेवा स्वामिन्यमायया ।   
अमन्त्रयज्ञो ह्यस्तेयं सत्यं गोविप्र रक्षणम् ॥ २४ ॥   
स्त्रीणां च पतिदेवानां तत् शुश्रूषानुकूलता ।   
तद्बन्धुष्वनुवृत्तिश्च नित्यं तद्व्रतधारणम् ॥ २५ ॥   
सम्मार्जनोपलेपाभ्यां गृहमण्डनवर्तनैः ।   
स्वयं च मण्डिता नित्यं परिमृष्टपरिच्छदा ॥ २६ ॥   
कामैरुच्चावचैः साध्वी प्रश्रयेण दमेन च ।   
वाक्यैः सत्यैः प्रियैः प्रेम्णा काले काले भजेत्पतिम् ॥ २७ ॥   
सन्तुष्टालोलुपा दक्षा धर्मज्ञा प्रियसत्यवाक् ।   
अप्रमत्ता शुचिः स्निग्धा पतिं त्वपतितं भजेत् ॥ २८ ॥   
या पतिं हरिभावेन भजेत् श्रीरिव तत्परा ।   
हर्यात्मना हरेर्लोके पत्या श्रीरिव मोदते ॥ २९ ॥   
वृत्तिः सङ्‌करजातीनां तत्तत्कुलकृता भवेत् ।   
अचौराणां अपापानां अन्त्यजान्तेऽवसायिनाम् ॥ ३० ॥   
प्रायः स्वभावविहितो नृणां धर्मो युगे युगे ।   
वेददृग्भिः स्मृतो राजन् प्रेत्य चेह च शर्मकृत् ॥ ३१ ॥   
वृत्त्या स्वभावकृतया वर्तमानः स्वकर्मकृत् ।   
हित्वा स्वभावजं कर्म शनैर्निर्गुणतामियात् ॥ ३२ ॥   
उप्यमानं मुहुः क्षेत्रं स्वयं निर्वीर्यतामियात् ।   
न कल्पते पुनः सूत्यै उप्तं बीजं च नश्यति ॥ ३३ ॥   
एवं कामाशयं चित्तं कामानामतिसेवया ।   
विरज्येत यथा राजन् अग्निवत् कामबिन्दुभिः ॥ ३४ ॥   
यस्य यल्लक्षणं प्रोक्तं पुंसो वर्णाभिव्यञ्जकम् ।   
यदन्यत्रापि दृश्येत तत्तेनैव विनिर्दिशेत् ॥ ३५ ॥   
इति श्रीमद्‌भागवते महापुराणे पारमहंस्यां संहितायां   
सप्तमस्कन्धे युधिष्ठिरनारदसंवादे सदाचारनिर्णयो नाम एकादशोऽध्यायः ॥ ११ ॥   
हरिः ॐ तत्सत् श्रीकृष्णार्पणमस्तु ॥ 