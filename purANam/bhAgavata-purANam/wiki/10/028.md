---
title: ०२८

---
विकालेऽवगाहनाद् वरुणदूतेन वरुणालयं नीतस्य नन्दस्य भगवता पुनरनयनम् -  
श्रीशुक उवाच -  
( अनुष्टुप् )  
एकादश्यां निराहारः समभ्यर्च्य जनार्दनम् ।  
स्नातुं नन्दस्तु कालिन्द्यां द्वादश्यां जलमाविशत् ॥ १ ॥  
तं गृहीत्वानयद् भृत्यो वरुणस्यासुरोऽन्तिकम् ।  
अवज्ञायासुरीं वेलां प्रविष्टमुदकं निशि ॥ २ ॥  
चुक्रुशुस्तमपश्यन्तः कृष्ण रामेति गोपकाः ।  
भगवांस्तदुपश्रुत्य पितरं वरुणाहृतम् ।  
तदन्तिकं गतो राजन् स्वानामभयदो विभुः ॥ ३ ॥  
प्राप्तं वीक्ष्य हृषीकेशं लोकपालः सपर्यया ।  
महत्या पूजयित्वाऽऽह तद्दर्शनमहोत्सवः ॥ ४ ॥  
श्रीवरुण उवाच -  
अद्य मे निभृतो देहो अद्यैवार्थोऽधिगतः प्रभो ।  
त्वत्पादभाजो भगवन् अवापुः पारमध्वनः ॥ ५ ॥  
नमस्तुभ्यं भगवते ब्रह्मणे परमात्मने ।  
न यत्र श्रूयते माया लोकसृष्टिविकल्पना ॥ ६ ॥  
अजानता मामकेन मूढेनाकार्यवेदिना ।  
आनीतोऽयं तव पिता तद् भवान् क्षन्तुमर्हति ॥ ७ ॥  
ममाप्यनुग्रहं कृष्ण कर्तुं अर्हस्यशेषदृक् ।  
गोविन्द नीयतामेष पिता ते पितृवत्सल ॥ ८ ॥  
श्रीशुक उवाच -  
एवं प्रसादितः कृष्णो भगवान् ईश्वरेश्वरः ।  
आदायागात् स्वपितरं बन्धूनां चावहन् मुदम् ॥ ९ ॥  
नन्दस्त्वतीन्द्रियं दृष्ट्वा लोकपालमहोदयम् ।  
कृष्णे च सन्नतिं तेषां ज्ञातिभ्यो विस्मितोऽब्रवीत् ॥ १० ॥  
ते चौत्सुक्यधियो राजन् मत्वा गोपास्तमीश्वरम् ।  
अपि नः स्वगतिं सूक्ष्मां उपाधास्यदधीश्वरः ॥ ११ ॥  
इति स्वानां स भगवान् विज्ञायाखिलदृक् स्वयम् ।  
सङ्‌कल्पसिद्धये तेषां कृपयैतदचिन्तयत् ॥ १२ ॥  
जनो वै लोक एतस्मिन् अविद्याकामकर्मभिः ।  
उच्चावचासु गतिषु न वेद स्वां गतिं भ्रमन् ॥ १३ ॥  
इति सञ्चिन्त्य भगवान् महाकारुणिको हरिः ।  
दर्शयामास लोकं स्वं गोपानां तमसः परम् ॥ १४ ॥  
सत्यं ज्ञानमनन्तं यद् ब्रह्म ज्योतिः सनातनम् ।  
यद्धि पश्यन्ति मुनयो गुणापाये समाहिताः ॥ १५ ॥  
ते तु ब्रह्मह्रदं नीता मग्नाः कृष्णेन चोद्‌धृताः ।  
ददृशुर्ब्रह्मणो लोकं यत्राक्रूरोऽध्यगात् पुरा ॥ १६ ॥  
नन्दादयस्तु तं दृष्ट्वा परमानन्दनिवृताः ।  
कृष्णं च तत्रच्छन्दोभिः स्तूयमानं सुविस्मिताः ॥ १७ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे अष्टाविंशोऽध्यायः ॥ २८ ॥  
हरिः ॐ तत्सत् श्रीकृष्णार्पणमस्तु ॥