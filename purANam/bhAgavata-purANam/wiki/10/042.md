---
title: ०४२

---
कुब्जायामनुग्रहः; धनुषो भङ्गः; मल्लशालासज्जीकरणं च -  
श्रीशुक उवाच -  
( मिश्र )  
अथ व्रजन्राजपथेन माधवः  
स्त्रियं गृहीताङ्‌गविलेपभाजनाम् ।  
विलोक्य कुब्जां युवतीं वराननां  
पप्रच्छ यान्तीं प्रहसन् रसप्रदः ॥ १ ॥  
का त्वं वरोर्वेतदु हानुलेपनं  
कस्याङ्‌गने वा कथयस्व साधु नः ।  
देह्यावयोरङ्‌गविलेपमुत्तमं  
श्रेयः ततस्ते न चिराद् भविष्यति ॥ २ ॥  
सैरन्ध्रि उवाच -  
दास्यस्म्यहं सुन्दर कंससम्मता  
त्रिवक्रनामा ह्यनुलेपकर्मणि ।  
मद्भावितं भोजपतेरतिप्रियं  
विना युवां कोऽन्यतमस्तदर्हति ॥ ३ ॥  
( अनुष्टुप् )  
रूपपेशलमाधुर्य हसितालापवीक्षितैः ।  
धर्षितात्मा ददौ सान्द्रं उभयोरनुलेपनम् ॥ ४ ॥  
ततस्तावङ्‌गरागेण स्ववर्णेतरशोभिना ।  
सम्प्राप्तपरभागेन शुशुभातेऽनुरञ्जितौ ॥ ५ ॥  
प्रसन्नो भगवान् कुब्जां त्रिवक्रां रुचिराननाम् ।  
ऋज्वीं कर्तुं मनश्चक्रे दर्शयन् दर्शने फलम् ॥ ६ ॥  
पद्भ्यामाक्रम्य प्रपदे द्र्यङ्‌गुल्युत्तान पाणिना ।  
प्रगृह्य चिबुकेऽध्यात्मं उदनीनमदच्युतः ॥ ७ ॥  
सा तदर्जुसमानाङ्‌गी बृहच्छ्रोणिपयोधरा ।  
मुकुन्दस्पर्शनात् सद्यो बभूव प्रमदोत्तमा ॥ ८ ॥  
ततो रूपगुणौदार्य सम्पन्ना प्राह केशवम् ।  
उत्तरीयान् तमकृष्य स्मयन्ती जातहृच्छया ॥ ९ ॥  
एहि वीर गृहं यामो न त्वां त्यक्तुमिहोत्सहे ।  
त्वयोन्मथितचित्तायाः प्रसीद पुरुषर्षभ ॥ १० ॥  
एवं स्त्रिया याच्यमानः कृष्णो रामस्य पश्यतः ।  
मुखं वीक्ष्यानुगानां च प्रहसन् तामुवाच ह ॥ ११ ॥  
एष्यामि ते गृहं सुभ्रु पुंसामाधिविकर्शनम् ।  
साधितार्थोऽगृहाणां नः पान्थानां त्वं परायणम् ॥ १२ ॥  
विसृज्य माध्व्या वाण्या तां व्रजन् मार्गे वणिक्पथैः ।  
नानोपायनताम्बूल स्रग्गन्धैः साग्रजोऽर्चितः ॥ १३ ॥  
तद्दर्शनस्मरक्षोभाद् आत्मानं नाविदन् स्त्रियः ।  
विस्रस्तवासःकबर वलया लेख्यमूर्तयः ॥ १४ ॥  
ततः पौरान् पृच्छमानो धनुषः स्थानमच्युतः ।  
तस्मिन् प्रविष्टो ददृशे धनुरैन्द्रं इवाद्भुतम् ॥ १५ ॥  
पुरुषैर्बहुभिर्गुप्तं अर्चितं परमर्द्धिमत् ।  
वार्यमाणो नृभिः कृष्णः प्रसह्य धनुराददे ॥ १६ ॥  
( वंशस्था )  
करेण वामेन सलीलमुद्‌धृतं  
सज्यं च कृत्वा निमिषेण पश्यताम् ।  
नृणां विकृष्य प्रबभञ्ज मध्यतो  
यथेक्षुदण्डं मदकर्युरुक्रमः ॥ १७ ॥  
( अनुष्टुप् )  
धनुषो भज्यमानस्य शब्दः खं रोदसी दिशः ।  
पूरयामास यं श्रुत्वा कंसस्त्रासमुपागमत् ॥ १८ ॥  
तद् रक्षिणः सानुचरं कुपिता आततायिनः ।  
गृहीतुकामा आवव्रुः गृह्यतां वध्यतामिति ॥ १९ ॥  
अथ तान् दुरभिप्रायान् विलोक्य बलकेशवौ ।  
क्रुद्धौ धन्वन आदाय शकले तांश्च जघ्नतुः ॥ २० ॥  
बलं च कंसप्रहितं हत्वा शालामुखात्ततः ।  
निष्क्रम्य चेरतुर्हृष्टौ निरीक्ष्य पुरसम्पदः ॥ २१ ॥  
तयोस्तदद्भुतं वीर्यं निशाम्य पुरवासिनः ।  
तेजः प्रागल्भ्यं रूपं च मेनिरे विबुधोत्तमौ ॥ २२ ॥  
तयोर्विचरतोः स्वैरं आदित्योऽस्तमुपेयिवान् ।  
कृष्णरामौ वृतौ गोपैः पुराच्छकटमीयतुः ॥ २३ ॥  
( वसन्ततिलका )  
गोप्यो मुकुन्दविगमे विरहातुरा या  
आशासताशिष ऋता मधुपुर्यभूवन् ।  
सम्पश्यतां पुरुषभूषणगात्रलक्ष्मीं  
हित्वेतरान् नु भजतश्चकमेऽयनं श्रीः ॥ २४ ॥  
( अनुष्टुप् )  
अवनिक्ताङ्‌घ्रियुगलौ भुक्त्वा क्षीरोपसेचनम् ।  
ऊषतुस्तां सुखं रात्रिं ज्ञात्वा कंसचिकीर्षितम् ॥ २५ ॥  
कंसस्तु धनुषो भङ्‌गं रक्षिणां स्वबलस्य च ।  
वधं निशम्य गोविन्द रामविक्रीडितं परम् ॥ २६ ॥  
दीर्घप्रजागरो भीतो दुर्निमित्तानि दुर्मतिः ।  
बहून्यचष्टोभयथा मृत्योर्दौत्यकराणि च ॥ २७ ॥  
अदर्शनं स्वशिरसः प्रतिरूपे च सत्यपि ।  
असत्यपि द्वितीये च द्वैरूप्यं ज्योतिषां तथा ॥ २८ ॥  
छिद्रप्रतीतिश्छायायां प्राणघोषानुपश्रुतिः ।  
स्वर्णप्रतीतिर्वृक्षेषु स्वपदानामदर्शनम् ॥ २९ ॥  
स्वप्ने प्रेतपरिष्वङ्‌गः खरयानं विषादनम् ।  
यायान्नलदमाल्येकः तैलाभ्यक्तो दिगम्बरः ॥ ३० ॥  
अन्यानि चेत्थं भूतानि स्वप्नजागरितानि च ।  
पश्यन् मरणसन्त्रस्तो निद्रां लेभे न चिन्तया ॥ ३१ ॥  
व्युष्टायां निशि कौरव्य सूर्ये चाद्भ्यः समुत्थिते ।  
कारयामास वै कंसो मल्लक्रीडामहोत्सवम् ॥ ३२ ॥  
आनर्चुः पुरुषा रङ्‌गं तूर्यभेर्यश्च जघ्निरे ।  
मञ्चाश्चालङ्‌कृताः स्रग्भिः पताकाचैलतोरणैः ॥ ३३ ॥  
तेषु पौरा जानपदा ब्रह्मक्षत्रपुरोगमाः ।  
यथोपजोषं विविशू राजानश्च कृतासनाः ॥ ३४ ॥  
कंसः परिवृतोऽमात्यै राजमञ्च उपाविशत् ।  
मण्डलेश्वरमध्यस्थो हृदयेन विदूयता ॥ ३५ ॥  
वाद्यमानेसु तूर्येषु मल्लतालोत्तरेषु च ।  
मल्लाः स्वलङ्‌कृताः दृप्ताः सोपाध्यायाः समाविशन् ॥ ३६ ॥  
चाणूरो मुष्टिकः कूतः शलस्तोशल एव च ।  
त आसेदुरुपस्थानं वल्गुवाद्यप्रहर्षिताः ॥ ३७ ॥  
नन्दगोपादयो गोपा भोजराजसमाहुताः ।  
निवेदितोपायनास्ते एकस्मिन् मञ्च आविशन् ॥ ३८ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे मल्लरङोपवर्णनं नाम द्विचत्वारिंशोऽध्यायः ॥ ४२ ॥  
हरिः ॐ तत्सत् श्रीकृष्णार्पणमस्तु ॥