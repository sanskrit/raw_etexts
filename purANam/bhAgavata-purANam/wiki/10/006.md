---
title: ००६

---
पूतनावधः -  
( अनुष्टुप् )  
श्रीशुक उवाच ।  
नन्दः पथि वचः शौरेः न मृषेति विचिन्तयन् ।  
हरिं जगाम शरणं उत्पातागमशङ्‌कितः ॥ १ ॥  
कंसेन प्रहिता घोरा पूतना बालघातिनी ।  
शिशूंश्चचार निघ्नन्ती पुरग्रामव्रजादिषु ॥ २ ॥  
न यत्र श्रवणादीनि रक्षोघ्नानि स्वकर्मसु ।  
कुर्वन्ति सात्वतां भर्तुः यातुधान्यश्च तत्र हि ॥ ३ ॥  
सा खेचर्येकदोत्पत्य पूतना नन्दगोकुलम् ।  
योषित्वा माययाऽऽत्मानं प्राविशत् कामचारिणी ॥ ४ ॥  
तां केशबन्ध व्यतिषक्तमल्लिकां  
( मिश्र )  
बृहन्नितम्ब स्तनकृच्छ्रमध्यमाम् ।  
सुवाससं कल्पितकर्णभूषण  
त्विषोल्लसत् कुन्तलमण्डिताननाम् ॥ ५ ॥  
वल्गुस्मितापाङ्‌ग विसर्गवीक्षितैः  
मनो हरन्तीं वनितां व्रजौकसाम् ।  
अमंसताम्भोजकरेण रूपिणीं  
गोप्यः श्रियं द्रष्टुमिवागतां पतिम् ॥ ६ ॥  
बालग्रहस्तत्र विचिन्वती शिशून्  
यदृच्छया नन्दगृहेऽसदन्तकम् ।  
बालं प्रतिच्छन्ननिजोरुतेजसं  
ददर्श तल्पेऽग्निमिवाहितं भसि ॥ ७ ॥  
विबुध्य तां बालक मारिकाग्रहं  
चराचरात्मा स निमीलितेक्षणः ।  
अनन्तमारोपयदङ्‌कमन्तकं  
यथोरगं सुप्तमबुद्धिरज्जुधीः ॥ ८ ॥  
तां तीक्ष्णचित्तामतिवामचेष्टितां  
वीक्ष्यान्तरा कोषपरिच्छदासिवत् ।  
वरस्त्रियं तत्प्रभया च धर्षिते  
निरीक्ष्यमाणे जननी ह्यतिष्ठताम् ॥ ९ ॥  
तस्मिन् स्तनं दुर्जरवीर्यमुल्बणं ।  
घोराङ्‌कमादाय शिशोर्ददावथ ।  
गाढं कराभ्यां भगवान् प्रपीड्य तत्  
प्राणैः समं रोषसमन्वितोऽपिबत् ॥ १० ॥  
सा मुञ्च मुञ्चालमिति प्रभाषिणी  
निष्पीड्य मानाखिलजीवमर्मणि ।  
विवृत्य नेत्रे चरणौ भुजौ मुहुः  
प्रस्विन्नगात्रा क्षिपती रुरोद ह ॥ ११ ॥  
तस्याः स्वनेनातिगभीररंहसा  
साद्रिर्मही द्यौश्च चचाल सग्रहा ।  
रसा दिशश्च प्रतिनेदिरे जनाः  
पेतुः क्षितौ वज्रनिपात शङ्‌कया ॥ १२ ॥  
निशाचरीत्थं व्यथितस्तना व्यसुः  
व्यादाय केशांश्चरणौ भुजावपि ।  
प्रसार्य गोष्ठे निजरूपमास्थिता  
वज्राहतो वृत्र इवापतन्नृप ॥ १३ ॥  
( अनुष्टुप् )  
पतमानोऽपि तद्देह त्रिगव्यूत्यन्तरद्रुमान् ।  
चूर्णयामास राजेन्द्र महदासीत् तदद्भुतम् ॥ १४ ॥  
ईषामात्रोग्रदंष्ट्रास्यं गिरिकन्दर नासिकम् ।  
गण्डशैलस्तनं रौद्रं प्रकीर्णारुणमूर्धजम् ॥ १५ ॥  
अन्धकूपगभीराक्षं पुलिनारोह भीषणम् ।  
बद्धसेतुभुजोर्वङ्‌घ्रि शून्यतोय ह्रदोदरम् ॥ १६ ॥  
सन्तत्रसुः स्म तद्वीक्ष्य गोपा गोप्यः कलेवरम् ।  
पूर्वं तु तन्निःस्वनित भिन्नहृत्कर्ण मस्तकाः ॥ १७ ॥  
बालं च तस्या उरसि क्रीडन्तं अकुतोभयम् ।  
गोप्यस्तूर्णं समभ्येत्य जगृहुर्जातसम्भ्रमाः ॥ १८ ॥  
यशोदा रोहिणीभ्यां ताः समं बालस्य सर्वतः ।  
रक्षां विदधिरे सम्यक् गोपुच्छभ्रमणादिभिः ॥ १९ ॥  
गोमूत्रेण स्नापयित्वा पुनर्गोरजसार्भकम् ।  
रक्षां चक्रुश्च शकृता द्वादशाङ्‌गेषु नामभिः ॥ २० ॥  
गोप्यः संस्पृष्टसलिला अङ्‌गेषु करयोः पृथक् ।  
न्यस्यात्मन्यथ बालस्य बीजन्यासमकुर्वत ॥ २१ ॥  
( वसन्ततिलका )  
अव्यादजोऽङ्‌घ्रि मणिमांस्तव जान्वथोरू  
यज्ञोऽच्युतः कटितटं जठरं हयास्यः ।  
हृत्केशवस्त्वदुर ईश इनस्तु कण्ठं  
विष्णुर्भुजं मुखमुरुक्रम ईश्वरः कम् ॥ २२ ॥  
चक्र्यग्रतः सहगदो हरिरस्तु पश्चात् ।  
त्वत्पार्श्वयोर्धनुरसी मधुहाजनश्च ।  
कोणेषु शङ्‌ख उरुगाय उपर्युपेन्द्रः  
तार्क्ष्यः क्षितौ हलधरः पुरुषः समन्तात् ॥ २३ ॥  
( अनुष्टुप् )  
इन्द्रियाणि हृषीकेशः प्राणान्नारायणोऽवतु ।  
श्वेतद्वीपपतिश्चित्तं मनो योगेश्वरोऽवतु ॥ २४ ॥  
पृश्निगर्भस्तु ते बुद्धिं आत्मानं भगवान्परः ।  
क्रीडन्तं पातु गोविन्दः शयानं पातु माधवः ॥ २५ ॥  
व्रजन्तमव्याद् वैकुण्ठ आसीनं त्वां श्रियः पतिः ।  
भुञ्जानं यज्ञभुक् पातु सर्वग्रहभयङ्‌करः ॥ २६ ॥  
डाकिन्यो यातुधान्यश्च कुष्माण्डा येऽर्भकग्रहाः ।  
भूतप्रेत पिशाचाश्च यक्षरक्षो विनायकाः ॥ २७ ॥  
कोटरा रेवती ज्येष्ठा पूतना मातृकादयः ।  
उन्मादा ये ह्यपस्मारा देह प्राणेन्द्रियद्रुहः ॥ २८ ॥  
स्वप्नदृष्टा महोत्पाता वृद्धा बालग्रहाश्च ये ।  
सर्वे नश्यन्तु ते विष्णोः नामग्रहणभीरवः ॥ २९ ॥  
श्रीशुक उवाच ।  
इति प्रणयबद्धाभिः गोपीभिः कृतरक्षणम् ।  
पाययित्वा स्तनं माता सन्न्यवेशयदात्मजम् ॥ ३० ॥  
तावन्नन्दादयो गोपा मथुराया व्रजं गताः ।  
विलोक्य पूतनादेहं बभूवुः अतिविस्मिताः ॥ ३१ ॥  
नूनं बतर्षिः सञ्जातो योगेशो वा समास सः ।  
स एव दृष्टो ह्युत्पातो यद् आहानकदुन्दुभिः ॥ ३२ ॥  
कलेवरं परशुभिः छित्त्वा तत्ते व्रजौकसः ।  
दूरे क्षिप्त्वावयवशो न्यदहन् काष्ठवेष्टितम् ॥ ३३ ॥  
दह्यमानस्य देहस्य धूमश्चागुरुसौरभः ।  
उत्थितः कृष्णनिर्भुक्त सपद्याहतपाप्मनः ॥ ३४ ॥  
पूतना लोकबालघ्नी राक्षसी रुधिराशना ।  
जिघांसयापि हरये स्तनं दत्त्वाप सद्गतिम् ॥ ३५ ॥  
किं पुनः श्रद्धया भक्त्या कृष्णाय परमात्मने ।  
यच्छन्प्रियतमं किं नु रक्तास्तन्मातरो यथा ॥ ३६ ॥  
पद्भ्यां भक्तहृदिस्थाभ्यां वन्द्याभ्यां लोकवन्दितैः ।  
अङ्‌गं यस्याः समाक्रम्य भगवान् अपिबत् स्तनम् ॥ ३७ ॥  
यातुधान्यपि सा स्वर्गं अवाप जननीगतिम् ।  
कृष्णभुक्तस्तनक्षीराः किमु गावोऽनुमातरः ॥ ३८ ॥  
पयांसि यासामपिबत् पुत्रस्नेहस्नुतान्यलम् ।  
भगवान् देवकीपुत्रः कैवल्याद्यखिलप्रदः ॥ ३९ ॥  
तासामविरतं कृष्णे कुर्वतीनां सुतेक्षणम् ।  
न पुनः कल्पते राजन् संसारोऽज्ञानसम्भवः ॥ ४० ॥  
कटधूमस्य सौरभ्यं अवघ्राय व्रजौकसः ।  
किमिदं कुत एवेति वदन्तो व्रजमाययुः ॥ ४१ ॥  
ते तत्र वर्णितं गोपैः पूतना गमनादिकम् ।  
श्रुत्वा तन्निधनं स्वस्ति शिशोश्चासन् सुविस्मिताः ॥ ४२ ॥  
नन्दः स्वपुत्रमादाय प्रेत्यागतमुदारधीः ।  
मूर्ध्न्युपाघ्राय परमां मुदं लेभे कुरूद्वह ॥ ४३ ॥  
य एतत्पूतनामोक्षं कृष्णस्यार्भकमद्भुतम् ।  
श्रृणुयात् श्रद्धया मर्त्यो गोविन्दे लभते रतिम् ॥ ४४ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे षष्ठोऽध्यायः ॥ ६ ॥  
हरिः ॐ तत्सत् श्रीकृष्णार्पणमस्तु ॥