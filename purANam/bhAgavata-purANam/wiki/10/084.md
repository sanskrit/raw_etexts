---
title: ०८४

---
ऋषिगणकृता भगवत्स्तुतिः; वसुदेवयज्ञोत्सवः; बन्धूनां प्रस्थापनादिकं च -  
श्रीशुक उवाच -  
( वसन्ततिलका )  
श्रुत्वा पृथा सुबलपुत्र्यथ याज्ञसेनी  
माधव्यथ क्षितिपपत्न्य उत स्वगोप्यः ।  
कृष्णेऽखिलात्मनि हरौ प्रणयानुबन्धं  
सर्वा विसिस्म्युरलमश्रुकलाकुलाक्ष्यः ॥ १ ॥  
( अनुष्टुप् )  
इति सम्भाषमाणासु स्त्रीभिः स्त्रीषु नृभिर्नृषु ।  
आययुर्मुनयस्तत्र कृष्णरामदिदृक्षया ॥ २ ॥  
द्वैपायनो नारदश्च च्यवनो देवलोऽसितः ।  
विश्वामित्रः शतानन्दो भरद्वाजोऽथ गौतमः ॥ ३ ॥  
रामः सशिष्यो भगवान् वसिष्ठो गालवो भृगुः ।  
पुलस्त्यः कश्यपोऽत्रिश्च मार्कण्डेयो बृहस्पतिः ॥ ४ ॥  
द्वितस्त्रितश्चैकतश्च ब्रह्मपुत्रास्तथाङ्‌गिराः ।  
अगस्त्यो याज्ञवल्क्यश्च वामदेवादयोऽपरे ॥ ५ ॥  
तान्दृष्ट्वा सहसोत्थाय प्रागासीना नृपादयः ।  
पाण्डवाः कृष्णरामौ च प्रणेमुर्विश्ववन्दितान् ॥ ६ ॥  
तान् आनर्चुर्यथा सर्वे सहरामोऽच्युतोऽर्चयत् ।  
स्वागतासनपाद्यार्घ्य माल्यधूपानुलेपनैः ॥ ७ ॥  
उवाच सुखमासीनान् भगवान् धर्मगुप्तनुः ।  
सदसस्तस्य महतो यतवाचोऽनुश्रृण्वतः ॥ ८ ॥  
श्रीभगवानुवाच -  
अहो वयं जन्मभृतो लब्धं कार्त्स्न्येन तत्फलम् ।  
देवानामपि दुष्प्रापं यद् योगेश्वरदर्शनम् ॥ ९ ॥  
किं स्वल्पतपसां नॄणां अर्चायां देवचक्षुषाम् ।  
दर्शनस्पर्शनप्रश्न प्रह्वपादार्चनादिकम् ॥ १० ॥  
न ह्यम्मयानि तीर्थानि न देवा मृच्छिलामयाः ।  
ते पुनन्त्युरुकालेन दर्शनादेव साधवः ॥ ११ ॥  
( मिश्र )  
नाग्निर्न सूर्यो न च चन्द्रतारका  
न भूर्जलं खं श्वसनोऽथ वाङ्‌मनः ।  
उपासिता भेदकृतो हरन्त्यघं  
विपश्चितो घ्नन्ति मुहूर्तसेवया ॥ १२ ॥  
यस्यात्मबुद्धिः कुणपे त्रिधातुके  
स्वधीः कलत्रादिषु भौम इज्यधीः ।  
यत्तीर्थबुद्धिः सलिले न कर्हिचित्  
जनेष्वभिज्ञेषु स एव गोखरः ॥ १३ ॥  
श्रीशुक उवाच -  
( अनुष्टुप् )  
निशम्येत्थं भगवतः कृष्णस्याकुण्थमेधसः ।  
वचो दुरन्वयं विप्राः तूष्णीमासन् भ्रमद्धियः ॥ १४ ॥  
चिरं विमृश्य मुनय ईश्वरस्येशितव्यताम् ।  
जनसङ्ग्रह इत्यूचुः स्मयन्तस्तं जगद्‌गुरुम् ॥ १५ ॥  
श्रीमुनय ऊचुः -  
( मिश्र )  
यन्मायया तत्त्वविदुत्तमा वयं  
विमोहिता विश्वसृजामधीश्वराः ।  
यदीशितव्यायति गूढ ईहया  
अहो विचित्रं भगवद् विचेष्टितम् ॥ १६ ॥  
अनीह एतद्‌ बहुधैक आत्मना  
सृजत्यवत्यत्ति न बध्यते यथा ।  
भौमैर्हि भूमिर्बहुनामरूपिणी  
अहो विभूम्नश्चरितं विडम्बनम् ॥ १७ ॥  
अथापि काले स्वजनाभिगुप्तये  
बिभर्षि सत्त्वं खलनिग्रहाय च ।  
स्वलीलया वेदपथं सनातनं  
वर्णाश्रमात्मा पुरुषः परो भवान् ॥ १८ ॥  
( अनुष्टुप् )  
ब्रह्म ते हृदयं शुक्लं तपःस्वाध्यायसंयमैः ।  
यत्रोपलब्धं सद्व्यक्तं अव्यक्तं च ततः परम् ॥ १९ ॥  
तस्माद्‌ ब्रह्मकुलं ब्रह्मन् शास्त्रयोनेस्त्वमात्मनः ।  
सभाजयसि सद्धाम तद्‌ ब्रह्मण्याग्रणीर्भवान् ॥ २० ॥  
अद्य नो जन्मसाफल्यं विद्यायास्तपसो दृशः ।  
त्वया सङ्गम्य सद्‌गत्या यदन्तः श्रेयसां परः ॥ २१ ॥  
नमस्तस्मै भगवते कृष्णायाकुण्ठमेधसे ।  
स्वयोगमाययाच्छन्न महिम्ने परमात्मने ॥ २२ ॥  
न यं विदन्त्यमी भूपा एकारामाश्च वृष्णयः ।  
मायाजवनिकाच्छन्नं आत्मानं कालमीश्वरम् ॥ २३ ॥  
यथा शयानः पुरुष आत्मानं गुणतत्त्वदृक् ।  
नाममात्रेन्द्रियाभातं न वेद रहितं परम् ॥ २४ ॥  
एवं त्वा नाममात्रेषु विषयेष्विन्द्रियेहया ।  
मायया विभ्रमच्चित्तो न वेद स्मृत्युपप्लवात् ॥ २५ ॥  
( वसन्ततिलका )  
तस्याद्य ते ददृशिमाङ्‌घ्रिमघौघमर्ष  
तीर्थास्पदं हृदि कृतं सुविपक्वयोगैः ।  
उत्सिक्तभक्त्युपहताशय जीवकोशा  
आपुर्भवद्‌गतिमथानुगृहान भक्तान् ॥ २६ ॥  
श्रीशुक उवाच -  
( अनुष्टुप् )  
इत्यनुज्ञाप्य दाशार्हं धृतराष्ट्रं युधिष्ठिरम् ।  
राजर्षे स्वाश्रमान् गन्तुं मुनयो दधिरे मनः ॥ २७ ॥  
तद् वीक्ष्य तानुपव्रज्य वसुदेवो महायशाः ।  
प्रणम्य चोपसङ्गृह्य बभाषेदं सुयन्त्रितः ॥ २८ ॥  
श्रीवसुदेव उवाच -  
नमो वः सर्वदेवेभ्य ऋषयः श्रोतुमर्हथ ।  
कर्मणा कर्मनिर्हारो यथा स्यान्नस्तदुच्यताम् ॥ २९ ॥  
श्रीनारद उवाच -  
नातिचित्रमिदं विप्रा वसुदेवो बुभुत्सया ।  
कृष्णं मत्वार्भकं यन्नः पृच्छति श्रेय आत्मनः ॥ ३० ॥  
सन्निकर्षोऽत्र मर्त्यानां अनादरणकारणम् ।  
गाङ्गं हित्वा यथान्याम्भः तत्रत्यो याति शुद्धये ॥ ३१ ॥  
यस्यानुभूतिः कालेन लयोत्पत्त्यादिनास्य वै ।  
स्वतोऽन्यस्माच्च गुणतो न कुतश्चन रिष्यति ॥ ३२ ॥  
( वसन्ततिलका )  
तं क्लेशकर्मपरिपाकगुणप्रवाहैः  
अव्याहतानुभवमीश्वरमद्वितीयम् ।  
प्राणादिभिः स्वविभवैरुपगूढमन्यो  
मन्येत सूर्यमिव मेघहिमोपरागैः ॥ ३३ ॥  
( अनुष्टुप् )  
अथोचुर्मुनयो राजन् आभाष्यानकदुन्दुभिम् ।  
सर्वेषां श्रृणतां राज्ञां तथैवाच्युतरामयोः ॥ ३४ ॥  
कर्मणा कर्मनिर्हार एष साधुनिरूपितः ।  
यच्छ्रद्धया यजेद् विष्णुं सर्वयज्ञेश्वरं मखैः ॥ ३५ ॥  
चित्तस्योपशमोऽयं वै कविभिः शास्त्रचक्षुषा ।  
दर्शितः सुगमो योगो धर्मश्चात्ममुदावहः ॥ ३६ ॥  
अयं स्वस्त्ययनः पन्था द्विजातेर्गृहमेधिनः ।  
यच्छ्रद्धयाऽऽप्तवित्तेन शुक्लेनेज्येत पूरुषः ॥ ३७ ॥  
वित्तैषणां यज्ञदानैः गृहैर्दारसुतैषणाम् ।  
आत्मलोकैषणां देव कालेन विसृजेद्‌बुधः ।  
ग्रामे त्यक्तैषणाः सर्वे ययुर्धीरास्तपोवनम् ॥ ३८ ॥  
ऋणैस्त्रिभिर्द्विजो जातो देवर्षिपितॄणां प्रभो ।  
यज्ञाध्ययनपुत्रैस्तानि अनिस्तीर्य त्यजन्पतेत् ॥ ३९ ॥  
त्वं त्वद्य मुक्तो द्वाभ्यां वै ऋषिपित्रोर्महामते ।  
यज्ञैर्देवर्णमुन्मुच्य निरृणोऽशरणो भव ॥ ४० ॥  
वसुदेव भवान्नूनं भक्त्या परमया हरिम् ।  
जगतामीश्वरं प्रार्चः स यद्वां पुत्रतां गतः ॥ ४१ ॥  
श्रीशुक उवाच -  
इति तद्वचनं श्रुत्वा वसुदेवो महामनाः ।  
तान् ऋषीन् ऋत्विजो वव्रे मूर्ध्नाऽऽनम्य प्रसाद्य च ॥ ४२ ॥  
त एनमृषयो राजन् वृता धर्मेण धार्मिकम् ।  
तस्मिन् अयाजयन् क्षेत्रे मखैरुत्तमकल्पकैः ॥ ४३ ॥  
तद्दीक्षायां प्रवृत्तायां वृष्णयः पुष्करस्रजः ।  
स्नाताः सुवाससो राजन् राजानः सुष्ठ्वलङ्कृताः ॥ ४४ ॥  
तन्महिष्यश्च मुदिता निष्ककण्ठ्यः सुवाससः ।  
दीक्षाशालामुपाजग्मुः आलिप्ता वस्तुपाणयः ॥ ४५ ॥  
नेदुर्मृदङ्गपटह शङ्खभेर्यानकादयः ।  
ननृतुर्नटनर्तक्यः तुष्टुवुः सूतमागधाः ।  
जगुः सुकण्ठ्यो गन्धर्व्यः सङ्गीतं सहभर्तृकाः ॥ ४६ ॥  
तमभ्यषिञ्चन् विधिवद् अक्तं अभ्यक्तमृत्विजः ।  
पत्नीभिरष्टादशभिः सोमराजमिवोडुभिः ॥ ४७ ॥  
ताभिर्दुकूलवलयैः हारनूपुरकुण्डलैः ।  
स्वलङ्कृताभिर्विबभौ दीक्षितोऽजिनसंवृतः ॥ ४८ ॥  
तस्यर्त्विजो महाराज रत्नकौशेयवाससः ।  
ससदस्या विरेजुस्ते यथा वृत्रहणोऽध्वरे ॥ ४९ ॥  
तदा रामश्च कृष्णश्च स्वैः स्वैः बन्धुभिरन्वितौ ।  
रेजतुः स्वसुतैर्दारैः जीवेशौ स्वविभूतिभिः ॥ ५० ॥  
ईजेऽनुयज्ञं विधिना अग्निहोत्रादिलक्षणैः ।  
प्राकृतैर्वैकृतैर्यज्ञैः द्रव्यज्ञानक्रियेश्वरम् ॥ ५१ ॥  
अथर्त्विग्भ्योऽददात्काले यथाम्नातं स दक्षिणाः ।  
स्वलङ्कृतेभ्योऽलङ्कृत्य गोभूकन्या महाधनाः ॥ ५२ ॥  
पत्नीसंयाजावभृथ्यैः चरित्वा ते महर्षयः ।  
सस्नू रामह्रदे विप्रा यजमानपुरःसराः ॥ ५३ ॥  
स्नातोऽलङ्कारवासांसि वन्दिभ्योऽदात्तथा स्त्रियः ।  
ततः स्वलङ्कृतो वर्णान् आश्वभ्योऽन्नेन पूजयत् ॥ ५४ ॥  
बन्धून् सदारान् ससुतान् पारिबर्हेण भूयसा ।  
विदर्भकोशलकुरून् काशिकेकय सृञ्जयान् ॥ ५५ ॥  
सदस्यर्त्विक्सुरगणान् नृभूतपितृचारणान् ।  
श्रीनिकेतमनुज्ञाप्य शंसन्तः प्रययुः क्रतुम् ॥ ५६ ॥  
धृतराष्ट्रोऽनुजः पार्था भीष्मो द्रोणः पृथा यमौ ।  
नारदो भगवान् व्यासः सुहृत्सम्बन्धिबान्धवाः ॥ ५७ ॥  
बन्धून्परिष्वज्य यदून् सौहृदाक्लिन्नचेतसः ।  
ययुर्विरहकृच्छ्रेण स्वदेशांश्चापरे जनाः ॥ ५८ ॥  
नन्दस्तु सह गोपालैः बृहत्या पूजयार्चितः ।  
कृष्णरामोग्रसेनाद्यैः न्यवात्सीद्‌बन्धुवत्सलः ॥ ५९ ॥  
वसुदेवोऽञ्जसोत्तीर्य मनोरथमहार्णवम् ।  
सुहृद्‌वृतः प्रीतमना नन्दमाह करे स्पृशन् ॥ ६० ॥  
श्रीवसुदेव उवाच -  
भ्रातरीशकृतः पाशो नृनां यः स्नेहसञ्ज्ञितः ।  
तं दुस्त्यजमहं मन्ये शूराणामपि योगिनाम् ॥ ६१ ॥  
अस्मास्वप्रतिकल्पेयं यत्कृताज्ञेषु सत्तमैः ।  
मैत्र्यर्पिताफला चापि न निवर्तेत कर्हिचित् ॥ ६२ ॥  
प्रागकल्पाच्च कुशलं भ्रातर्वो नाचराम हि ।  
अधुना श्रीमदान्धाक्षा न पश्यामः पुरः सतः ॥ ६३ ॥  
मा राज्यश्रीरभूत्पुंसः श्रेयस्कामस्य मानद ।  
स्वजनानुत बन्धून् वा न पश्यति ययान्धदृक् ॥ ६४ ॥  
श्रीशुक उवाच -  
एवं सौहृदशैथिल्य चित्त आनकदुन्दुभिः ।  
रुरोद तत्कृतां मैत्रीं स्मरन् अश्रुविलोचनः ॥ ६५ ॥  
नन्दस्तु सख्युः प्रियकृत् प्रेम्णा गोविन्दरामयोः ।  
अद्य श्व इति मासांस्त्रीन् यदुभिर्मानितोऽवसत् ॥ ६६ ॥  
ततः कामैः पूर्यमाणः सव्रजः सहबान्धवः ।  
परार्ध्याभरणक्षौम नानानर्घ्यपरिच्छदैः ॥ ६७ ॥  
वसुदेवोग्रसेनाभ्यां कृष्णोद्धवबलादिभिः ।  
दत्तमादाय पारिबर्हं यापितो यदुभिर्ययौ ॥ ६८ ॥  
नन्दो गोपाश्च गोप्यश्च गोविन्दचरणाम्बुजे ।  
मनः क्षिप्तं पुनर्हर्तुं अनीशा मथुरां ययुः ॥ ६९ ॥  
बन्धुषु प्रतियातेषु वृष्णयः कृष्णदेवताः ।  
वीक्ष्य प्रावृषमासन्नाद् ययुर्द्वारवतीं पुनः ॥ ७० ॥  
जनेभ्यः कथयां चक्रुः यदुदेवमहोत्सवम् ।  
यदासीत् तीर्थयात्रायां सुहृत् सन्दर्शनादिकम् ॥ ७१ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
तीर्थयात्रानुवर्णनं नाम चतुरशीतितमोऽध्यायः ॥ ८४ ॥  
हरिः ॐ तत्सत् श्रीकृष्णार्पणमस्तु ॥