---
title: ००५

---
श्रीशुक उवाच -  
द्वारि द्युनद्या ऋषभः कुरूणां  
मैत्रेयमासीनमगाधबोधम् ।  
क्षत्तोपसृत्याच्युतभावसिद्धः  
पप्रच्छ सौशील्यगुणाभितृप्तः ॥ १ ॥  
विदुर उवाच -  
सुखाय कर्माणि करोति लोको  
न तैः सुखं वान्यदुपारमं वा ।  
विन्देत भूयस्तत एव दुःखं  
यदत्र युक्तं भगवान् वदेन्नः ॥ २ ॥  
जनस्य कृष्णाद् विमुखस्य दैवाद्  
अधर्मशीलस्य सुदुःखितस्य ।  
अनुग्रहायेह चरन्ति नूनं  
भूतानि भव्यानि जनार्दनस्य ॥ ३ ॥  
तत्साधुवर्यादिश वर्त्म शं नः  
संराधितो भगवान् येन पुंसाम् ।  
हृदि स्थितो यच्छति भक्तिपूते  
ज्ञानं सतत्त्वाधिगमं पुराणम् ॥ ४ ॥  
करोति कर्माणि कृतावतारो  
यान्यात्मतन्त्रो भगवान् त्र्यधीशः ।  
यथा ससर्जाग्र इदं निरीहः  
संस्थाप्य वृत्तिं जगतो विधत्ते ॥ ५ ॥  
यथा पुनः स्वे ख इदं निवेश्य  
शेते गुहायां स निवृत्तवृत्तिः ।  
योगेश्वराधीश्वर एक एतद्  
अनुप्रविष्टो बहुधा यथाऽऽसीत् ॥ ६ ॥  
क्रीडन् विधत्ते द्विजगोसुराणां  
क्षेमाय कर्माण्यवतारभेदैः ।  
मनो न तृप्यत्यपि शृण्वतां नः  
सुश्लोकमौलेश्चरितामृतानि ॥ ७ ॥  
यैस्तत्त्वभेदैः अधिलोकनाथो  
लोकानलोकान् सह लोकपालान् ।  
अचीकॢपद्यत्र हि सर्वसत्त्व  
निकायभेदोऽधिकृतः प्रतीतः ॥ ८ ॥  
येन प्रजानामुत आत्मकर्म  
रूपाभिधानां च भिदां व्यधत्त ।  
नारायणो विश्वसृगात्मयोनिः  
एतच्च नो वर्णय विप्रवर्य ॥ ९ ॥  
परावरेषां भगवन् व्रतानि  
श्रुतानि मे व्यासमुखादभीक्ष्णम् ।  
अतृप्नुम क्षुल्लसुखावहानां  
तेषामृते कृष्णकथामृतौघात् ॥ १० ॥  
कस्तृप्नुयात्तीर्थपदोऽभिधानात्  
सत्रेषु वः सूरिभिरीड्यमानात् ।  
यः कर्णनाडीं पुरुषस्य यातो  
भवप्रदां गेहरतिं छिनत्ति ॥ ११ ॥  
मुनिर्विवक्षुर्भगवद्गुणानां  
सखापि ते भारतमाह कृष्णः ।  
यस्मिन् नृणां ग्राम्यसुखानुवादैः  
मतिर्गृहीता नु हरेः कथायाम् ॥ १२ ॥  
सा श्रद्दधानस्य विवर्धमाना  
विरक्तिमन्यत्र करोति पुंसः ।  
हरेः पदानुस्मृतिनिर्वृतस्य  
समस्तदुःखाप्ययमाशु धत्ते ॥ १३ ॥  
तान् शोच्यशोच्यान् अविदोऽनुशोचे  
हरेः कथायां विमुखानघेन ।  
क्षिणोति देवोऽनिमिषस्तु येषां  
आयुर्वृथावादगतिस्मृतीनाम् ॥ १४ ॥  
तदस्य कौषारव शर्मदातुः  
हरेः कथामेव कथासु सारम् ।  
उद्धृत्य पुष्पेभ्य इवार्तबन्धो  
शिवाय नः कीर्तय तीर्थकीर्तेः ॥ १५ ॥  
स विश्वजन्मस्थितिसंयमार्थे  
कृतावतारः प्रगृहीतशक्तिः ।  
चकार कर्माण्यतिपूरुषाणि  
यानीश्वरः कीर्तय तानि मह्यम् ॥ १६ ॥  
श्रीशुक उवाच -  
(अनुष्टुप्)  
स एवं भगवान् पृष्टः क्षत्त्रा कौषारविर्मुनिः ।  
पुंसां निःश्रेयसार्थेन तमाह बहु मानयन् ॥ १७ ॥  
मैत्रेय उवाच -  
साधु पृष्टं त्वया साधो लोकान् साधु अनुगृह्णता ।  
कीर्तिं वितन्वता लोके आत्मनोऽधोक्षजात्मनः ॥ १८ ॥  
नैतच्चित्रं त्वयि क्षत्तः बादरायणवीर्यजे ।  
गृहीतोऽनन्यभावेन यत्त्वया हरिरीश्वरः ॥ १९ ॥  
माण्डव्यशापाद् भगवान् प्रजासंयमनो यमः ।  
भ्रातुः क्षेत्रे भुजिष्यायां जातः सत्यवतीसुतात् ॥ २० ॥  
भवान् भगवतो नित्यं सम्मतः सानुगस्य ह ।  
यस्य ज्ञानोपदेशाय माऽऽदिशद्भगवान् व्रजन् ॥ २१ ॥  
अथ ते भगवल्लीला योगमायोरुबृंहिताः ।  
विश्वस्थिति उद्‌भवान्तार्था वर्णयामि अनुपूर्वशः ॥ २२ ॥  
भगवान् एक आसेदं अग्र आत्माऽऽत्मनां विभुः ।  
आत्मेच्छानुगतावात्मा नानामत्युपलक्षणः ॥ २३ ॥  
स वा एष तदा द्रष्टा नापश्यद् दृश्यमेकराट् ।  
मेनेऽसन्तमिवात्मानं सुप्तशक्तिः असुप्तदृक् ॥ २४ ॥  
सा वा एतस्य सन्द्रष्टुः शक्तिः सद् असदात्मिका ।  
माया नाम महाभाग ययेदं निर्ममे विभुः ॥ २५ ॥  
कालवृत्त्या तु मायायां गुणमय्यामधोक्षजः ।  
पुरुषेणात्मभूतेन वीर्यमाधत्त वीर्यवान् ॥ २६ ॥  
ततोऽभवन् महत्तत्त्वं अव्यक्तात् कालचोदितात् ।  
विज्ञानात्माऽऽत्मदेहस्थं विश्वं व्यञ्जन् तमोनुदः ॥ २७ ॥  
सोऽप्यंशगुणकालात्मा भगवद् दृष्टिगोचरः ।  
आत्मानं व्यकरोद् आत्मा विश्वस्यास्य सिसृक्षया ॥ २८ ॥  
महत्तत्त्वाद् विकुर्वाणाद् अहन्तत्त्वं व्यजायत ।  
कार्यकारणकर्त्रात्मा भूतेन्द्रियमनोमयः ॥ २९ ॥  
वैकारिकस्तैजसश्च तामसश्चेत्यहं त्रिधा ।  
अहन्तत्त्वाद् विकुर्वाणात् मनो वैकारिकात् अभूत् ।  
वैकारिकाश्च ये देवा अर्थाभिव्यञ्जनं यतः ॥ ३० ॥  
तैजसानि इन्द्रियाण्येव ज्ञानकर्ममयानि च ।  
तामसो भूतसूक्ष्मादिः यतः खं लिङ्गमात्मनः ॥ ३१ ॥  
कालमायांशयोगेन भगवद् वीक्षितं नभः ।  
नभसोऽनुसृतं स्पर्शं विकुर्वन् निर्ममेऽनिलम् ॥ ३२ ॥  
अनिलोऽपि विकुर्वाणो नभसोरुबलान्वितः ।  
ससर्ज रूपतन्मात्रं ज्योतिर्लोकस्य लोचनम् ॥ ३३ ॥  
अनिलेन अन्वितं ज्योतिः विकुर्वत् परवीक्षितम् ।  
आधत्ताम्भो रसमयं कालमायांशयोगतः ॥ ३४ ॥  
ज्योतिषाम्भोऽनुसंसृष्टं विकुर्वद् ब्रह्मवीक्षितम् ।  
महीं गन्धगुणां आधात् कालमायांशयोगतः ॥ ३५ ॥  
भूतानां नभआदीनां यद् यद् यद् भव्यावरावरम् ।  
तेषां परानुसंसर्गाद् यथा सङ्ख्यं गुणान् विदुः ॥ ३६ ॥  
एते देवाः कला विष्णोः कालमायांशलिङ्‌गिनः ।  
नानात्वात् स्वक्रियानीशाः प्रोचुः प्राञ्जलयो विभुम् ॥ ३७ ॥  
देवा ऊचुः -  
नमाम ते देव पदारविन्दं  
प्रपन्नतापोपशमातपत्रम् ।  
यन्मूलकेता यतयोऽञ्जसोरु  
संसारदुःखं बहिरुत्क्षिपन्ति ॥ ३८ ॥  
धातर्यदस्मिन् भव ईश जीवाः  
तापत्रयेणाभिहता न शर्म ।  
आत्मन्लभन्ते भगवंस्तवाङ्‌घ्रि  
च्छायां सविद्यामत आश्रयेम ॥ ३९ ॥  
मार्गन्ति यत्ते मुखपद्मनीडै-  
श्छन्दःसुपर्णैः ऋषयो विविक्ते ।  
यस्याघमर्षोदसरिद्वरायाः  
पदं पदं तीर्थपदः प्रपन्नाः ॥ ४० ॥  
यत् श्रद्धया श्रुतवत्या च भक्त्या  
सम्मृज्यमाने हृदयेऽवधाय ।  
ज्ञानेन वैराग्यबलेन धीरा  
व्रजेम तत्तेऽङ्‌घ्रिसरोजपीठम् ॥ ४१ ॥  
विश्वस्य जन्मस्थितिसंयमार्थे  
कृतावतारस्य पदाम्बुजं ते ।  
व्रजेम सर्वे शरणं यदीश  
स्मृतं प्रयच्छत्यभयं स्वपुंसाम् ॥ ४२ ॥  
यत्सानुबन्धेऽसति देहगेहे  
ममाहं इति ऊढ दुराग्रहाणाम् ।  
पुंसां सुदूरं वसतोऽपि पुर्यां  
भजेम तत्ते भगवन् पदाब्जम् ॥ ४३ ॥  
तान् वै ह्यसद्‌वृत्तिभिरक्षिभिर्ये  
पराहृतान्तर्मनसः परेश ।  
अथो न पश्यन्ति उरुगाय नूनं  
ये ते पदन्यासविलासलक्ष्याः ॥ ४४ ॥  
पानेन ते देव कथासुधायाः  
प्रवृद्धभक्त्या विशदाशया ये ।  
वैराग्यसारं प्रतिलभ्य बोधं  
यथाञ्जसान् वीयुरकुण्ठधिष्ण्यम् ॥ ४५ ॥  
तथापरे चात्मसमाधियोग  
बलेन जित्वा प्रकृतिं बलिष्ठाम् ।  
त्वामेव धीराः पुरुषं विशन्ति  
तेषां श्रमः स्यान्न तु सेवया ते ॥ ४६ ॥  
तत्ते वयं लोकसिसृक्षयाद्य  
त्वयानुसृष्टास्त्रिभिरात्मभिः स्म ।  
सर्वे वियुक्ताः स्वविहारतन्त्रं  
न शक्नुमस्तत् प्रतिहर्तवे ते ॥ ४७ ॥  
यावद्बलिं तेऽज हराम काले  
यथा वयं चान्नमदाम यत्र ।  
यथोभयेषां त इमे हि लोका  
बलिं हरन्तोऽन्नमदन्त्यनूहाः ॥ ४८ ॥  
त्वं नः सुराणामसि सान्वयानां  
कूटस्थ आद्यः पुरुषः पुराणः ।  
त्वं देव शक्त्यां गुणकर्मयोनौ  
रेतस्त्वजायां कविमादधेऽजः ॥ ४९ ॥  
ततो वयं मत्प्रमुखा यदर्थे  
बभूविमात्मन् करवाम किं ते ।  
त्वं नः स्वचक्षुः परिदेहि शक्त्या  
देव क्रियार्थे यद् अनुग्रहाणाम् ॥ ५० ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे विदुरोद्धवसंवादे पञ्चमोऽध्यायः ॥ ५ ॥