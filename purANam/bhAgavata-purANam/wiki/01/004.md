---
title: ००४

---
व्यास उवाच ।  
(अनुष्टुप्)  
इति ब्रुवाणं संस्तूय मुनीनां दीर्घसत्रिणाम् ।  
वृद्धः कुलपतिः सूतं बह्‌वृचः शौनकोऽब्रवीत् ॥ १ ॥  
शौनक उवाच ।  
सूत सूत महाभाग वद नो वदतां वर ।  
कथां भागवतीं पुण्यां यदाह भगवान् शुकः ॥ २ ॥  
कस्मिन् युगे प्रवृत्तेयं स्थाने वा केन हेतुना ।  
कुतः सञ्चोदितः कृष्णः कृतवान् संहितां मुनिः ॥ ३ ॥  
तस्य पुत्रो महायोगी समदृङ् निर्विकल्पकः ।  
एकान्तमतिः उन्निद्रो गूढो मूढ इवेयते ॥ ४ ॥  
(वसन्ततिलका)  
दृष्ट्वानुयान्तमृषिमात्मजमप्यनग्नं  
देव्यो ह्रिया परिदधुर्न सुतस्य चित्रम् ।  
तद्‌वीक्ष्य पृच्छति मुनौ जगदुस्तवास्ति  
स्त्रीपुम्भिदा न तु सुतस्य विविक्तदृष्टेः ॥ ५ ॥  
(अनुष्टुप्)  
कथमालक्षितः पौरैः सम्प्राप्तः कुरुजाङ्गलान् ।  
उन्मत्तमूकजडवद् विचरन् गजसाह्वये ॥ ६ ॥  
कथं वा पाण्डवेयस्य राजर्षेर्मुनिना सह ।  
संवादः समभूत् तात यत्रैषा सात्वती श्रुतिः ॥ ७ ॥  
स गोदोहनमात्रं हि गृहेषु गृहमेधिनाम् ।  
अवेक्षते महाभागः तीर्थीकुर्वन् तदाश्रमम् ॥ ८ ॥  
अभिमन्युसुतं सूत प्राहुर्भागवतोत्तमम् ।  
तस्य जन्म महाश्चर्यं कर्माणि च गृणीहि नः ॥ ९ ॥  
स सम्राट् कस्य वा हेतोः पाण्डूनां मानवर्धनः ।  
प्रायोपविष्टो गङ्गायां अनादृत्य अधिराट् श्रियम् ॥ १० ॥  
(वंशस्थ)  
नमन्ति यत्पादनिकेतमात्मनः  
शिवाय हानीय धनानि शत्रवः ।  
कथं स वीरः श्रियमङ्ग दुस्त्यजां  
युवैषतोत् स्रष्टुमहो सहासुभिः ॥ ११ ॥  
शिवाय लोकस्य भवाय भूतये  
य उत्तमश्लोकपरायणा जनाः ।  
जीवन्ति नात्मार्थमसौ पराश्रयं  
मुमोच निर्विद्य कुतः कलेवरम् ॥ १२ ॥  
(अनुष्टुप्)  
तत्सर्वं नः समाचक्ष्व पृष्टो यदिह किञ्चन ।  
मन्ये त्वां विषये वाचां स्नातमन्यत्र छान्दसात् ॥ १३ ॥  
सूत उवाच  
द्वापरे समनुप्राप्ते तृतीये युगपर्यये ।  
जातः पराशराद् योगी वासव्यां कलया हरेः ॥ १४ ॥  
स कदाचित् सरस्वत्या उपस्पृश्य जलं शुचिः ।  
विविक्तदेश आसीन उदिते रविमण्डले ॥ १५ ॥  
परावरज्ञः स ऋषिः कालेनाव्यक्तरंहसा ।  
युगधर्मव्यतिकरं प्राप्तं भुवि युगे युगे ॥ १६ ॥  
भौतिकानां च भावानां शक्तिह्रासं च तत्कृतम् ।  
अश्रद्दधानान्निःसत्त्वान् दुर्मेधान् ह्रसितायुषः ॥ १७ ॥  
दुर्भगांश्च जनान् वीक्ष्य मुनिर्दिव्येन चक्षुषा ।  
सर्ववर्णाश्रमाणां यद् दध्यौ हितममोघदृक् ॥ १८ ॥  
चातुर्होत्रं कर्म शुद्धं प्रजानां वीक्ष्य वैदिकम् ।  
व्यदधाद् यज्ञसन्तत्यै वेदमेकं चतुर्विधम् ॥ १९ ॥  
ऋग्यजुःसामाथर्वाख्या वेदाश्चत्वार उद्धृताः ।  
इतिहासपुराणं च पञ्चमो वेद उच्यते ॥ २० ॥  
तत्रर्ग्वेदधरः पैलः सामगो जैमिनिः कविः ।  
वैशम्पायन एवैको निष्णातो यजुषामुत ॥ २१ ॥  
अथर्वाङ्‌गिरसामासीत् सुमन्तुर्दारुणो मुनिः ।  
इतिहासपुराणानां पिता मे रोमहर्षणः ॥ २२ ॥  
त एत ऋषयो वेदं स्वं स्वं व्यस्यन्ननेकधा ।  
शिष्यैः प्रशिष्यैः तत् शिष्यैः वेदास्ते शाखिनोऽभवन् ॥ २३ ॥  
त एव वेदा दुर्मेधैः धार्यन्ते पुरुषैर्यथा ।  
एवं चकार भगवान् व्यासः कृपणवत्सलः ॥ २४ ॥  
स्त्रीशूद्रद्विजबन्धूनां त्रयी न श्रुतिगोचरा ।  
कर्मश्रेयसि मूढानां श्रेय एवं भवेदिह ।  
इति भारतमाख्यानं कृपया मुनिना कृतम् ॥ २५ ॥  
एवं प्रवृत्तस्य सदा भूतानां श्रेयसि द्विजाः ।  
सर्वात्मकेनापि यदा नातुष्यत् हृदयं ततः ॥ २६ ॥  
नातिप्रसीदद् हृदयः सरस्वत्यास्तटे शुचौ ।  
वितर्कयन् विविक्तस्थ इदं प्रोवाच धर्मवित् ॥ २७ ॥  
धृतव्रतेन हि मया छन्दांसि गुरवोऽग्नयः ।  
मानिता निर्व्यलीकेन गृहीतं चानुशासनम् ॥ २८ ॥  
भारतव्यपदेशेन ह्याम्नायार्थश्च दर्शितः ।  
दृश्यते यत्र धर्मादि स्त्रीशूद्रादिभिरप्युत ॥ २९ ॥  
तथापि बत मे दैह्यो ह्यात्मा चैवात्मना विभुः ।  
असम्पम्पन्न इवाभाति ब्रह्मवर्चस्य सत्तमः ॥ ३० ॥  
किं वा भागवता धर्मा न प्रायेण निरूपिताः ।  
प्रियाः परमहंसानां त एव ह्यच्युतप्रियाः ॥ ३१ ॥  
तस्यैवं खिलमात्मानं मन्यमानस्य खिद्यतः ।  
कृष्णस्य नारदोऽभ्यागाद् आश्रमं प्रागुदाहृतम् ॥ ३२ ॥  
तमभिज्ञाय सहसा प्रत्युत्थायागतं मुनिः ।  
पूजयामास विधिवत् नारदं सुरपूजितम् ॥ ३३ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे नैमिषीयोपाख्याने चतुर्थोऽध्यायः ॥ ४ ॥  
हरिः ॐ तत्सत् श्रीकृष्णार्पणमस्तु ॥