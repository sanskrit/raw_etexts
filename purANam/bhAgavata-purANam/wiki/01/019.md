---
title: ०१९

---
सूत उवाच ।  
महीपतिस्त्वथ तत्कर्म गर्ह्यं  
विचिन्तयन् नात्मकृतं सुदुर्मनाः ।  
अहो मया नीचमनार्यवत्कृतं  
निरागसि ब्रह्मणि गूढतेजसि ॥ १ ॥  
ध्रुवं ततो मे कृतदेवहेलनाद्  
दुरत्ययं व्यसनं नातिदीर्घात् ।  
तदस्तु कामं ह्यघनिष्कृताय मे  
यथा न कुर्यां पुनरेवमद्धा ॥ २ ॥  
अद्यैव राज्यं बलमृद्धकोशं  
प्रकोपितब्रह्मकुलानलो मे ।  
दहत्वभद्रस्य पुनर्न मेऽभूत्  
पापीयसी धीर्द्विजदेवगोभ्यः ॥ ३ ॥  
स चिन्तयन्नित्थमथाशृणोद् यथा  
मुनेः सुतोक्तो निर्‌ऋतिस्तक्षकाख्यः ।  
स साधु मेने न चिरेण तक्षका  
नलं प्रसक्तस्य विरक्तिकारणम् ॥ ४ ॥  
अथो विहायेमममुं च लोकं  
विमर्शितौ हेयतया पुरस्तात् ।  
कृष्णाङ्‌घ्रिसेवामधिमन्यमान  
उपाविशत् प्रायममर्त्यनद्याम् ॥ ५ ॥  
या वै लसच्छ्रीतुलसीविमिश्र  
कृष्णाङ्‌घ्रिरेण्वभ्यधिकाम्बुनेत्री ।  
पुनाति लोकानुभयत्र सेशान्  
कस्तां न सेवेत मरिष्यमाणः ॥ ६ ॥  
इति व्यवच्छिद्य स पाण्डवेयः  
प्रायोपवेशं प्रति विष्णुपद्याम् ।  
दधौ मुकुन्दाङ्‌घ्रिमनन्यभावो  
मुनिव्रतो मुक्तसमस्तसङ्गः ॥ ७ ॥  
तत्रोपजग्मुर्भुवनं पुनाना  
महानुभावा मुनयः सशिष्याः ।  
प्रायेण तीर्थाभिगमापदेशैः  
स्वयं हि तीर्थानि पुनन्ति सन्तः ॥ ८ ॥  
अत्रिर्वसिष्ठश्च्यवनः शरद्वान्  
अरिष्टनेमिर्भृगुरङ्‌गिराश्च ।  
पराशरो गाधिसुतोऽथ राम  
उतथ्य इन्द्रप्रमदेध्मवाहौ ॥ ९ ॥  
मेधातिथिर्देवल आर्ष्टिषेणो  
भारद्वाजो गौतमः पिप्पलादः ।  
मैत्रेय और्वः कवषः कुम्भयोनिः  
द्वैपायनो भगवान् नारदश्च ॥ १० ॥  
अन्ये च देवर्षिब्रह्मर्षिवर्या  
राजर्षिवर्या अरुणादयश्च ।  
नानार्षेयप्रवरान् समेतान्  
अभ्यर्च्य राजा शिरसा ववन्दे ॥ ११ ॥  
सुखोपविष्टेष्वथ तेषु भूयः  
कृतप्रणामः स्वचिकीर्षितं यत् ।  
विज्ञापयामास विविक्तचेता  
उपस्थितोऽग्रेऽभिगृहीतपाणिः ॥ १२ ॥  
राजोवाच  
अहो वयं धन्यतमा नृपाणां  
महत्तमानुग्रहणीयशीलाः ।  
राज्ञां कुलं ब्राह्मणपादशौचाद्  
दूराद् विसृष्टं बत गर्ह्यकर्म ॥ १३ ॥  
तस्यैव मेऽघस्य परावरेशो  
व्यासक्तचित्तस्य गृहेष्वभीक्ष्णम् ।  
निर्वेदमूलो द्विजशापरूपो  
यत्र प्रसक्तो भयमाशु धत्ते ॥ १४ ॥  
तं मोपयातं प्रतियन्तु विप्रा  
गङ्गा च देवी धृतचित्तमीशे ।  
द्विजोपसृष्टः कुहकस्तक्षको वा  
दशत्वलं गायत विष्णुगाथाः ॥ १५ ॥  
पुनश्च भूयाद्भगवत्यनन्ते  
रतिः प्रसङ्गश्च तदाश्रयेषु ।  
महत्सु यां यामुपयामि सृष्टिं  
मैत्र्यस्तु सर्वत्र नमो द्विजेभ्यः ॥ १६ ॥  
इति स्म राजाध्यवसाययुक्तः  
प्राचीनमूलेषु कुशेषु धीरः ।  
उदङ्‌मुखो दक्षिणकूल आस्ते  
समुद्रपत्न्याः स्वसुतन्यस्तभारः ॥ १७ ॥  
एवं च तस्मिन् नरदेवदेवे  
प्रायोपविष्टे दिवि देवसङ्घाः ।  
प्रशस्य भूमौ व्यकिरन् प्रसूनैः  
मुदा मुहुर्दुन्दुभयश्च नेदुः ॥ १८ ॥  
महर्षयो वै समुपागता ये  
प्रशस्य साध्वित्यनुमोदमानाः ।  
ऊचुः प्रजानुग्रहशीलसारा  
यदुत्तमश्लोकगुणाभिरूपम् ॥ १९ ॥  
न वा इदं राजर्षिवर्य चित्रं  
भवत्सु कृष्णं समनुव्रतेषु ।  
येऽध्यासनं राजकिरीटजुष्टं  
सद्यो जहुर्भगवत्पार्श्वकामाः ॥ २० ॥  
सर्वे वयं तावदिहास्महेऽद्य  
कलेवरं यावदसौ विहाय ।  
लोकं परं विरजस्कं विशोकं  
यास्यत्ययं भागवतप्रधानः ॥ २१ ॥  
आश्रुत्य तद् ऋषिगणवचः परीक्षित्  
समं मधुच्युद् गुरु चाव्यलीकम् ।  
आभाषतैनानभिनन्द्य युक्तान्  
शुश्रूषमाणश्चरितानि विष्णोः ॥ २२ ॥  
समागताः सर्वत एव सर्वे  
वेदा यथा मूर्तिधरास्त्रिपृष्ठे ।  
नेहाथवामुत्र च कश्चनार्थ  
ऋते परानुग्रहमात्मशीलम् ॥ २३ ॥  
ततश्च वः पृच्छ्यमिमं विपृच्छे  
विश्रभ्य विप्रा इति कृत्यतायाम् ।  
सर्वात्मना म्रियमाणैश्च कृत्यं  
शुद्धं च तत्रामृशताभियुक्ताः ॥ २४ ॥  
तत्राभवद् भगवान् व्यासपुत्रो  
यदृच्छया गामटमानोऽनपेक्षः ।  
अलक्ष्यलिङ्गो निजलाभतुष्टो  
वृतश्च बालैरवधूतवेषः ॥ २५ ॥  
तं द्व्यष्टवर्षं सुकुमारपाद  
करोरुबाह्वंसकपोलगात्रम् ।  
चार्वायताक्षोन्नसतुल्यकर्ण  
सुभ्र्‌वाननं कम्बुसुजातकण्ठम् ॥ २६ ॥  
निगूढजत्रुं पृथुतुङ्गवक्षसं  
आवर्तनाभिं वलिवल्गूदरं च ।  
दिगम्बरं वक्त्रविकीर्णकेशं  
प्रलम्बबाहुं स्वमरोत्तमाभम् ॥ २७ ॥  
श्यामं सदापीच्यवयोऽङ्गलक्ष्म्या  
स्त्रीणां मनोज्ञं रुचिरस्मितेन ।  
प्रत्युत्थितास्ते मुनयः स्वासनेभ्यः  
तल्लक्षणज्ञा अपि गूढवर्चसम् ॥ २८ ॥  
स विष्णुरातोऽतिथय आगताय  
तस्मै सपर्यां शिरसाऽऽजहार ।  
ततो निवृत्ता ह्यबुधाः स्त्रियोऽर्भका  
महासने सोपविवेश पूजितः ॥ २९ ॥  
स संवृतस्तत्र महान् महीयसां  
ब्रह्मर्षिराजर्षिदेवर्षि सङ्घैः ।  
व्यरोचतालं भगवान् यथेन्दुः  
ग्रहर्क्षतारानिकरैः परीतः ॥ ३० ॥  
प्रशान्तमासीनमकुण्ठमेधसं  
मुनिं नृपो भागवतोऽभ्युपेत्य ।  
प्रणम्य मूर्ध्नावहितः कृताञ्जलिः  
नत्वा गिरा सूनृतयान्वपृच्छत् ॥ ३१ ॥  
परीक्षिदुवाच ।  
अहो अद्य वयं ब्रह्मन् सत्सेव्याः क्षत्रबन्धवः ।  
कृपयातिथिरूपेण भवद्‌भिस्तीर्थकाः कृताः ॥ ३२ ॥  
येषां संस्मरणात् पुंसां सद्यः शुद्ध्यन्ति वै गृहाः ।  
किं पुनर्दर्शनस्पर्श पादशौचासनादिभिः ॥ ३३ ॥  
सान्निध्यात्ते महायोगिन् पातकानि महान्त्यपि ।  
सद्यो नश्यन्ति वै पुंसां विष्णोरिव सुरेतराः ॥ ३४ ॥  
अपि मे भगवान् प्रीतः कृष्णः पाण्डुसुतप्रियः ।  
पैतृष्वसेयप्रीत्यर्थं तद्गोत्रस्यात्तबान्धवः ॥ ३५ ॥  
अन्यथा तेऽव्यक्तगतेः दर्शनं नः कथं नृणाम् ।  
नितरां म्रियमाणानां संसिद्धस्य वनीयसः ॥ ३६ ॥  
अतः पृच्छामि संसिद्धिं योगिनां परमं गुरुम् ।  
पुरुषस्येह यत्कार्यं म्रियमाणस्य सर्वथा ॥ ३७ ॥  
यच्छ्रोतव्यमथो जप्यं यत्कर्तव्यं नृभिः प्रभो ।  
स्मर्तव्यं भजनीयं वा ब्रूहि यद्वा विपर्ययम् ॥ ३८ ॥  
नूनं भगवतो ब्रह्मन् गृहेषु गृहमेधिनाम् ।  
न लक्ष्यते ह्यवस्थानं अपि गोदोहनं क्वचित् ॥ ३९ ॥  
सूत उवाच ।  
एवमाभाषितः पृष्टः स राज्ञा श्लक्ष्णया गिरा ।  
प्रत्यभाषत धर्मज्ञो भगवान् बादरायणिः ॥ ४० ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे शुकागमनं नाम एकोनविंशोऽध्यायः ॥ १९ ॥