---
title: ०१८

---
मैत्रेय उवाच -  
(अनुष्टुप्)  
इत्थं पृथुमभिष्टूय रुषा प्रस्फुरिताधरम् ।  
पुनराहावनिर्भीता संस्तभ्यात्मानमात्मना ॥ १ ॥  
सन्नियच्छाभिभो मन्युं निबोध श्रावितं च मे ।  
सर्वतः सारमादत्ते यथा मधुकरो बुधः ॥ २ ॥  
अस्मिन् लोकेऽथवामुष्मिन् मुनिभिः तत्त्वदर्शिभिः ।  
दृष्टा योगाः प्रयुक्ताश्च पुंसां श्रेयःप्रसिद्धये ॥ ३ ॥  
तानातिष्ठति यः सम्यग् उपायान् पूर्वदर्शितान् ।  
अवरः श्रद्धयोपेत उपेयान् विन्दतेऽञ्जसा ॥ ४ ॥  
तान् अनादृत्य योऽविद्वान् अर्थान् आरभते स्वयम् ।  
तस्य व्यभिचरन्त्यर्था आरब्धाश्च पुनः पुनः ॥ ५ ॥  
पुरा सृष्टा ह्योषधयो ब्रह्मणा या विशाम्पते ।  
भुज्यमाना मया दृष्टा असद्‌भिः अधृतव्रतैः ॥ ॥ ६ ॥  
अपालितानादृता च भवद्‌भिः लोकपालकैः ।  
चोरीभूतेऽथ लोकेऽहं यज्ञार्थेऽग्रसमोषधीः ॥ ७ ॥  
नूनं ता वीरुधः क्षीणा मयि कालेन भूयसा ।  
तत्र योगेन दृष्टेन भवानादातुमर्हति ॥ ८ ॥  
वत्सं कल्पय मे वीर येनाहं वत्सला तव ।  
धोक्ष्ये क्षीरमयान् कामान् अनुरूपं च दोहनम् ॥ ९ ॥  
दोग्धारं च महाबाहो भूतानां भूतभावन ।  
अन्नं ईप्सितमूर्जस्वद् भगवान् वाञ्छते यदि ॥ १० ॥  
समां च कुरु मां राजन् देववृष्टं यथा पयः ।  
अपर्तावपि भद्रं ते उपावर्तेत मे विभो ॥ ११ ॥  
इति प्रियं हितं वाक्यं भुव आदाय भूपतिः ।  
वत्सं कृत्वा मनुं पाणौ अदुहत्सकलौषधीः ॥ १२ ॥  
तथापरे च सर्वत्र सारमाददते बुधाः ।  
ततोऽन्ये च यथाकामं दुदुहुः पृथुभाविताम् ॥ १३ ॥  
ऋषयो दुदुहुर्देवीं इन्द्रियेष्वथ सत्तम ।  
वत्सं बृहस्पतिं कृत्वा पयश्छन्दोमयं शुचि ॥ १४ ॥  
कृत्वा वत्सं सुरगणा इन्द्रं सोमं अदूदुहन् ।  
हिरण्मयेन पात्रेण वीर्यमोजो बलं पयः ॥ १५ ॥  
दैतेया दानवा वत्सं प्रह्लादं असुरर्षभम् ।  
विधायादूदुहन् क्षीरमयःपात्रे सुरासवम् ॥ १६ ॥  
गन्धर्वाप्सरसोऽधुक्षन् पात्रे पद्ममये पयः ।  
वत्सं विश्वावसुं कृत्वा गान्धर्वं मधु सौभगम् ॥ १७ ॥  
वत्सेन पितरोऽर्यम्णा कव्यं क्षीरमधुक्षत ।  
आमपात्रे महाभागाः श्रद्धया श्राद्धदेवताः ॥ १८ ॥  
प्रकल्प्य वत्सं कपिलं सिद्धाः सङ्‌कल्पनामयीम् ।  
सिद्धिं नभसि विद्यां च ये च विद्याधरादयः ॥ १९ ॥  
अन्ये च मायिनो मायां अन्तर्धानाद्भुतात्मनाम् ।  
मयं प्रकल्प्य वत्सं ते दुदुहुर्धारणामयीम् ॥ २० ॥  
यक्षरक्षांसि भूतानि पिशाचाः पिशिताशनाः ।  
भूतेशवत्सा दुदुहुः कपाले क्षतजासवम् ॥ २१ ॥  
तथाहयो दन्दशूकाः सर्पा नागाश्च तक्षकम् ।  
विधाय वत्सं दुदुहुः बिलपात्रे विषं पयः ॥ २२ ॥  
पशवो यवसं क्षीरं वत्सं कृत्वा च गोवृषम् ।  
अरण्यपात्रे चाधुक्षन् मृगेन्द्रेण च दंष्ट्रिणः ॥ २३ ॥  
क्रव्यादाः प्राणिनः क्रव्यं दुदुहुः स्वे कलेवरे ।  
सुपर्णवत्सा विहगाः चरं च अचरमेव च ॥ २४ ॥  
वटवत्सा वनस्पतयः पृथग्रसमयं पयः ।  
गिरयो हिमवद्वत्सा नानाधातून् स्वसानुषु ॥ २५ ॥  
सर्वे स्वमुख्यवत्सेन स्वे स्वे पात्रे पृथक्पयः ।  
सर्वकामदुघां पृथ्वीं दुदुहुः पृथुभाविताम् ॥ २६ ॥  
एवं पृथ्वादयः पृथ्वीं अन्नादाः स्वन्नमात्मनः ।  
दोहवत्सादिभेदेन क्षीरभेदं कुरूद्वह ॥ २७ ॥  
ततो महीपतिः प्रीतः सर्वकामदुघां पृथुः ।  
दुहितृत्वे चकारेमां प्रेम्णा दुहितृवत्सलः ॥ २८ ॥  
चूर्णयन्स्वधनुष्कोट्या गिरिकूटानि राजराट् ।  
भूमण्डलं इदं वैन्यः प्रायश्चक्रे समं विभुः ॥ २९ ॥  
अथास्मिन् भगवान् वैन्यः प्रजानां वृत्तिदः पिता ।  
निवासान् कल्पयां चक्रे तत्र तत्र यथार्हतः ॥ ३० ॥  
ग्रामान्पुरः पत्तनानि दुर्गाणि विविधानि च ।  
घोषान् व्रजान् सशिबिराब् आकरान् खेटखर्वटान् ॥ ३१ ॥  
प्राक्पृथोरिह नैवैषा पुरग्रामादिकल्पना ।  
यथासुखं वसन्ति स्म तत्र तत्राकुतोभयाः ॥ ३२ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे अष्टादशोऽध्यायः ॥ १८ ॥