---
title: ०१२

---
मैत्रेय उवाच -  
ध्रुवं निवृत्तं प्रतिबुद्ध्य वैशसाद्  
अपेतमन्युं भगवान् धनेश्वरः ।  
तत्रागतश्चारणयक्षकिन्नरैः  
संस्तूयमानो न्यवदत् कृताञ्जलिम् ॥ १ ॥  
धनद उवाच -  
(अनुष्टुप्)  
भो भोः क्षत्रियदायाद परितुष्टोऽस्मि तेऽनघ ।  
यत्त्वं पितामहादेशाद् वैरं दुस्त्यजमत्यजः ॥ २ ॥  
न भवान् अवधीद्यक्षान् न यक्षा भ्रातरं तव ।  
काल एव हि भूतानां प्रभुरप्ययभावयोः ॥ ३ ॥  
अहं त्वमित्यपार्था धीः अज्ञानात् पुरुषस्य हि ।  
स्वाप्नीवाभात्यतद्ध्यानाद् यया बन्धविपर्ययौ ॥ ४ ॥  
तद्गच्छ ध्रुव भद्रं ते भगवन्तं अधोक्षजम् ।  
सर्वभूतात्मभावेन सर्वभूतात्मविग्रहम् ॥ ५ ॥  
भजस्व भजनीयाङ्‌घ्रिं अभवाय भवच्छिदम् ।  
युक्तं विरहितं शक्त्या गुणमय्यात्ममायया ॥ ॥ ६ ॥  
वृणीहि कामं नृप यन्मनोगतं  
मत्तस्त्वमौत्तानपदेऽविशङ्‌कितः ।  
वरं वरार्होऽम्बुजनाभपादयोः  
अनन्तरं त्वां वयमङ्‌ग शुश्रुम ॥ ७ ॥  
मैत्रेय उवाच -  
स राजराजेन वराय चोदितो  
ध्रुवो महाभागवतो महामतिः ।  
हरौ स वव्रेऽचलितां स्मृतिं यया  
तरत्ययत्नेन दुरत्ययं तमः ॥ ८ ॥  
(अनुष्टुप्)  
तस्य प्रीतेन मनसा तां दत्त्वैडविडस्ततः ।  
पश्यतोऽन्तर्दधे सोऽपि स्वपुरं प्रत्यपद्यत ॥ ९ ॥  
अथायजत यज्ञेशं क्रतुभिर्भूरिदक्षिणैः ।  
द्रव्यक्रियादेवतानां कर्म कर्मफलप्रदम् ॥ १० ॥  
सर्वात्मनि अच्युतेऽसर्वे तीव्रौघां भक्तिमुद्वहन् ।  
ददर्शात्मनि भूतेषु तं एव अवस्थितं विभुम् ॥ ११ ॥  
तमेवं शीलसम्पन्नं ब्रह्मण्यं दीनवत्सलम् ।  
गोप्तारं धर्मसेतूनां मेनिरे पितरं प्रजाः ॥ १२ ॥  
षट्‌त्रिंशद् वर्षसाहस्रं शशास क्षितिमण्डलम् ।  
भोगैः पुण्यक्षयं कुर्वन् अभोगैः अशुभक्षयम् ॥ १३ ॥  
एवं बहुसवं कालं महात्माविचलेन्द्रियः ।  
त्रिवर्गौपयिकं नीत्वा पुत्रायादान् नृपासनम् ॥ १४ ॥  
मन्यमान इदं विश्वं मायारचितमात्मनि ।  
अविद्यारचितस्वप्न गन्धर्वनगरोपमम् ॥ १५ ॥  
आत्मस्त्र्यपत्यसुहृदो बलमृद्धकोशम्  
अन्तःपुरं परिविहारभुवश्च रम्याः ।  
भूमण्डलं जलधिमेखलमाकलय्य  
कालोपसृष्टमिति स प्रययौ विशालाम् ॥ १६ ॥  
तस्यां विशुद्धकरणः शिववार्विगाह्य  
बद्ध्वाऽऽसनं जितमरुन्मनसाऽऽहृताक्षः ।  
स्थूले दधार भगवत्प्रतिरूप एतद्  
ध्यायन् तदव्यवहितो व्यसृजत्समाधौ ॥ १७ ॥  
भक्तिं हरौ भगवति प्रवहन्नजस्रम्  
आनन्दबाष्पकलया मुहुरर्द्यमानः ।  
विक्लिद्यमानहृदयः पुलकाचिताङ्‌गो  
नात्मानमस्मरदसाविति मुक्तलिङ्‌गः ॥ १८ ॥  
(अनुष्टुप्)  
स ददर्श विमानाग्र्यं नभसोऽवतरद् ध्रुवः ।  
विभ्राजयद् दश दिशो राकापतिमिवोदितम् ॥ १९ ॥  
तत्रानु देवप्रवरौ चतुर्भुजौ  
श्यामौ किशोरावरुणाम्बुजेक्षणौ ।  
स्थिताववष्टभ्य गदां सुवाससौ  
किरीटहाराङ्‌गदचारुकुण्डलौ ॥ २० ॥  
विज्ञाय तावुत्तमगायकिङ्‌करौ  
अभ्युत्थितः साध्वसविस्मृतक्रमः ।  
ननाम नामानि गृणन्मधुद्विषः  
पार्षत्प्रधानौ इति संहताञ्जलिः ॥ २१ ॥  
तं कृष्णपादाभिनिविष्टचेतसं  
बद्धाञ्जलिं प्रश्रयनम्रकन्धरम् ।  
सुनन्दनन्दावुपसृत्य सस्मितं  
प्रत्यूचतुः पुष्करनाभसम्मतौ ॥ २२ ॥  
सुनन्दनन्दावूचतुः -  
(अनुष्टुप्)  
भो भो राजन् सुभद्रं ते वाचं नोऽवहितः श्रृणु ।  
यः पञ्चवर्षस्तपसा भवान् देवमतीतृपत् ॥ २३ ॥  
तस्याखिलजगद्धातुः आवां देवस्य शार्ङ्‌गिणः ।  
पार्षदौ इविह सम्प्राप्तौ नेतुं त्वां भगवत्पदम् ॥ २४ ॥  
सुदुर्जयं विष्णुपदं जितं त्वया  
यत्सूरयोऽप्राप्य विचक्षते परम् ।  
आतिष्ठ तच्चन्द्रदिवाकरादयो  
ग्रहर्क्षताराः परियन्ति दक्षिणम् ॥ २५ ॥  
(अनुष्टुप्)  
अनास्थितं ते पितृभिः अन्यैरप्यङ्‌ग कर्हिचित् ।  
आतिष्ठ जगतां वन्द्यं तद्विष्णोः परमं पदम् ॥ २६ ॥  
एतद्विमानप्रवरं उत्तमश्लोकमौलिना ।  
उपस्थापितमायुष्मन् अधिरोढुं त्वमर्हसि ॥ २७ ॥  
मैत्रेय उवाच -  
निशम्य वैकुण्ठनियोज्यमुख्ययोः  
मधुच्युतं वाचमुरुक्रमप्रियः ।  
कृताभिषेकः कृतनित्यमङ्‌गलो  
मुनीन् प्रणम्याशिषमभ्यवादयत् ॥ २८ ॥  
(अनुष्टुप्)  
परीत्याभ्यर्च्य धिष्ण्याग्र्यं पार्षदौ अवभिवन्द्य च ।  
इयेष तदधिष्ठातुं बिभ्रद्‌रूपं हिरण्मयम् ॥ २९ ॥  
तदोत्तानपदः पुत्रो ददर्शान्तकमागतम् ।  
मृत्योर्मूर्ध्नि पदं दत्त्वा आरुरोहाद्‌भुतं गृहम् ॥ ३० ॥  
तदा दुन्दुभयो नेदुः मृदङ्‌गपणवादयः ।  
गन्धर्वमुख्याः प्रजगुः पेतुः कुसुमवृष्टयः ॥ ३१ ॥  
स च स्वर्लोकमारोक्ष्यन् सुनीतिं जननीं ध्रुवः ।  
अन्वस्मरदगं हित्वा दीनां यास्ये त्रिविष्टपम् ॥ ३२ ॥  
इति व्यवसितं तस्य व्यवसाय सुरोत्तमौ ।  
दर्शयामासतुर्देवीं पुरो यानेन गच्छतीम् ॥ ३३ ॥  
तत्र तत्र प्रशंसद्‌भिः पथि वैमानिकैः सुरैः ।  
अवकीर्यमाणो ददृशे कुसुमैः क्रमशो ग्रहान् ॥ ३४ ॥  
त्रिलोकीं देवयानेन सोऽतिव्रज्य मुनीनपि ।  
परस्ताद्यद्ध्रुवगतिः विष्णोः पदमथाभ्यगात् ॥ ३५ ॥  
यद्‌भ्राजमानं स्वरुचैव सर्वतो  
लोकास्त्रयो ह्यनु विभ्राजन्त एते ।  
यन्नाव्रजन्जन्तुषु येऽननुग्रहा  
व्रजन्ति भद्राणि चरन्ति येऽनिशम् ॥ ३६ ॥  
(अनुष्टुप्)  
शान्ताः समदृशः शुद्धाः सर्वभूतानुरञ्जनाः ।  
यान्त्यञ्जसाच्युतपदं अच्युतप्रियबान्धवाः ॥ ३७ ॥  
इत्युत्तानपदः पुत्रो ध्रुवः कृष्णपरायणः ।  
अभूत्त्रयाणां लोकानां चूडामणिरिवामलः ॥ ३८ ॥  
गम्भीरवेगोऽनिमिषं ज्योतिषां चक्रमाहितम् ।  
यस्मिन् भ्रमति कौरव्य मेढ्यामिव गवां गणः ॥ ३९ ॥  
महिमानं विलोक्यास्य नारदो भगवान् ऋषिः ।  
आतोद्यं वितुदन् श्लोकान् सत्रेऽगायत् प्रचेतसाम् ॥ ४० ॥  
नारद उवाच -  
नूनं सुनीतेः पतिदेवतायाः  
तपःप्रभावस्य सुतस्य तां गतिम् ।  
दृष्ट्वाभ्युपायानपि वेदवादिनो  
नैवाधिगन्तुं प्रभवन्ति किं नृपाः ॥ ४१ ॥  
यः पञ्चवर्षो गुरुदारवाक्शरैः  
भिन्नेन यातो हृदयेन दूयता ।  
वनं मदादेशकरोऽजितं प्रभुं  
जिगाय तद्‌भक्तगुणैः पराजितम् ॥ ४२ ॥  
यः क्षत्रबन्धुर्भुवि तस्याधिरूढं  
अन्वारुरुक्षेदपि वर्षपूगैः ।  
षट्पञ्चवर्षो यदहोभिरल्पैः  
प्रसाद्य वैकुण्ठमवाप तत्पदम् ॥ ४३ ॥  
मैत्रेय उवाच -  
(अनुष्टुप्)  
एतत्तेऽभिहितं सर्वं यत्पृष्टोऽहमिह त्वया ।  
ध्रुवस्योद्दामयशसः चरितं सम्मतं सताम् ॥ ४४ ॥  
धन्यं यशस्यमायुष्यं पुण्यं स्वस्त्ययनं महत् ।  
स्वर्ग्यं ध्रौव्यं सौमनस्यं प्रशस्यमघमर्षणम् ॥ ४५ ॥  
श्रुत्वैतत् श्रद्धयाभीक्ष्णं अच्युतप्रियचेष्टितम् ।  
भवेद्‌भक्तिर्भगवति यया स्यात् क्लेशसङ्‌क्षयः ॥ ४६ ॥  
महत्त्वमिच्छतां तीर्थं श्रोतुः शीलादयो गुणाः ।  
यत्र तेजस्तदिच्छूनां मानो यत्र मनस्विनाम् ॥ ४७ ॥  
प्रयतः कीर्तयेत्प्रातः समवाये द्विजन्मनाम् ।  
सायं च पुण्यश्लोकस्य ध्रुवस्य चरितं महत् ॥ ४८ ॥  
पौर्णमास्यां सिनीवाल्यां द्वादश्यां श्रवणेऽथवा ।  
दिनक्षये व्यतीपाते सङ्‌क्रमेऽर्कदिनेऽपि वा ॥ ४९ ॥  
श्रावयेत् श्रद्दधानानां तीर्थपादपदाश्रयः ।  
नेच्छन् तत्रात्मनात्मानं सन्तुष्ट इति सिध्यति ॥ ५० ॥  
ज्ञानमज्ञाततत्त्वाय यो दद्यात्सत्पथेऽमृतम् ।  
कृपालोर्दीननाथस्य देवास्तस्यानुगृह्णते ॥ ५१ ॥  
इदं मया तेऽभिहितं कुरूद्वह  
ध्रुवस्य विख्यातविशुद्धकर्मणः ।  
हित्वार्भकः क्रीडनकानि मातुः  
गृहं च विष्णुं शरणं यो जगाम ॥ ५२ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे ध्रुवचरित नाम द्वादशोऽध्यायः ॥ १२ ॥