---
title: ००५

---
नारद उवाच ।  
देवदेव नमस्तेऽस्तु भूतभावन पूर्वज ।  
तद्विजानीहि यद् ज्ञानं आत्मतत्त्वनिदर्शनम् ॥ १ ॥  
यद् रूपं यद् अधिष्ठानं यतः सृष्टमिदं प्रभो ।  
यत्संस्थं यत्परं यच्च तत् तत्त्वं वद तत्त्वतः ॥ २ ॥  
सर्वं ह्येतद् भवान् वेद भूतभव्यभवत्प्रभुः ।  
करामलकवद् विश्वं विज्ञानावसितं तव ॥ ३ ॥  
यद् विज्ञानो यद् आधारो यत् परस्त्वं यदात्मकः ।  
एकः सृजसि भूतानि भूतैरेवात्ममायया ॥ ४ ॥  
आत्मन् भावयसे तानि न पराभावयन् स्वयम् ।  
आत्मशक्तिमवष्टभ्य ऊर्णनाभिरिवाक्लमः ॥ ५ ॥  
नाहं वेद परं ह्यस्मिन् नापरं न समं विभो ।  
नामरूपगुणैर्भाव्यं सदसत् किञ्चिदन्यतः ॥ ६ ॥  
स भवानचरद् घोरं यत्तपः सुसमाहितः ।  
तेन खेदयसे नस्त्वं पराशङ्कां च यच्छसि ॥ ७ ॥  
एतन्मे पृच्छतः सर्वं सर्वज्ञ सकलेश्वर ।  
विजानीहि यथैवेदं अहं बुध्येऽनुशासितः ॥ ८ ॥  
ब्रह्मोवाच ॥  
सम्यक् कारुणिकस्येदं वत्स ते विचिकित्सितम् ।  
यदहं चोदितः सौम्य भगवद्वीर्यदर्शने ॥ ९ ॥  
नानृतं तव तच्चापि यथा मां प्रब्रवीषि भोः ।  
अविज्ञाय परं मत्त एतावत्त्वं यतो हि मे ॥ १० ॥  
येन स्वरोचिषा विश्वं रोचितं रोचयाम्यहम् ।  
यथार्कोऽग्निः यथा सोमो यथा ऋक्षग्रहतारकाः ॥ ११ ॥  
तस्मै नमो भगवते वासुदेवाय धीमहि ।  
यन्मायया दुर्जयया मां वदन्ति जगद्गुरुम् ॥ १२ ॥  
विलज्जमानया यस्य स्थातुमीक्षापथेऽमुया ।  
विमोहिता विकत्थन्ते ममाहमिति दुर्धियः ॥ १३ ॥  
द्रव्यं कर्म च कालश्च स्वभावो जीव एव च ।  
वासुदेवात्परो ब्रह्मन् न चान्योऽर्थोऽस्ति तत्त्वतः ॥ १४ ॥  
नारायणपरा वेदा देवा नारायणाङ्गजाः ।  
नारायणपरा लोका नारायणपरा मखाः ॥ १५ ॥  
नारायणपरो योगो नारायणपरं तपः ।  
नारायणपरं ज्ञानं नारायणपरा गतिः ॥ १६ ॥  
तस्यापि द्रष्टुः ईशस्य कूटस्थस्याखिलात्मनः ।  
सृज्यं सृजामि सृष्टोऽहं ईक्षयैवाभिचोदितः ॥ १७ ॥  
सत्त्वं रजस्तम इति निर्गुणस्य गुणास्त्रयः ।  
स्थितिसर्गनिरोधेषु गृहीता मायया विभोः ॥ १८ ॥  
कार्यकारणकर्तृत्वे द्रव्यज्ञानक्रियाश्रयाः ।  
बध्नन्ति नित्यदा मुक्तं मायिनं पुरुषं गुणाः ॥ १९ ॥  
स एष भगवान् लिङ्गैः त्रिभिरेतैरधोक्षजः ।  
स्वलक्षितगतिर्ब्रह्मन् सर्वेषां मम चेश्वरः ॥ २० ॥  
कालं कर्म स्वभावं च मायेशो मायया स्वया ।  
आत्मन् यदृच्छया प्राप्तं विबुभूषुरुपाददे ॥ २१ ॥  
कालाद् गुणव्यतिकरः परिणामः स्वभावतः ।  
कर्मणो जन्म महतः पुरुषाधिष्ठितात् अभूत् ॥ २२ ॥  
महतस्तु विकुर्वाणाद् रजःसत्त्वोपबृंहितात् ।  
तमःप्रधानस्त्वभवद् द्रव्यज्ञानक्रियात्मकः ॥ २३ ॥  
सोऽहङ्कार इति प्रोक्तो विकुर्वन्समभूत् त्रिधा ।  
वैकारिकस्तैजसश्च तामसश्चेति यद्‌भिदा ।  
द्रव्यशक्तिः क्रियाशक्तिः ज्ञानशक्तिरिति प्रभो ॥ २४ ॥  
तामसादपि भूतादेः विकुर्वाणाद् अभूत् नभः ।  
तस्य मात्रा गुणः शब्दो लिङ्गं यद् द्रष्टृदृश्ययोः ॥ २५ ॥  
नभसोऽथ विकुर्वाणाद् अभूत् स्पर्शगुणोऽनिलः ।  
परान्वयाच्छब्दवांश्च प्राण ओजः सहो बलम् ॥ २६ ॥  
वायोरपि विकुर्वाणात् कालकर्मस्वभावतः ।  
उदपद्यत तेजो वै रूपवत् स्पर्शशब्दवत् ॥ २७ ॥  
तेजसस्तु विकुर्वाणाद् आसीत् अम्भो रसात्मकम् ।  
रूपवत् स्पर्शवच्चाम्भो घोषवच्च परान्वयात् ॥ २८ ॥  
विशेषस्तु विकुर्वाणाद् अम्भसो गन्धवानभूत् ।  
परान्वयाद् रसस्पर्श शब्दरूपगुणान्वितः ॥ २९ ॥  
वैकारिकान्मनो जज्ञे देवा वैकारिका दश ।  
दिग्वातार्कप्रचेतोऽश्वि वह्नीन्द्रोपेन्द्रमित्रकाः ॥ ३० ॥  
तैजसात्तु विकुर्वाणाद् इन्द्रियाणि दशाभवन् ।  
ज्ञानशक्तिः क्रियाशक्तिः बुद्धिः प्राणश्च तैजसौ ।  
श्रोत्रं त्वग् घ्राण दृग् जिह्वा वाग् दोर्मेढ्राङ्‌घ्रिपायवः ॥ ३१ ॥  
यदैतेऽसङ्गता भावा भूतेन्द्रियमनोगुणाः ।  
यदाऽऽयतननिर्माणे न शेकुर्ब्रह्मवित्तम ॥ ३२ ॥  
तदा संहत्य चान्योन्यं भगवच्छक्तिचोदिताः ।  
सदसत्त्वमुपादाय चोभयं ससृजुर्ह्यदः ॥ ३३ ॥  
वर्षपूगसहस्रान्ते तदण्डमुदके शयम् ।  
कालकर्मस्वभावस्थो जीवोऽजीवमजीवयत् ॥ ३४ ॥  
स एव पुरुषः तस्माद् अण्डं निर्भिद्य निर्गतः ।  
सहस्रोर्वङ्‌घ्रिबाह्वक्षः सहस्राननशीर्षवान् ॥ ३५ ॥  
यस्येहावयवैर्लोकान् काल्पयन्ति मनीषिणः ।  
कट्यादिभिरधः सप्त सप्तोर्ध्वं जघनादिभिः ॥ ३६ ॥  
पुरुषस्य मुखं ब्रह्म क्षत्रमेतस्य बाहवः ।  
ऊर्वोर्वैश्यो भगवतः पद्भ्यां शूद्रोऽभ्यजायत ॥ ३७ ॥  
भूर्लोकः कल्पितः पद्भ्यां भुवर्लोकोऽस्य नाभितः ।  
हृदा स्वर्लोक उरसा महर्लोको महात्मनः ॥ ३८ ॥  
ग्रीवायां जनलोकोऽस्य तपोलोकः स्तनद्वयात् ।  
मूर्धभिः सत्यलोकस्तु ब्रह्मलोकः सनातनः ॥ ३९ ॥  
तत्कट्यां चातलं कॢप्तं ऊरूभ्यां वितलं विभोः ।  
जानुभ्यां सुतलं शुद्धं जङ्घाभ्यां तु तलातलम् ॥ ४० ॥  
महातलं तु गुल्फाभ्यां प्रपदाभ्यां रसातलम् ।  
पातालं पादतलत इति लोकमयः पुमान् ॥ ४१ ॥  
भूर्लोकः कल्पितः पद्भ्यां भुवर्लोकोऽस्य नाभितः ।  
स्वर्लोकः कल्पितो मूर्ध्ना इति वा लोककल्पना ॥ ४२ ॥  
इति श्रीमद्‌भागवते महापुराणे पारमहंस्यां संहितायां  
द्वितीयस्कन्धे पञ्चमोऽध्यायः ॥ ५ ॥