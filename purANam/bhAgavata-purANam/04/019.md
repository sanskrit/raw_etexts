---
title: ०१९

---
मैत्रेय उवाच -  
(अनुष्टुप्)  
अथादीक्षत राजा तु हयमेधशतेन सः ।  
ब्रह्मावर्ते मनोः क्षेत्रे यत्र प्राची सरस्वती ॥ १ ॥  
तदभिप्रेत्य भगवान् कर्मातिशयमात्मनः ।  
शतक्रतुर्न ममृषे पृथोर्यज्ञमहोत्सवम् ॥ २ ॥  
यत्र यज्ञपतिः साक्षाद् भगवान् हरिरीश्वरः ।  
अन्वभूयत सर्वात्मा सर्वलोकगुरुः प्रभुः ॥ ३ ॥  
अन्वितो ब्रह्मशर्वाभ्यां लोकपालैः सहानुगैः ।  
उपगीयमानो गन्धर्वैः मुनिभिश्चाप्सरोगणैः ॥ ४ ॥  
सिद्धा विद्याधरा दैत्या दानवा गुह्यकादयः ।  
सुनन्दनन्दप्रमुखाः पार्षदप्रवरा हरेः ॥ ५ ॥  
कपिलो नारदो दत्तो योगेशाः सनकादयः ।  
तमन्वीयुर्भागवता ये च तत्सेवनोत्सुकाः ॥ ६ ॥  
यत्र धर्मदुघा भूमिः सर्वकामदुघा सती ।  
दोग्धि स्माभीप्सितान् अर्थान् यजमानस्य भारत ॥ ७ ॥  
ऊहुः सर्वरसान्नद्यः क्षीरदध्यन्नगोरसान् ।  
तरवो भूरिवर्ष्माणः प्रासूयन्त मधुच्युतः ॥ ८ ॥  
सिन्धवो रत्ननिकरान् गिरयोऽन्नं चतुर्विधम् ।  
उपायनं उपाजह्रुः सर्वे लोकाः सपालकाः ॥ ९ ॥  
इति चाधोक्षजेशस्य पृथोस्तु परमोदयम् ।  
असूयन् भगवान् इन्द्रः प्रतिघातमचीकरत् ॥ १० ॥  
चरमेणाश्वमेधेन यजमाने यजुष्पतिम् ।  
वैन्ये यज्ञपशुं स्पर्धन् अपोवाह तिरोहितः ॥ ११ ॥  
तं अत्रिर्भगवानैक्षत् त्वरमाणं विहायसा ।  
आमुक्तमिव पाखण्डं योऽधर्मे धर्मविभ्रमः ॥ १२ ॥  
अत्रिणा चोदितो हन्तुं पृथुपुत्रो महारथः ।  
अन्वधावत सङ्‌क्रुद्धः तिष्ठ तिष्ठेति चाब्रवीत् ॥ १३ ॥  
तं तादृशाकृतिं वीक्ष्य मेने धर्मं शरीरिणम् ।  
जटिलं भस्मनाच्छन्नं तस्मै बाणं न मुञ्चति ॥ १४ ॥  
वधान्निवृत्तं तं भूयो हन्तवेऽत्रिरचोदयत् ।  
जहि यज्ञहनं तात महेन्द्रं विबुधाधमम् ॥ १५ ॥  
एवं वैन्यसुतः प्रोक्तः त्वरमाणं विहायसा ।  
अन्वद्रवद् अभिक्रुद्धो रावणं गृध्रराडिव ॥ १६ ॥  
सोऽश्वं रूपं च तद्धित्वा तस्मा अन्तर्हितः स्वराट् ।  
वीरः स्वपशुमादाय पितुर्यज्ञं उपेयिवान् ॥ १७ ॥  
तत्तस्य चाद्भुतं कर्म विचक्ष्य परमर्षयः ।  
नामधेयं ददुस्तस्मै विजिताश्व इति प्रभो ॥ १८ ॥  
उपसृज्य तमस्तीव्रं जहाराश्वं पुनर्हरिः ।  
चषालयूपतश्छन्नो हिरण्यरशनं विभुः ॥ १९ ॥  
अत्रिः सन्दर्शयामास त्वरमाणं विहायसा ।  
कपालखट्वाङ्‌गधरं वीरो नैनमबाधत ॥ २० ॥  
अत्रिणा चोदितस्तस्मै सन्दधे विशिखं रुषा ।  
सोऽश्वं रूपं च तद्धित्वा तस्थावन्तर्हितः स्वराट् ॥ २१ ॥  
वीरश्चाश्वमुपादाय पितृयज्ञमथाव्रजत् ।  
तदवद्यं हरे रूपं जगृहुर्ज्ञानदुर्बलाः ॥ २२ ॥  
यानि रूपाणि जगृहे इन्द्रो हयजिहीर्षया ।  
तानि पापस्य खण्डानि लिङ्‌गं खण्डमिहोच्यते ॥ २३ ॥  
एवमिन्द्रे हरत्यश्वं वैन्ययज्ञजिघांसया ।  
तद्गृहीतविसृष्टेषु पाखण्डेषु मतिर्नृणाम् ॥ २४ ॥  
धर्म इत्युपधर्मेषु नग्नरक्तपटादिषु ।  
प्रायेण सज्जते भ्रान्त्या पेशलेषु च वाग्मिषु ॥ २५ ॥  
तदभिज्ञाय भगवान् पृथुः पृथुपराक्रमः ।  
इन्द्राय कुपितो बाणं आदत्तोद्यतकार्मुकः ॥ २६ ॥  
तमृत्विजः शक्रवधाभिसन्धितं  
विचक्ष्य दुष्प्रेक्ष्यमसह्यरंहसम् ।  
निवारयामासुरहो महामते  
न युज्यतेऽत्रान्यवधः प्रचोदितात् ॥ २७ ॥  
वयं मरुत्वन्तमिहार्थनाशनं  
ह्वयामहे त्वच्छ्रवसा हतत्विषम् ।  
अयातयामोपहवैरनन्तरं  
प्रसह्य राजन् जुहवाम तेऽहितम् ॥ २८ ॥  
(अनुष्टुप्)  
इत्यामन्त्र्य क्रतुपतिं विदुरास्यर्त्विजो रुषा ।  
स्रुग्घस्तान् जुह्वतोऽभ्येत्य स्वयम्भूः प्रत्यषेधत ॥ २९ ॥  
न वध्यो भवतां इन्द्रो यद्यज्ञो भगवत्तनुः ।  
यं जिघांसथ यज्ञेन यस्येष्टास्तनवः सुराः ॥ ३० ॥  
तदिदं पश्यत महद् धर्मव्यतिकरं द्विजाः ।  
इन्द्रेणानुष्ठितं राज्ञः कर्मैतद्विजिघांसता ॥ ३१ ॥  
पृथुकीर्तेः पृथोर्भूयात् तर्ह्येकोनशतक्रतुः ।  
अलं ते क्रतुभिः स्विष्टैः यद्भवान् मोक्षधर्मवित् ॥ ३२ ॥  
नैवात्मने महेन्द्राय रोषमाहर्तुमर्हसि ।  
उभावपि हि भद्रं ते उत्तमश्लोकविग्रहौ ॥ ३३ ॥  
मास्मिन्महाराज कृथाः स्म चिन्तां  
निशामयास्मद्वच आदृतात्मा ।  
यद्ध्यायतो दैवहतं नु कर्तुं  
मनोऽतिरुष्टं विशते तमोऽन्धम् ॥ ३४ ॥  
(अनुष्टुप्)  
क्रतुर्विरमतामेष देवेषु दुरवग्रहः ।  
धर्मव्यतिकरो यत्र पाखण्डैः इन्द्रनिर्मितैः ॥ ३५ ॥  
एभिरिन्द्रोपसंसृष्टैः पाखण्डैर्हारिभिर्जनम् ।  
ह्रियमाणं विचक्ष्वैनं यस्ते यज्ञध्रुगश्वमुट् ॥ ३६ ॥  
भवान्परित्रातुमिहावतीर्णो  
धर्मं जनानां समयानुरूपम् ।  
वेनापचारादवलुप्तमद्य  
तद्देहतो विष्णुकलासि वैन्य ॥ ३७ ॥  
स त्वं विमृश्यास्य भवं प्रजापते  
सङ्‌कल्पनं विश्वसृजां पिपीपृहि ।  
ऐन्द्रीं च मायामुपधर्ममातरं  
प्रचण्डपाखण्डपथं प्रभो जहि ॥ ३८ ॥  
मैत्रेय उवाच -  
इत्थं स लोकगुरुणा समादिष्टो विशाम्पतिः ।  
तथा च कृत्वा वात्सल्यं मघोनापि च सन्दधे ॥ ३९ ॥  
कृतावभृथस्नानाय पृथवे भूरिकर्मणे ।  
वरान्ददुस्ते वरदा ये तद्बर्हिषि तर्पिताः ॥ ४० ॥  
विप्राः सत्याशिषस्तुष्टाः श्रद्धया लब्धदक्षिणाः ।  
आशिषो युयुजुः क्षत्तः आदिराजाय सत्कृताः ॥ ४१ ॥  
त्वयाऽऽहूता महाबाहो सर्व एव समागताः ।  
पूजिता दानमानाभ्यां पितृदेवर्षिमानवाः ॥ ४२ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे एकोनविंशोऽध्यायः ॥ १९ ॥