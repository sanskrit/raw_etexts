---
title: ०२५
---
मैत्रेय उवाच -  
(अनुष्टुप्)  
इति सन्दिश्य भगवान् बार्हिषदैरभिपूजितः ।  
पश्यतां राजपुत्राणां तत्रैवान्तर्दधे हरः ॥ १ ॥  
रुद्रगीतं भगवतः स्तोत्रं सर्वे प्रचेतसः ।  
जपन्तस्ते तपस्तेपुः वर्षाणां अयुतं जले ॥ २ ॥  
प्राचीनबर्हिषं क्षत्तः कर्मस्वासक्तमानसम् ।  
नारदोऽध्यात्मतत्त्वज्ञः कृपालुः प्रत्यबोधयत् ॥ ३ ॥  
श्रेयस्त्वं कतमद्राजन् कर्मणात्मन ईहसे ।  
दुःखहानिः सुखावाप्तिः श्रेयस्तन्नेह चेष्यते ॥ ४ ॥  
राजोवाच -  
न जानामि महाभाग परं कर्मापविद्धधीः ।  
ब्रूहि मे विमलं ज्ञानं येन मुच्येय कर्मभिः ॥ ५ ॥  
गृहेषु कूटधर्मेषु पुत्रदारधनार्थधीः ।  
न परं विन्दते मूढो भ्राम्यन् संसारवर्त्मसु ॥ ॥ ६ ॥  
नारद उवाच -  
भो भोः प्रजापते राजन् पशून् पश्य त्वयाध्वरे ।  
संज्ञापिताञ्जीवसङ्‌घान् निर्घृणेन सहस्रशः ॥ ७ ॥  
एते त्वां सम्प्रतीक्षन्ते स्मरन्तो वैशसं तव ।  
सम्परेतमयःकूटैः छिन्दति उत्थितमन्यवः ॥ ८ ॥  
अत्र ते कथयिष्येऽमुं इतिहासं पुरातनम् ।  
पुरञ्जनस्य चरितं निबोध गदतो मम ॥ ९ ॥  
आसीत्पुरञ्जनो नाम राजा राजन् बृहच्छ्रवाः ।  
तस्याविज्ञातनामाऽऽसीत् सखाविज्ञातचेष्टितः ॥ १० ॥  
सोऽन्वेषमाणः शरणं बभ्राम पृथिवीं प्रभुः ।  
नानुरूपं यदाविन्दद् अभूत्स विमना इव ॥ ११ ॥  
न साधु मेने ताः सर्वा भूतले यावतीः पुरः ।  
कामान् कामयमानोऽसौ तस्य तस्योपपत्तये ॥ १२ ॥  
स एकदा हिमवतो दक्षिणेष्वथ सानुषु ।  
ददर्श नवभिर्द्वार्भिः पुरं लक्षितलक्षणाम् ॥ १३ ॥  
प्राकारोपवनाट्टाल परिखैरक्षतोरणैः ।  
स्वर्णरौप्यायसैः शृङ्‌गैः सङ्‌कुलां सर्वतो गृहैः ॥ १४ ॥  
नीलस्फटिकवैदूर्य मुक्तामरकतारुणैः ।  
कॢप्तहर्म्यस्थलीं दीप्तां श्रिया भोगवतीमिव ॥ १५ ॥  
सभाचत्वर रथ्याभिः आक्रीडायतनापणैः ।  
चैत्यध्वजपताकाभिः युक्तां विद्रुमवेदिभिः ॥ १६ ॥  
पुर्यास्तु बाह्योपवने दिव्यद्रुमलताकुले ।  
नदद् विहङ्‌गालिकुल कोलाहलजलाशये ॥ १७ ॥  
हिमनिर्झरविप्रुष्मत् कुसुमाकरवायुना ।  
चलत्प्रवालविटप नलिनीतटसम्पदि ॥ १८ ॥  
नानारण्यमृगव्रातैः अनाबाधे मुनिव्रतैः ।  
आहूतं मन्यते पान्थो यत्र कोकिलकूजितैः ॥ १९ ॥  
यदृच्छयागतां तत्र ददर्श प्रमदोत्तमाम् ।  
भृत्यैर्दशभिरायान्तीं एकैकशतनायकैः ॥ २० ॥  
अञ्चशीर्षाहिना गुप्तां प्रतीहारेण सर्वतः ।  
अन्वेषमाणां ऋषभं अप्रौढां कामरूपिणीम् ॥ २१ ॥  
सुनासां सुदतीं बालां सुकपोलां वराननाम् ।  
समविन्यस्तकर्णाभ्यां बिभ्रतीं कुण्डलश्रियम् ॥ २२ ॥  
पिशङ्‌गनीवीं सुश्रोणीं श्यामां कनकमेखलाम् ।  
पद्भ्यां क्वणद्भ्यां चलन्तीं नूपुरैर्देवतामिव ॥ २३ ॥  
स्तनौ व्यञ्जितकैशोरौ समवृत्तौ निरन्तरौ ।  
वस्त्रान्तेन निगूहन्तीं व्रीडया गजगामिनीम् ॥ २४ ॥  
तामाह ललितं वीरः सव्रीडस्मितशोभनाम् ।  
स्निग्धेनापाङ्‌गपुङ्‌खेन स्पृष्टः प्रेमोद्भ्रमद्भ्रुवा ॥ २५ ॥  
का त्वं कञ्जपलाशाक्षि कस्यासीह कुतः सति ।  
इमामुप पुरीं भीरु किं चिकीर्षसि शंस मे ॥ २६ ॥  
क एतेऽनुपथा ये ते एकादश महाभटाः ।  
एता वा ललनाः सुभ्रु कोऽयं तेऽहिः पुरःसरः ॥ २७ ॥  
त्वं ह्रीर्भवान्यस्यथ वाग्रमा पतिं  
विचिन्वती किं मुनिवद्रहो वने ।  
त्वदङ्‌घ्रिकामाप्तसमस्तकामं  
क्व पद्मकोशः पतितः कराग्रात् ॥ २८ ॥  
नासां वरोर्वन्यतमा भुविस्पृक्  
पुरीं इमां वीरवरेण साकम् ।  
अर्हस्यलङ्‌कर्तुमदभ्रकर्मणा  
लोकं परं श्रीरिव यज्ञपुंसा ॥ २९ ॥  
यदेष मापाङ्‌गविखण्डितेन्द्रियं  
सव्रीडभावस्मितविभ्रमद्भ्रुवा ।  
त्वयोपसृष्टो भगवान् मनोभवः  
प्रबाधतेऽथानुगृहाण शोभने ॥ ३० ॥  
त्वदाननं सुभ्रु सुतारलोचनं  
व्यालम्बिनीलालकवृन्दसंवृतम् ।  
उन्नीय मे दर्शय वल्गुवाचकं  
यद्व्रीडया नाभिमुखं शुचिस्मिते ॥ ३१ ॥  
नारद उवाच -  
(अनुष्टुप्)  
इत्थं पुरञ्जनं नारी याचमानमधीरवत् ।  
अभ्यनन्दत तं वीरं हसन्ती वीर मोहिता ॥ ३२ ॥  
न विदाम वयं सम्यक् कर्तारं पुरुषर्षभ ।  
आत्मनश्च परस्यापि गोत्रं नाम च यत्कृतम् ॥ ३३ ॥  
इहाद्य सन्तमात्मानं विदाम न ततः परम् ।  
येनेयं निर्मिता वीर पुरी शरणमात्मनः ॥ ३४ ॥  
एते सखायः सख्यो मे नरा नार्यश्च मानद ।  
सुप्तायां मयि जागर्ति नागोऽयं पालयन् पुरीम् ॥ ३५ ॥  
दिष्ट्याऽऽगतोऽसि भद्रं ते ग्राम्यान् कामानभीप्ससे ।  
उद्वहिष्यामि तांस्तेऽहं स्वबन्धुभिः अरिन्दम ॥ ३६ ॥  
इमां त्वं अधितिष्ठस्व पुरीं नवमुखीं विभो ।  
मयोपनीतान् गृह्णानः कामभोगान् शतं समाः ॥ ३७ ॥  
कं नु त्वदन्यं रमये ह्यरतिज्ञमकोविदम् ।  
असम्परायाभिमुखं अश्वस्तनविदं पशुम् ॥ ३८ ॥  
धर्मो ह्यत्रार्थकामौ च प्रजानन्दोऽमृतं यशः ।  
लोका विशोका विरजा यान्न केवलिनो विदुः ॥ ३९ ॥  
पितृदेवर्षिमर्त्यानां भूतानां आत्मनश्च ह ।  
क्षेम्यं वदन्ति शरणं भवेऽस्मिन् यद्गृहाश्रमः ॥ ४० ॥  
का नाम वीर विख्यातं वदान्यं प्रियदर्शनम् ।  
न वृणीत प्रियं प्राप्तं मादृशी त्वादृशं पतिम् ॥ ४१ ॥  
कस्या मनस्ते भुवि भोगिभोगयोः  
स्त्रिया न सज्जेद्भुजयोर्महाभुज ।  
योऽनाथवर्गाधिमलं घृणोद्धत  
स्मितावलोकेन चरत्यपोहितुम् ॥ ४२ ॥  
नारद उवाच -  
(अनुष्टुप्)  
इति तौ दम्पती तत्र समुद्य समयं मिथः ।  
तां प्रविश्य पुरीं राजन् मुमुदाते शतं समाः ॥ ४३ ॥  
उपगीयमानो ललितं तत्र तत्र च गायकैः ।  
क्रीडन् परिवृतः स्त्रीभिः ह्रदिनीं आविशत् शुचौ ॥ ४४ ॥  
सप्तोपरि कृता द्वारः पुरस्तस्यास्तु द्वे अधः ।  
पृथग् विषयगत्यर्थं तस्यां यः कश्चनेश्वरः ॥ ४५ ॥  
पञ्च द्वारस्तु पौरस्त्या दक्षिणैका तथोत्तरा ।  
पश्चिमे द्वे अमूषां ते नामानि नृप वर्णये ॥ ४६ ॥  
खद्योताऽऽविर्मुखी च प्राग् द्वारावेकत्र निर्मिते ।  
विभ्राजितं जनपदं याति ताभ्यां द्युमत्सखः ॥ ४७ ॥  
नलिनी नालिनी च प्राग् द्वारौ एकत्र निर्मिते ।  
अवधूतसखस्ताभ्यां विषयं याति सौरभम् ॥ ४८ ॥  
मुख्या नाम पुरस्ताद् द्वाः तयाऽऽपणबहूदनौ ।  
विषयौ याति पुरराड् रसज्ञविपणान्वितः ॥ ४९ ॥  
पितृहूर्नृप पुर्या द्वाः दक्षिणेन पुरञ्जनः ।  
राष्ट्रं दक्षिणपञ्चालं याति श्रुतधरान्वितः ॥ ५० ॥  
देवहूर्नाम पुर्या द्वा उत्तरेण पुरञ्जनः ।  
राष्ट्रं उत्तरपञ्चालं याति श्रुतधरान्वितः ॥ ५१ ॥  
आसुरी नाम पश्चाद् द्वाः तया याति पुरञ्जनः ।  
ग्रामकं नाम विषयं दुर्मदेन समन्वितः ॥ ५२ ॥  
निर्‌ऋतिर्नाम पश्चाद् द्वाः तया याति पुरञ्जनः ।  
वैशसं नाम विषयं लुब्धकेन समन्वितः ॥ ५३ ॥  
अन्धावमीषां पौराणां निर्वाक् पेशस्कृतावुभौ ।  
अक्षण्वतामधिपतिः ताभ्यां याति करोति च ॥ ५४ ॥  
स यर्ह्यन्तःपुरगतो विषूचीनसमन्वितः ।  
मोहं प्रसादं हर्षं वा याति जायात्मजोद्भवम् ॥ ५५ ॥  
एवं कर्मसु संसक्तः कामात्मा वञ्चितोऽबुधः ।  
महिषी यद् यद् ईहेत तत्तद् एवान्ववर्तत ॥ ५६ ॥  
क्वचित्पिबन्त्यां पिबति मदिरां मदविह्वलः ।  
अश्नन्त्यां क्वचिदश्नाति जक्षत्यां सह जक्षिति ॥ ५७ ॥  
क्वचिद्गायति गायन्त्यां रुदत्यां रुदति क्वचित् ।  
क्वचिद् हसन्त्यां हसति जल्पन्त्यामनु जल्पति ॥ ५८ ॥  
क्वचिद् धावति धावन्त्यां तिष्ठन्त्यामनु तिष्ठति ।  
अनु शेते शयानायां अन्वास्ते क्वचिदासतीम् ॥ ५९ ॥  
क्वचित् श्रृणोति श्रृण्वन्त्यां पश्यन्त्यामनु पश्यति ।  
क्वचित् जिघ्रति जिघ्रन्त्यां स्पृशन्त्यां स्पृशति क्वचित् । ॥ ६० ॥  
क्वचिच्च शोचतीं जायां अनु शोचति दीनवत् ।  
अनु हृष्यति हृष्यन्त्यां मुदितामनु मोदते । ॥ ६१ ॥  
विप्रलब्धो महिष्यैवं सर्वप्रकृतिवञ्चितः ।  
नेच्छन् अनुकरोत्यज्ञः क्लैब्यात् क्रीडामृगो यथा । ॥ ६२ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे पुरंजनोपाख्याने पञ्चविंशोऽध्यायः ॥ २५ ॥