---
title: ००६
---
मैत्रेय उवाच -  
(अनुष्टुप्)  
अथ देवगणाः सर्वे रुद्रानीकैः पराजिताः ।  
शूलपट्टिशनिस्त्रिंश गदापरिघमुद्गरैः ॥ १ ॥  
सञ्छिन्नभिन्नसर्वाङ्‌गाः सर्त्विक्सभ्या भयाकुलाः ।  
स्वयम्भुवे नमस्कृत्य कार्त्स्न्येनैतन् न्यवेदयन् ॥ २ ॥  
उपलभ्य पुरैवैतद् भगवान् अब्जसम्भवः ।  
नारायणश्च विश्वात्मा न कस्याध्वरमीयतुः ॥ ३ ॥  
तदाकर्ण्य विभुः प्राह तेजीयसि कृतागसि ।  
क्षेमाय तत्र सा भूयात् नन्न प्रायेण बुभूषताम् ॥ ४ ॥  
अथापि यूयं कृतकिल्बिषा भवं  
ये बर्हिषो भागभाजं परादुः ।  
प्रसादयध्वं परिशुद्धचेतसा  
क्षिप्रप्रसादं प्रगृहीताङ्‌घ्रिपद्मम् ॥ ५ ॥  
आशासाना जीवितमध्वरस्य  
लोकः सपालः कुपिते न यस्मिन् ।  
तमाशु देवं प्रियया विहीनं  
क्षमापयध्वं हृदि विद्धं दुरुक्तैः ॥ ६ ॥  
नाहं न यज्ञो न च यूयमन्ये  
ये देहभाजो मुनयश्च तत्त्वम् ।  
विदुः प्रमाणं बलवीर्ययोर्वा  
यस्यात्मतन्त्रस्य क उपायं विधित्सेत् ॥ ७ ॥  
स इत्थमादिश्य सुरानजस्तैः  
समन्वितः पितृभिः सप्रजेशैः ।  
ययौ स्वधिष्ण्यान्निलयं पुरद्विषः  
कैलासमद्रिप्रवरं प्रियं प्रभोः ॥ ८ ॥  
(अनुष्टुप्)  
जन्मौषधितपोमन्त्र योगसिद्धैर्नरेतरैः ।  
जुष्टं किन्नरगन्धर्वैः अप्सरोभिर्वृतं सदा ॥ ९ ॥  
नानामणिमयैः शृङ्‌गैः नानाधातुविचित्रितैः ।  
नानाद्रुमलतागुल्मैः नानामृगगणावृतैः ॥ १० ॥  
नानामलप्रस्रवणैः नानाकन्दरसानुभिः ।  
रमणं विहरन्तीनां रमणैः सिद्धयोषिताम् ॥ ११ ॥  
मयूरकेकाभिरुतं मदान्धालिविमूर्च्छितम् ।  
प्लावितै रक्तकण्ठानां कूजितैश्च पतत्त्रिणाम् ॥ १२ ॥  
आह्वयन्तं इवोद्धस्तैः द्विजान् कामदुघैर्द्रुमैः ।  
व्रजन्तमिव मातङ्‌गैः गृणन्तमिव निर्झरैः ॥ १३ ॥  
मन्दारैः पारिजातैश्च सरलैश्चोपशोभितम् ।  
तमालैः शालतालैश्च कोविदारासनार्जुनैः ॥ १४ ॥  
चूतैः कदम्बैर्नीपैश्च नागपुन्नाग चम्पकैः ।  
पाटलाशोकबकुलैः कुन्दैः कुरबकैरपि ॥ १५ ॥  
स्वर्णार्णशतपत्रैश्च वररेणुकजातिभिः ।  
कुब्जकैर्मल्लिकाभिश्च माधवीभिश्च मण्डितम् ॥ १६ ॥  
पनसोदुम्बराश्वत्थ प्लक्ष न्यग्रोधहिङ्‌गुभिः ।  
भूर्जैरोषधिभिः पूगै राजपूगैश्च जम्बुभिः ॥ १७ ॥  
खर्जूराम्रातकाम्राद्यैः प्रियाल मधुकेङ्‌गुदैः ।  
द्रुमजातिभिरन्यैश्च राजितं वेणुकीचकैः ॥ १८ ॥  
कुमुदोत्पलकह्लार शतपत्रवनर्द्धिभिः ।  
नलिनीषु कलं कूजत् खगवृन्दोपशोभितम् ॥ १९ ॥  
मृगैः शाखामृगैः क्रोडैः मृगेन्द्रैः ऋक्षशल्यकैः ।  
गवयैः शरभैर्व्याघ्रै रुरुभिर्महिषादिभिः ॥ २० ॥  
कर्णान्त्रैकपदाश्वास्यैः निर्जुष्टं वृकनाभिभिः ।  
कदलीखण्डसंरुद्ध नलिनीपुलिनश्रियम् ॥ २१ ॥  
पर्यस्तं नन्दया सत्याः स्नानपुण्यतरोदया ।  
विलोक्य भूतेशगिरिं विबुधा विस्मयं ययुः ॥ २२ ॥  
ददृशुस्तत्र ते रम्यां अलकां नाम वै पुरीम् ।  
वनं सौगन्धिकं चापि यत्र तन्नाम पङ्‌कजम् ॥ २३ ॥  
नन्दा च अलकनन्दा च सरितौ बाह्यतः पुरः ।  
तीर्थपादपदाम्भोज रजसातीव पावने ॥ २४ ॥  
ययोः सुरस्त्रियः क्षत्तः अवरुह्य स्वधिष्ण्यतः ।  
क्रीडन्ति पुंसः सिञ्चन्त्यो विगाह्य रतिकर्शिताः ॥ २५ ॥  
ययोः तत्स्नानविभ्रष्ट नवकुङ्‌कुमपिञ्जरम् ।  
वितृषोऽपि पिबन्त्यम्भः पाययन्तो गजा गजीः ॥ २ ॥  
तारहेम महारत्न विमानशतसङ्‌कुलाम् ।  
जुष्टां पुण्यजनस्त्रीभिः यथा खं सतडिद्घनम् ॥ २७ ॥  
हित्वा यक्षेश्वरपुरीं वनं सौगन्धिकं च तत् ।  
द्रुमैः कामदुघैर्हृद्यं चित्रमाल्यफलच्छदैः ॥ २८ ॥  
रक्तकण्ठखगानीक स्वरमण्डितषट्पदम् ।  
कलहंसकुलप्रेष्ठं खरदण्डजलाशयम् ॥ २९ ॥  
वनकुञ्जर सङ्‌घृष्ट हरिचन्दनवायुना ।  
अधि पुण्यजनस्त्रीणां मुहुरुन्मथयन्मनः ॥ ३० ॥  
वैदूर्यकृतसोपाना वाप्य उत्पलमालिनीः ।  
प्राप्तं किम्पुरुषैर्दृष्ट्वा ते आराद् ददृशुर्वटम् ॥ ३१ ॥  
स योजनशतोत्सेधः पादोनविटपायतः ।  
पर्यक्कृताचलच्छायो निर्नीडस्तापवर्जितः ॥ ३२ ॥  
तस्मिन् महायोगमये मुमुक्षुशरणे सुराः ।  
ददृशुः शिवमासीनं त्यक्तामर्षमिवान्तकम् ॥ ३३ ॥  
सनन्दनाद्यैर्महासिद्धैः शान्तैः संशान्तविग्रहम् ।  
उपास्यमानं सख्या च भर्त्रा गुह्यकरक्षसाम् ॥ ३४ ॥  
विद्यातपोयोगपथं आस्थितं तमधीश्वरम् ।  
चरन्तं विश्वसुहृदं वात्सल्यात् लोकमङ्‌गलम् ॥ ३५ ॥  
लिङ्‌गं च तापसाभीष्टं भस्मदण्डजटाजिनम् ।  
अङ्‌गेन सन्ध्याभ्ररुचा चन्द्रलेखां च बिभ्रतम् ॥ ३६ ॥  
उपविष्टं दर्भमय्यां बृस्यां ब्रह्म सनातनम् ।  
नारदाय प्रवोचन्तं पृच्छते शृण्वतां सताम् ॥ ३७ ॥  
कृत्वोरौ दक्षिणे सव्यं पादपद्मं च जानुनि ।  
बाहुं प्रकोष्ठेऽक्षमालां आसीनं तर्कमुद्रया ॥ ३८ ॥  
तं ब्रह्मनिर्वाणसमाधिमाश्रितं  
व्युपाश्रितं गिरिशं योगकक्षाम् ।  
सलोकपाला मुनयो मनूनां  
आद्यं मनुं प्राञ्जलयः प्रणेमुः ॥ ३९ ॥  
स तूपलभ्यागतमात्मयोनिं  
सुरासुरेशैरभिवन्दिताङ्‌घ्रिः ।  
उत्थाय चक्रे शिरसाभिवन्दन  
मर्हत्तमः कस्य यथैव विष्णुः ॥ ४० ॥  
तथापरे सिद्धगणा महर्षिभिः  
ये वै समन्तादनु नीललोहितम् ।  
नमस्कृतः प्राह शशाङ्‌कशेखरं  
कृतप्रणामं प्रहसन्निवात्मभूः ॥ ४१ ॥  
ब्रह्मोवाच -  
(अनुष्टुप्)  
जाने त्वामीशं विश्वस्य जगतो योनिबीजयोः ।  
शक्तेः शिवस्य च परं यत्तद्ब्रह्मा निरन्तरम् ॥ ४२ ॥  
त्वमेव भगवन् एतत् शिवशक्त्योः स्वरूपयोः ।  
विश्वं सृजसि पास्यत्सि क्रीडन् ऊर्णपटो यथा ॥ ४३ ॥  
त्वमेव धर्मार्थदुघाभिपत्तये  
दक्षेण सूत्रेण ससर्जिथाध्वरम् ।  
त्वयैव लोकेऽवसिताश्च सेतवो  
यान्ब्राह्मणाः श्रद्दधते धृतव्रताः ॥ ४४ ॥  
त्वं कर्मणां मङ्‌गल मङ्‌गलानां  
कर्तुः स्वलोकं तनुषे स्वः परं वा ।  
अमङ्‌गलानां च तमिस्रमुल्बणं  
विपर्ययः केन तदेव कस्यचित् ॥ ४५ ॥  
न वै सतां त्वत् चरणार्पितात्मनां  
भूतेषु सर्वेष्वभिपश्यतां तव ।  
भूतानि चात्मन्यपृथग्दिदृक्षतां  
प्रायेण रोषोऽभिभवेद्यथा पशुम् ॥ ४६ ॥  
पृथग्धियः कर्मदृशो दुराशयाः  
परोदयेनार्पितहृद्रुजोऽनिशम् ।  
परान् दुरुक्तैर्वितुदन्त्यरुन्तुदाः  
तान्मावधीद् दैववधान् भवद्विधः ॥ ४७ ॥  
यस्मिन्यदा पुष्करनाभमायया  
दुरन्तया स्पृष्टधियः पृथग्दृशः ।  
कुर्वन्ति तत्र ह्यनुकम्पया कृपां  
न साधवो दैवबलात्कृते क्रमम् ॥ ४८ ॥  
भवांस्तु पुंसः परमस्य मायया  
दुरन्तयास्पृष्टमतिः समस्तदृक् ।  
तया हतात्मस्वनुकर्मचेतः  
स्वनुग्रहं कर्तुमिहार्हसि प्रभो ॥ ४९ ॥  
कुर्वध्वरस्योद्धरणं हतस्य भोः  
त्वयासमाप्तस्य मनो प्रजापतेः ।  
न यत्र भागं तव भागिनो ददुः  
कुयाजिनो येन मखो निनीयते ॥ ५० ॥  
(अनुष्टुप्)  
जीवताद् यजमानोऽयं प्रपद्येताक्षिणी भगः ।  
भृगोः श्मश्रूणि रोहन्तु पूष्णो दन्ताश्च पूर्ववत् ॥ ५१ ॥  
देवानां भग्नगात्राणां ऋत्विजां चायुधाश्मभिः ।  
भवतानुगृहीतानां आशु मन्योऽस्त्वनातुरम् ॥ ५२ ॥  
एष ते रुद्र भागोऽस्तु यदुच्छिष्टोऽध्वरस्य वै ।  
यज्ञस्ते रुद्र भागेन कल्पतां अद्य यज्ञहन् ॥ ५३ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे रुद्रसान्त्वनं नाम षष्ठोऽध्यायः ॥ ६ ॥