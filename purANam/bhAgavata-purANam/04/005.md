---
title: ००५
---
मैत्रेय उवाच -  
भवो भवान्या निधनं प्रजापतेः  
असत्कृताया अवगम्य नारदात् ।  
स्वपार्षदसैन्यं च तदध्वरर्भुभिः  
विद्रावितं क्रोधमपारमादधे ॥ १ ॥  
क्रुद्धः सुदष्टौष्ठपुटः स धूर्जटिः  
जटां तडिद् वह्निसटोग्ररोचिषम् ।  
उत्कृत्य रुद्रः सहसोत्थितो हसन्  
गम्भीरनादो विससर्ज तां भुवि ॥ २ ॥  
ततोऽतिकायस्तनुवा स्पृशन्दिवं  
सहस्रबाहुर्घनरुक् त्रिसूर्यदृक् ।  
करालदंष्ट्रो ज्वलदग्निमूर्धजः  
कपालमाली विविधोद्यतायुधः ॥ ३ ॥  
तं किं करोमीति गृणन्तमाह  
बद्धाञ्जलिं भगवान् भूतनाथः ।  
दक्षं सयज्ञं जहि मद्भटानां  
त्वमग्रणी रुद्र भटांशको मे ॥ ४ ॥  
आज्ञप्त एवं कुपितेन मन्युना  
स देवदेवं परिचक्रमे विभुम् ।  
मेनेतदात्मानमसङ्‌गरंहसा  
महीयसां तात सहः सहिष्णुम् ॥ ५ ॥  
अन्वीयमानः स तु रुद्रपार्षदैः  
भृशं नदद्‌भिर्व्यनदत्सुभैरवम् ।  
उद्यम्य शूलं जगदन्तकान्तकं  
स प्राद्रवद् घोषणभूषणाङ्‌घ्रिः ॥ ॥ ६ ॥  
अथर्त्विजो यजमानः सदस्याः  
ककुभ्युदीच्यां प्रसमीक्ष्य रेणुम् ।  
तमः किमेतत्कुत एतद्रजोऽभू  
दिति द्विजा द्विजपत्न्यश्च दध्युः ॥ ७ ॥  
वाता न वान्ति न हि सन्ति दस्यवः  
प्राचीनबर्हिर्जीवति होग्रदण्डः ।  
गावो न काल्यन्त इदं कुतो रजो  
लोकोऽधुना किं प्रलयाय कल्पते ॥ ८ ॥  
प्रसूतिमिश्राः स्त्रिय उद्विग्नचित्ता  
ऊचुर्विपाको वृजिनस्यैव तस्य ।  
यत्पश्यन्तीनां दुहितॄणां प्रजेशः  
सुतां सतीमवदध्यावनागाम् ॥ ९ ॥  
यस्त्वन्तकाले व्युप्तजटाकलापः  
स्वशूलसूच्यर्पितदिग्गजेन्द्रः ।  
वितत्य नृत्यत्युदितास्त्रदोर्ध्वजान्  
उच्चाट्टहास स्तनयित्नुभिन्नदिक् ॥ १० ॥  
अमर्षयित्वा तमसह्यतेजसं  
मन्युप्लुतं दुर्निरीक्ष्यं भ्रुकुट्या ।  
करालदंष्ट्राभिरुदस्तभागणं  
स्यात् स्वस्ति किं कोपयतो विधातुः ॥ ११ ॥  
बह्वेवमुद्विग्न दृशोच्यमाने  
जनेन दक्षस्य मुहुर्महात्मनः ।  
उत्पेतुरुत्पाततमाः सहस्रशो  
भयावहा दिवि भूमौ च पर्यक् ॥ १२ ॥  
तावत्स रुद्रानुचरैर्मखो महान्  
नानायुधैर्वामनकैरुदायुधैः ।  
पिङ्‌गैः पिशङ्‌गैर्मकरोदराननैः  
पर्याद्रवद्‌भिः विदुरान्वरुध्यत ॥ १३ ॥  
(अनुष्टुप्)  
केचिद्बभञ्जुः प्राग्वंशं पत्नीशालां तथापरे ।  
सद आग्नीध्रशालां च तद्विहारं महानसम् ॥ १४ ॥  
रुरुजुर्यज्ञपात्राणि तथैकेऽग्नीननाशयन् ।  
कुण्डेष्वमूत्रयन्केचिद् बिभिदुर्वेदिमेखलाः ॥ १५ ॥  
अबाधन्त मुनीनन्ये एके पत्नीरतर्जयन् ।  
अपरे जगृहुर्देवान् प्रत्यासन्नान् पलायितान् ॥ १६ ॥  
भृगुं बबन्ध मणिमान् वीरभद्रः प्रजापतिम् ।  
चण्डेशः पूषणं देवं भगं नन्दीश्वरोऽग्रहीत् ॥ १७ ॥  
सर्व एवर्त्विजो दृष्ट्वा सदस्याः सदिवौकसः ।  
तैरर्द्यमानाः सुभृशं ग्रावभिर्नैकधाद्रवन् ॥ १८ ॥  
जुह्वतः स्रुवहस्तस्य श्मश्रूणि भगवान्भवः ।  
भृगोर्लुलुञ्चे सदसि योऽहसत् श्मश्रु दर्शयन् ॥ १९ ॥  
भगस्य नेत्रे भगवान् पातितस्य रुषा भुवि ।  
उज्जहार सदःस्थोऽक्ष्णा यः शपन्तं असूसुचत् ॥ २० ॥  
पूष्णो ह्यपातयद् दन्तान् कालिङ्‌गस्य यथा बलः ।  
शप्यमाने गरिमणि योऽहसद् दर्शयन्दतः ॥ २१ ॥  
आक्रम्योरसि दक्षस्य शितधारेण हेतिना ।  
छिन्दन्नपि तदुद्धर्तुं नाशक्नोत् त्र्यम्बकस्तदा ॥ २२ ॥  
शस्त्रैरस्त्रान्वितैरेवं अनिर्भिन्नत्वचं हरः ।  
विस्मयं परमापन्नो दध्यौ पशुपतिश्चिरम् ॥ २३ ॥  
दृष्ट्वा संज्ञपनं योगं पशूनां स पतिर्मखे ।  
यजमानपशोः कस्य कायात्तेनाहरच्छिरः ॥ २४ ॥  
साधुवादस्तदा तेषां कर्म तत्तस्य शंसताम् ।  
भूतप्रेतपिशाचानां अन्येषां तद्विपर्ययः ॥ २५ ॥  
जुहावैतच्छिरस्तस्मिन् दक्षिणाग्नावमर्षितः ।  
तद्देवयजनं दग्ध्वा प्रातिष्ठद् गुह्यकालयम् ॥ २६ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे दक्षयज्ञविध्वंसो नाम पञ्चमोऽध्यायः ॥ ५ ॥