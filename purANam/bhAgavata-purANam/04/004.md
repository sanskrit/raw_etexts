---
title: ००४
---
मैत्रेय उवाच -  
एतावदुक्त्वा विरराम शङ्‌करः  
पत्न्यङ्‌गनाशं ह्युभयत्र चिन्तयन् ।  
सुहृद् दिदृक्षुः परिशङ्‌किता भवान्  
निष्क्रामती निर्विशती द्विधाऽऽस सा ॥ १ ॥  
सुहृद् दिदृक्षाप्रतिघातदुर्मनाः  
स्नेहाद्रुदत्यश्रुकलातिविह्वला ।  
भवं भवान्यप्रतिपूरुषं रुषा  
प्रधक्ष्यतीवैक्षत जातवेपथुः ॥ २ ॥  
ततो विनिःश्वस्य सती विहाय तं  
शोकेन रोषेण च दूयता हृदा ।  
पित्रोरगात् स्त्रैणविमूढधीर्गृहान्  
प्रेम्णात्मनो योऽर्धमदात्सतां प्रियः ॥ ३ ॥  
तामन्वगच्छन् द्रुतविक्रमां सतीं  
एकां त्रिनेत्रानुचराः सहस्रशः ।  
सपार्षदयक्षा मणिमन्मदादयः  
पुरोवृषेन्द्रास्तरसा गतव्यथाः ॥ ४ ॥  
तां सारिका कन्दुकदर्पणाम्बुज  
श्वेतातपत्र व्यजनस्रगादिभिः ।  
गीतायनैः दुन्दुभिशङ्‌खवेणुभिः  
वृषेन्द्रमारोप्य विटङ्‌किता ययुः ॥ ५ ॥  
आब्रह्मघोषोर्जितयज्ञवैशसं  
विप्रर्षिजुष्टं विबुधैश्च सर्वशः ।  
मृद्दार्वयःकाञ्चनदर्भचर्मभिः  
निसृष्टभाण्डं यजनं समाविशत् ॥ ॥ ६ ॥  
तामागतां तत्र न कश्चनाद्रियद्  
विमानितां यज्ञकृतो भयाज्जनः ।  
ऋते स्वसॄर्वै जननीं च सादराः  
प्रेमाश्रुकण्ठ्यः परिषस्वजुर्मुदा ॥ ७ ॥  
सौदर्यसम्प्रश्नसमर्थवार्तया  
मात्रा च मातृष्वसृभिश्च सादरम् ।  
दत्तां सपर्यां वरमासनं च सा  
नादत्त पित्राप्रतिनन्दिता सती ॥ ८ ॥  
अरुद्रभागं तमवेक्ष्य चाध्वरं  
पित्रा च देवे कृतहेलनं विभौ ।  
अनादृता यज्ञसदस्यधीश्वरी  
चुकोप लोकानिव धक्ष्यती रुषा ॥ ९ ॥  
जगर्ह सामर्षविपन्नया गिरा  
शिवद्विषं धूमपथश्रमस्मयम् ।  
स्वतेजसा भूतगणान् समुत्थितान्  
निगृह्य देवी जगतोऽभिशृण्वतः ॥ १० ॥  
देव्युवाच -  
न यस्य लोकेऽस्त्यतिशायनः प्रियः  
तथाप्रियो देहभृतां प्रियात्मनः ।  
तस्मिन् समस्तात्मनि मुक्तवैरके  
ऋते भवन्तं कतमः प्रतीपयेत् ॥ ११ ॥  
दोषान् परेषां हि गुणेषु साधवो  
गृह्णन्ति केचिन्न भवादृशो द्विज ।  
गुणांश्च फल्गून् बहुलीकरिष्णवो  
महत्तमास्तेष्वविदद्भवानघम् ॥ १२ ॥  
नाश्चर्यमेतद्यदसत्सु सर्वदा  
महद्विनिन्दा कुणपात्मवादिषु ।  
सेर्ष्यं महापूरुषपादपांसुभिः  
निरस्ततेजःसु तदेव शोभनम् ॥ १३ ॥  
यद् द्व्यक्षरं नाम गिरेरितं नृणां  
सकृत्प्रसङ्‌गादघमाशु हन्ति तत् ।  
पवित्रकीर्तिं तमलङ्‌घ्यशासनं  
भवानहो द्वेष्टि शिवं शिवेतरः ॥ १४ ॥  
यत्पादपद्मं महतां मनोऽलिभिः  
निषेवितं ब्रह्मरसासवार्थिभिः ।  
लोकस्य यद्वर्षति चाशिषोऽर्थिनः  
तस्मै भवान् द्रुह्यति विश्वबन्धवे ॥ १५ ॥  
किं वा शिवाख्यमशिवं न विदुस्त्वदन्ये  
ब्रह्मादयस्तमवकीर्य जटाः श्मशाने ।  
तन्माल्यभस्मनृकपाल्यवसत्पिशाचैः  
ये मूर्धभिर्दधति तच्चरणावसृष्टम् ॥ १६ ॥  
कर्णौ पिधाय निरयाद्यदकल्प ईशे  
धर्मावितर्यसृणिभिर्नृभिरस्यमाने ।  
छिन्द्यात्प्रसह्य रुशतीमसतीं प्रभुश्चेत्  
जिह्वामसूनपि ततो विसृजेत्स धर्मः ॥ १७ ॥  
अतस्तवोत्पन्नमिदं कलेवरं  
न धारयिष्ये शितिकण्ठगर्हिणः ।  
जग्धस्य मोहाद्धि विशुद्धिमन्धसो  
जुगुप्सितस्योद्धरणं प्रचक्षते ॥ १८ ॥  
न वेदवादान् अनुवर्तते मतिः  
स्व एव लोके रमतो महामुनेः ।  
यथा गतिर्देवमनुष्ययोः पृथक्  
स्व एव धर्मे न परं क्षिपेत्स्थितः ॥ १९ ॥  
कर्म प्रवृत्तं च निवृत्तमप्यृतं  
वेदे विविच्योभयलिङ्‌गमाश्रितम् ।  
विरोधि तद्यौगपदैककर्तरि  
द्वयं तथा ब्रह्मणि कर्म नर्च्छति ॥ २० ॥  
मा वः पदव्यः पितरस्मदास्थिता  
या यज्ञशालासु न धूमवर्त्मभिः ।  
तदन्नतृप्तैरसुभृद्‌भिरीडिता  
अव्यक्तलिङ्‌गा अवधूतसेविताः ॥ २१ ॥  
नैतेन देहेन हरे कृतागसो  
देहोद्भवेनालमलं कुजन्मना ।  
व्रीडा ममाभूत्कुजनप्रसङ्‌गतः  
तज्जन्म धिग् यो महतामवद्यकृत् ॥ २२ ॥  
गोत्रं त्वदीयं भगवान्वृषध्वजो  
दाक्षायणीत्याह यदा सुदुर्मनाः ।  
व्यपेतनर्मस्मितमाशु तद्ध्यहं  
व्युत्स्रक्ष्य एतत्कुणपं त्वदङ्‌गजम् ॥ २३ ॥  
मैत्रेय उवाच -  
इत्यध्वरे दक्षमनूद्य शत्रुहन्  
क्षितावुदीचीं निषसाद शान्तवाक् ।  
स्पृष्ट्वा जलं पीतदुकूलसंवृता  
निमील्य दृग्योगपथं समाविशत् ॥ २४ ॥  
कृत्वा समानावनिलौ जितासना  
सोदानमुत्थाप्य च नाभिचक्रतः ।  
शनैर्हृदि स्थाप्य धियोरसि स्थितं  
कण्ठाद् भ्रुवोर्मध्यमनिन्दितानयत् ॥ २५ ॥  
एवं स्वदेहं महतां महीयसा  
मुहुः समारोपितमङ्‌कमादरात् ।  
जिहासती दक्षरुषा मनस्विनी  
दधार गात्रेष्वनिलाग्निधारणाम् ॥ २६ ॥  
ततः स्वभर्तुश्चरणाम्बुजासवं  
जगद्गुरोश्चिन्तयती न चापरम् ।  
ददर्श देहो हतकल्मषः सती  
सद्यः प्रजज्वाल समाधिजाग्निना ॥ २७ ॥  
तत्पश्यतां खे भुवि चाद्भुतं महत्  
हा हेति वादः सुमहान् अजायत ।  
हन्त प्रिया दैवतमस्य देवी  
जहावसून्केन सती प्रकोपिता ॥ २८ ॥  
अहो अनात्म्यं महदस्य पश्यत  
प्रजापतेर्यस्य चराचरं प्रजाः ।  
जहावसून्यद्विमताऽऽत्मजा  
सती मनस्विनी मानमभीक्ष्णमर्हति ॥ २९ ॥  
सोऽयं दुर्मर्षहृदयो ब्रह्मध्रुक् च  
लोकेऽपकीर्तिं महतीमवाप्स्यति ।  
यदङ्‌गजां स्वां पुरुषद्‌विडुद्यतां  
न प्रत्यषेधन्मृतयेऽपराधतः ॥ ३० ॥  
(अनुष्टुप्)  
वदत्येवं जने सत्या दृष्ट्वासुत्यागमद्भुतम् ।  
दक्षं तत्पार्षदा हन्तुं उदतिष्ठन्नुदायुधाः ॥ ३१ ॥  
तेषां आपततां वेगं निशाम्य भगवान् भृगुः ।  
यज्ञघ्नघ्नेन यजुषा दक्षिणाग्नौ जुहाव ह ॥ ३२ ॥  
अध्वर्युणा हूयमाने देवा उत्पेतुरोजसा ।  
ऋभवो नाम तपसा सोमं प्राप्ताः सहस्रशः ॥ ३३ ॥  
तैरलातायुधैः सर्वे प्रमथाः सहगुह्यकाः ।  
हन्यमाना दिशो भेजुः उशद्‌भिर्ब्रह्मतेजसा ॥ ३४ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे सतीदेहोत्सर्गो नाम चतुर्थोऽध्यायः ॥ ४ ॥