---
title: ००१
---
मैत्रेय उवाच -  
(अनुष्टुप्)  
मनोस्तु शतरूपायां तिस्रः कन्याश्च जज्ञिरे ।  
आकूतिर्देवहूतिश्च प्रसूतिरिति विश्रुताः ॥ १ ॥  
आकूतिं रुचये प्रादाद् अपि भ्रातृमतीं नृपः ।  
पुत्रिकाधर्ममाश्रित्य शतरूपानुमोदितः ॥ २ ॥  
प्रजापतिः स भगवान् रुचिस्तस्यां अजीजनत् ।  
मिथुनं ब्रह्मवर्चस्वी परमेण समाधिना ॥ ३ ॥  
यस्तयोः पुरुषः साक्षात् विष्णुर्यज्ञस्वरूपधृक् ।  
या स्त्री सा दक्षिणा भूतेः अंशभूतानपायिनी ॥ ४ ॥  
आनिन्ये स्वगृहं पुत्र्याः पुत्रं विततरोचिषम् ।  
स्वायम्भुवो मुदा युक्तो रुचिर्जग्राह दक्षिणाम् ॥ ५ ॥  
तां कामयानां भगवान् उवाह यजुषां पतिः ।  
तुष्टायां तोषमापन्नोऽ जनयद् द्वादशात्मजान् ॥ ॥ ६ ॥  
तोषः प्रतोषः सन्तोषो भद्रः शान्तिरिडस्पतिः ।  
इध्मः कविर्विभुः स्वह्नः सुदेवो रोचनो द्विषट् ॥ ७ ॥  
तुषिता नाम ते देवा आसन् स्वायम्भुवान्तरे ।  
मरीचिमिश्रा ऋषयो यज्ञः सुरगणेश्वरः ॥ ८ ॥  
प्रियव्रतोत्तानपादौ मनुपुत्रौ महौजसौ ।  
तत्पुत्रपौत्रनप्तॄणां अनुवृत्तं तदन्तरम् ॥ ९ ॥  
देवहूतिमदात् तात कर्दमायात्मजां मनुः ।  
तत्संबन्धि श्रुतप्रायं भवता गदतो मम ॥ १० ॥  
दक्षाय ब्रह्मपुत्राय प्रसूतिं भगवान्मनुः ।  
प्रायच्छद्यत्कृतः सर्गः त्रिलोक्यां विततो महान् ॥ ११ ॥  
याः कर्दमसुताः प्रोक्ता नव ब्रह्मर्षिपत्नयः ।  
तासां प्रसूतिप्रसवं प्रोच्यमानं निबोध मे ॥ १२ ॥  
पत्नी मरीचेस्तु कला सुषुवे कर्दमात्मजा ।  
कश्यपं पूर्णिमानं च ययोः आपूरितं जगत् ॥ १३ ॥  
पूर्णिमासूत विरजं विश्वगं च परन्तप ।  
देवकुल्यां हरेः पाद शौचाद्याभूत्सरिद्दिवः ॥ १४ ॥  
अत्रेः पत्न्यनसूया त्रीन् जज्ञे सुयशसः सुतान् ।  
दत्तं दुर्वाससं सोमं आत्मेशब्रह्मसम्भवान् ॥ १५ ॥  
विदुर उवाच -  
अत्रेर्गृहे सुरश्रेष्ठाः स्थित्युत्पत्त्यन्तहेतवः ।  
किञ्चित् चिकीर्षवो जाता एतदाख्याहि मे गुरो ॥ १६ ॥  
मैत्रेय उवाच -  
ब्रह्मणा चोदितः सृष्टौ अत्रिर्ब्रह्मविदां वरः ।  
सह पत्न्या ययावृक्षं कुलाद्रिं तपसि स्थितः ॥ १७ ॥  
तस्मिन् प्रसूनस्तबक पलाशाशोककानने ।  
वार्भिः स्रवद्‌भिरुद्घुष्टे निर्विन्ध्यायाः समन्ततः ॥ १८ ॥  
प्राणायामेन संयम्य मनो वर्षशतं मुनिः ।  
अतिष्ठत् एकपादेन निर्द्वन्द्वोऽनिलभोजनः ॥ १९ ॥  
शरणं तं प्रपद्येऽहं य एव जगदीश्वरः ।  
प्रजां आत्मसमां मह्यं प्रयच्छत्विति चिन्तयन् ॥ २० ॥  
तप्यमानं त्रिभुवनं प्राणायामैधसाग्निना ।  
निर्गतेन मुनेर्मूर्ध्नः समीक्ष्य प्रभवस्त्रयः ॥ २१ ॥  
अप्सरोमुनिगन्धर्व सिद्धविद्याधरोरगैः ।  
वितायमानयशसः तदा आश्रमपदं ययुः ॥ २२ ॥  
तत्प्रादुर्भावसंयोग विद्योतितमना मुनिः ।  
उत्तिष्ठन्नेकपादेन ददर्श विबुधर्षभान् ॥ २३ ॥  
प्रणम्य दण्डवद्भूमौ उपतस्थेऽर्हणाञ्जलिः ।  
वृषहंससुपर्णस्थान् स्वैः स्वैश्चिह्नैश्च चिह्नितान् ॥ २४ ॥  
कृपावलोकेन हसद् वदनेनोपलम्भितान् ।  
तद् रोचिषा प्रतिहते निमील्य मुनिरक्षिणी ॥ २५ ॥  
चेतस्तत्प्रवणं युञ्जन् नस्तावीत्संहताञ्जलिः ।  
श्लक्ष्णया सूक्तया वाचा सर्वलोकगरीयसः ॥ २६ ॥  
अत्रिरुवाच -  
विश्वोद्भवस्थितिलयेषु विभज्यमानैः  
मायागुणैरनुयुगं विगृहीतदेहाः ।  
ते ब्रह्मविष्णुगिरिशाः प्रणतोऽस्म्यहं वः  
तेभ्यः क एव भवतां मे इहोपहूतः ॥ २७ ॥  
एको मयेह भगवान् विविधप्रधानैः  
चित्तीकृतः प्रजननाय कथं नु यूयम् ।  
अत्रागतास्तनुभृतां मनसोऽपि दूराद्  
ब्रूत प्रसीदत महानिह विस्मयो मे ॥ २८ ॥  
मैत्रेय उवाच -  
(अनुष्टुप्)  
इति तस्य वचः श्रुत्वा त्रयस्ते विबुधर्षभाः ।  
प्रत्याहुः श्लक्ष्णया वाचा प्रहस्य तं ऋषिं प्रभो ॥ २९ ॥  
देवा ऊचुः -  
यथा कृतस्ते सङ्‌कल्पो भाव्यं तेनैव नान्यथा ।  
सत्सङ्‌कल्पस्य ते ब्रह्मन् यद्वै ध्यायति ते वयम् ॥ ३० ॥  
अथास्मद् अंशभूतास्ते आत्मजा लोकविश्रुताः ।  
भवितारोऽङ्‌ग भद्रं ते विस्रप्स्यन्ति च ते यशः ॥ ३१ ॥  
एवं कामवरं दत्त्वा प्रतिजग्मुः सुरेश्वराः ।  
सभाजितास्तयोः सम्यग् दम्पत्योर्मिषतोस्ततः ॥ ३२ ॥  
सोमोऽभूद्ब्रह्मणोंऽशेन दत्तो विष्णोस्तु योगवित् ।  
दुर्वासाः शंकरस्यांशो निबोधाङ्‌गिरसः प्रजाः ॥ ३३ ॥  
श्रद्धा त्वङ्‌गिरसः पत्नी चतस्रोऽसूत कन्यकाः ।  
सिनीवाली कुहू राका चतुर्थ्यनुमतिस्तथा ॥ ३४ ॥  
तत्पुत्रावपरावास्तां ख्यातौ स्वारोचिषेऽन्तरे ।  
उतथ्यो भगवान् साक्षात् ब्रह्मिष्ठश्च बृहस्पतिः ॥ ३५ ॥  
पुलस्त्योऽजनयत्पत्न्यां अगस्त्यं च हविर्भुवि ।  
सोऽन्यजन्मनि दह्राग्निः विश्रवाश्च महातपाः ॥ ३६ ॥  
तस्य यक्षपतिर्देवः कुबेरस्त्विडविडासुतः ।  
रावणः कुम्भकर्णश्च तथान्यस्यां विभीषणः ॥ ३७ ॥  
पुलहस्य गतिर्भार्या त्रीनसूत सती सुतान् ।  
कर्मश्रेष्ठं वरीयांसं सहिष्णुं च महामते ॥ ३८ ॥  
क्रतोरपि क्रिया भार्या वालखिल्यानसूयत ।  
ऋषीन्षष्टिसहस्राणि ज्वलतो ब्रह्मतेजसा ॥ ३९ ॥  
ऊर्जायां जज्ञिरे पुत्रा वसिष्ठस्य परंतप ।  
चित्रकेतुप्रधानास्ते सप्त ब्रह्मर्षयोऽमलाः ॥ ४० ॥  
चित्रकेतुः सुरोचिश्च विरजा मित्र एव च ।  
उल्बणो वसुभृद्यानो द्युमान् शक्त्यादयोऽपरे ॥ ४१ ॥  
चित्तिस्त्वथर्वणः पत्नी लेभे पुत्रं धृतव्रतम् ।  
दध्यञ्चमश्वशिरसं भृगोर्वंशं निबोध मे ॥ ४२ ॥  
भृगुः ख्यात्यां महाभागः पत्न्यां पुत्रानजीजनत् ।  
धातारं च विधातारं श्रियं च भगवत्पराम् ॥ ४३ ॥  
आयतिं नियतिं चैव सुते मेरुस्तयोरदात् ।  
ताभ्यां तयोरभवतां मृकण्डः प्राण एव च ॥ ४४ ॥  
मार्कण्डेयो मृकण्डस्य प्राणाद्वेदशिरा मुनिः ।  
कविश्च भार्गवो यस्य भगवानुशना सुतः ॥ ४५ ॥  
ते एते मुनयः क्षत्तः लोकान् सर्गैरभावयन् ।  
एष कर्दमदौहित्र सन्तानः कथितस्तव ।  
श्रृण्वतः श्रद्दधानस्य सद्यः पापहरः परः ॥ ४६ ॥  
प्रसूतिं मानवीं दक्ष उपयेमे ह्यजात्मजः ।  
तस्यां ससर्ज दुहितॄः षोडशामललोचनाः ॥ ४७ ॥  
त्रयोदशादाद्धर्माय तथैकामग्नये विभुः ।  
पितृभ्य एकां युक्तेभ्यो भवायैकां भवच्छिदे ॥ ४८ ॥  
श्रद्धा मैत्री दया शान्तिः तुष्टिः पुष्टिः क्रियोन्नतिः ।  
बुद्धिर्मेधा तितिक्षा ह्रीः मूर्तिर्धर्मस्य पत्नयः ॥ ४९ ॥  
श्रद्धासूत शुभं मैत्री प्रसादं अभयं दया ।  
शान्तिः सुखं मुदं तुष्टिः स्मयं पुष्टिः असूयत ॥ ५० ॥  
योगं क्रियोन्नतिर्दर्पं अर्थं बुद्धिरसूयत ।  
मेधा स्मृतिं तितिक्षा तु क्षेमं ह्रीः प्रश्रयं सुतम् ॥ ५१ ॥  
मूर्तिः सर्वगुणोत्पत्तिः नरनारायणौ ऋषी ।  
ययोर्जन्मन्यदो विश्वं अभ्यनन्दत् सुनिर्वृतम् ।  
मनांसि ककुभो वाताः प्रसेदुः सरितोऽद्रयः ॥ ५३ ॥  
दिव्यवाद्यन्त तूर्याणि पेतुः कुसुमवृष्टयः ।  
मुनयस्तुष्टुवुस्तुष्टा जगुर्गन्धर्वकिन्नराः ॥ ५४ ॥  
नृत्यन्ति स्म स्त्रियो देव्य आसीत् परममङ्‌गलम् ।  
देवा ब्रह्मादयः सर्वे उपतस्थुरभिष्टवैः ॥ ५५ ॥  
देवा ऊचुः -  
यो मायया विरचितं निजयात्मनीदं  
खे रूपभेदमिव तत्प्रतिचक्षणाय ।  
एतेन धर्मसदने ऋषिमूर्तिनाद्य  
प्रादुश्चकार पुरुषाय नमः परस्मै ॥ ५६ ॥  
सोऽयं स्थितिव्यतिकरोपशमाय सृष्टान्  
सत्त्वेन नः सुरगणान् अनुमेयतत्त्वः ।  
दृश्याददभ्रकरुणेन विलोकनेन  
यच्छ्रीनिकेतममलं क्षिपतारविन्दम् ॥ ५७ ॥  
(अनुष्टुप्)  
एवं सुरगणैस्तात भगवन्तावभिष्टुतौ ।  
लब्धावलोकैर्ययतुः अर्चितौ गन्धमादनम् ॥ ५८ ॥  
तौ इमौ वै भगवतो हरेरंशाविहागतौ ।  
भारव्ययाय च भुवः कृष्णौ यदुकुरूद्वहौ ॥ ५९ ॥  
स्वाहाभिमानिनश्चाग्नेः आत्मजान् त्रीन् अजीजनत् ।  
पावकं पवमानं च शुचिं च हुतभोजनम् ॥ ६० ॥  
तेभ्योऽग्नयः समभवन् चत्वारिंशच्च पञ्च च ।  
ते एवैकोनपञ्चाशत् साकं पितृपितामहैः । ॥ ६१ ॥  
वैतानिके कर्मणि यत् नामभिर्ब्रह्मवादिभिः ।  
आग्नेय्य इष्टयो यज्ञे निरूप्यन्तेऽग्नयस्तु ते । ॥ ६२ ॥  
अग्निष्वात्ता बर्हिषदः सौम्याः पितर आज्यपाः ।  
साग्नयोऽनग्नयस्तेषां पत्नी दाक्षायणी स्वधा । ॥ ६३ ॥  
तेभ्यो दधार कन्ये द्वे वयुनां धारिणीं स्वधा ।  
उभे ते ब्रह्मवादिन्यौ ज्ञानविज्ञानपारगे । ॥ ६४ ॥  
भवस्य पत्नी तु सती भवं देवमनुव्रता ।  
आत्मनः सदृशं पुत्रं न लेभे गुणशीलतः । ॥ ६५ ॥  
पितर्यप्रतिरूपे स्वे भवायानागसे रुषा ।  
अप्रौढैवात्मनात्मानं अजहाद् योगसंयुता । ॥ ६६ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे विदुरमैत्रेयसंवादे प्रथमोऽध्यायः ॥ १ ॥