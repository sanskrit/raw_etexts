---
title: ०१३

---
सूत उवाच -  
निशम्य कौषारविणोपवर्णितं  
ध्रुवस्य वैकुण्ठपदाधिरोहणम् ।  
प्ररूढभावो भगवत्यधोक्षजे  
प्रष्टुं पुनस्तं विदुरः प्रचक्रमे ॥ १ ॥  
विदुर उवाच -  
(अनुष्टुप्)  
के ते प्रचेतसो नाम कस्यापत्यानि सुव्रत ।  
कस्यान्ववाये प्रख्याताः कुत्र वा सत्रमासत ॥ २ ॥  
मन्ये महाभागवतं नारदं देवदर्शनम् ।  
येन प्रोक्तः क्रियायोगः परिचर्याविधिर्हरेः ॥ ३ ॥  
स्वधर्मशीलैः पुरुषैः भगवान् यज्ञपूरुषः ।  
इज्यमानो भक्तिमता नारदेनेरितः किल ॥ ४ ॥  
यास्ता देवर्षिणा तत्र वर्णिता भगवत्कथाः ।  
मह्यं शुश्रूषवे ब्रह्मन् कार्त्स्न्येनाचष्टुमर्हसि ॥ ५ ॥  
मैत्रेय उवाच -  
ध्रुवस्य चोत्कलः पुत्रः पितरि प्रस्थिते वनम् ।  
सार्वभौमश्रियं नैच्छद् अधिराजासनं पितुः ॥ ६ ॥  
स जन्मनोपशान्तात्मा निःसङ्‌गः समदर्शनः ।  
ददर्श लोके विततं आत्मानं लोकमात्मनि ॥ ७ ॥  
आत्मानं ब्रह्म निर्वाणं प्रत्यस्तमितविग्रहम् ।  
अवबोधरसैकात्म्यं आनन्दं अनुसन्ततम् ॥ ८ ॥  
अव्यवच्छिन्नयोगाग्नि दग्धकर्ममलाशयः ।  
स्वरूपमवरुन्धानो नात्मनोऽन्यं तदैक्षत ॥ ९ ॥  
जडान्धबधिरोन्मत्त मूकाकृतिरतन्मतिः ।  
लक्षितः पथि बालानां प्रशान्तार्चिः इवानलः ॥ १० ॥  
मत्वा तं जडमुन्मत्तं कुलवृद्धाः समन्त्रिणः ।  
वत्सरं भूपतिं चक्रुः यवीयांसं भ्रमेः सुतम् ॥ ११ ॥  
स्वर्वीथिर्वत्सरस्येष्टा भार्यासूत षडात्मजान् ।  
पुष्पार्णं तिग्मकेतुं च इषमूर्जं वसुं जयम् ॥ १२ ॥  
पुष्पार्णस्य प्रभा भार्या दोषा च द्वे बभूवतुः ।  
प्रातर्मध्यन्दिनं सायं इति ह्यासन् प्रन्प्रभासुताः ॥ १३ ॥  
प्रदोषो निशिथो व्युष्ट इति दोषासुतास्त्रयः ।  
व्युष्टः सुतं पुष्करिण्यां सर्वतेजसमादधे ॥ १४ ॥  
स चक्षुः सुतमाकूत्यां पत्न्यां मनुं अवाप ह ।  
मनोरसूत महिषी विरजान्नड्वला सुतान् ॥ १५ ॥  
पुरुं कुत्सं त्रितं द्युम्नं सत्यवन्तमृतं व्रतम् ।  
अग्निष्टोममतीरात्रं प्रद्युम्नं शिबिमुल्मुकम् ॥ १६ ॥  
उल्मुकोऽजनयत् पुत्रान् पुष्करिण्यां षडुत्तमान् ।  
अङ्‌गं सुमनसं ख्यातिं क्रतुं अङ्‌गिरसं गयम् ॥ १७ ॥  
सुनीथाङ्‌गस्य या पत्नी सुषुवे वेनमुल्बणम् ।  
यद्दौःशील्यात्स राजर्षिः निर्विण्णो निरगात्पुरात् ॥ १८ ॥  
यमङ्‌ग शेपुः कुपिता वाग्वज्रा मुनयः किल ।  
गतासोस्तस्य भूयस्ते ममन्थुर्दक्षिणं करम् ॥ १९ ॥  
अराजके तदा लोके दस्युभिः पीडिताः प्रजाः ।  
जातो नारायणांशेन पृथुराद्यः क्षितीश्वरः ॥ २० ॥  
विदुर उवाच -  
तस्य शीलनिधेः साधोः ब्रह्मण्यस्य महात्मनः ।  
राज्ञः कथमभूद् दुष्टा प्रजा यद्विमना ययौ ॥ २१ ॥  
किं वांहो वेन उद्दिश्य ब्रह्मदण्डं अयूयुजन् ।  
दण्डव्रतधरे राज्ञि मुनयो धर्मकोविदाः ॥ २२ ॥  
नावध्येयः प्रजापालः प्रजाभिरघवानपि ।  
यदसौ लोकपालानां बिभर्त्योजः स्वतेजसा ॥ २३ ॥  
एतदाख्याहि मे ब्रह्मन् सुनीथात्मज चेष्टितम् ।  
श्रद्दधानाय भक्ताय त्वं परावरवित्तमः ॥ २४ ॥  
मैत्रेय उवाच -  
अङ्‌गोऽश्वमेधं राजर्षिः आजहार महाक्रतुम् ।  
नाजग्मुर्देवतास्तस्मिन् आहूता ब्रह्मवादिभिः ॥ २५ ॥  
तं ऊचुः विस्मितास्तत्र यजमानमथर्त्विजः ।  
हवींषि हूयमानानि न ते गृह्णन्ति देवताः ॥ २६ ॥  
राजन्हवींष्यदुष्टानि श्रद्धयाऽऽसादितानि ते ।  
छन्दांस्ययातयामानि योजितानि धृतव्रतैः ॥ २७ ॥  
न विदामेह देवानां हेलनं वयमण्वपि ।  
यन्न गृह्णन्ति भागान् स्वान् ये देवाः कर्मसाक्षिणः ॥ २८ ॥  
मैत्रेय उवाच -  
अङ्‌गो द्विजवचः श्रुत्वा यजमानः सुदुर्मनाः ।  
तत्प्रष्टुं व्यसृजद् वाचं सदस्यान् तदनुज्ञया ॥ २९ ॥  
नागच्छन्त्याहुता देवा न गृह्णन्ति ग्रहानिह ।  
सदसस्पतयो ब्रूत किमवद्यं मया कृतम् ॥ ३० ॥  
सदसस्पतय ऊचुः -  
नरदेवेह भवतो नाघं तावन् मनाक् स्थितम् ।  
अस्त्येकं प्राक्तनमघं यदिहेदृक् त्वमप्रजः ॥ ३१ ॥  
तथा साधय भद्रं ते आत्मानं सुप्रजं नृप ।  
इष्टस्ते पुत्रकामस्य पुत्रं दास्यति यज्ञभुक् ॥ ३२ ॥  
तथा स्वभागधेयानि ग्रहीष्यन्ति दिवौकसः ।  
यद् यज्ञपुरुषः साक्षाद् अपत्याय हरिर्वृतः ॥ ३३ ॥  
तांस्तान् कामान् गरिर्दद्यान् यान् कामयते जनः ।  
आराधितो यथैवैष तथा पुंसां फलोदयः ॥ ३४ ॥  
इति व्यवसिता विप्राः तस्य राज्ञः प्रजातये ।  
पुरोडाशं निरवपन् शिपिविष्टाय विष्णवे ॥ ३५ ॥  
तस्मात्पुरुष उत्तस्थौ हेममाल्यमलाम्बरः ।  
हिरण्मयेन पात्रेण सिद्धमादाय पायसम् ॥ ३६ ॥  
स विप्रानुमतो राजा गृहीत्वाञ्जलिनौदनम् ।  
अवघ्राय मुदा युक्तः प्रादात्पत्न्या उदारधीः ॥ ३७ ॥  
सा तत्पुंसवनं राज्ञी प्राश्य वै पत्युरादधे ।  
गर्भं काल उपावृत्ते कुमारं सुषुवेऽप्रजा ॥ ३८ ॥  
स बाल एव पुरुषो मातामहमनुव्रतः ।  
अधर्मांशोद्‌भवं मृत्युं तेनाभवद् अधार्मिकः ॥ ३९ ॥  
स शरासनमुद्यम्य मृगयुर्वनगोचरः ।  
हन्त्यसाधुर्मृगान् दीनान् वेनोऽसावित्यरौज्जनः ॥ ४० ॥  
आक्रीडे क्रीडतो बालान् वयस्यान् अतिदारुणः ।  
प्रसह्य निरनुक्रोशः पशुमारममारयत् ॥ ४१ ॥  
तं विचक्ष्य खलं पुत्रं शासनैः विविधैर्नृपः ।  
यदा न शासितुं कल्पो भृशं आसीत् सुदुर्मनाः ॥ ४२ ॥  
प्रायेणाभ्यर्चितो देवो येऽप्रजा गृहमेधिनः ।  
कदपत्यभृतं दुःखं ये न विन्दन्ति दुर्भरम् ॥ ४३ ॥  
यतः पापीयसी कीर्तिः अधर्मश्च महान् नृणाम् ।  
यतो विरोधः सर्वेषां यत आधिरनन्तकः ॥ ४४ ॥  
कस्तं प्रजापदेशं वै मोहबन्धनमात्मनः ।  
पण्डितो बहु मन्येत यदर्थाः क्लेशदा गृहाः ॥ ४५ ॥  
कदपत्यं वरं मन्ये सदपत्याच्छुचां पदात् ।  
निर्विद्येत गृहान्मर्त्यो यत्क्लेशनिवहा गृहाः ॥ ४६ ॥  
एवं स निर्विण्णमना नृपो गृहात्  
निशीथ उत्थाय महोदयोदयात् ।  
अलब्धनिद्रोऽनुपलक्षितो नृभिः  
हित्वा गतो वेनसुवं प्रसुप्ताम् ॥ ४७ ॥  
विज्ञाय निर्विद्य गतं पतिं प्रजाः  
पुरोहितामात्यसुहृद्गणादयः ।  
विचिक्युरुर्व्यामतिशोककातरा  
यथा निगूढं पुरुषं कुयोगिनः ॥ ४८ ॥  
अलक्षयन्तः पदवीं प्रजापतेः  
हतोद्यमाः प्रत्युपसृत्य ते पुरीम् ।  
ऋषीन् समेतान् अभिवन्द्य साश्रवो  
न्यवेदयन् पौरव भर्तृविप्लवम् ॥ ४९ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे त्रयोदशोऽध्यायः ॥ १३ ॥