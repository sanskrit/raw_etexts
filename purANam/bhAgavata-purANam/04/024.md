---
title: ०२४
---
मैत्रेय उवाच -  
(अनुष्टुप्)  
विजिताश्वोऽधिराजासीत् पृथुपुत्रः पृथुश्रवाः ।  
यवीयोभ्योऽददात्काष्ठा भ्रातृभ्यो भ्रातृवत्सलः ॥ १ ॥  
हर्यक्षायादिशत्प्राचीं धूम्रकेशाय दक्षिणाम् ।  
प्रतीचीं वृकसंज्ञाय तुर्यां द्रविणसे विभुः ॥ २ ॥  
अन्तर्धानगतिं शक्रात् लब्ध्वान्तर्धानसंज्ञितः ।  
अपत्यत्रयमाधत्त शिखण्डिन्यां सुसम्मतम् ॥ ३ ॥  
पावकः पवमानश्च शुचिरित्यग्नयः पुरा ।  
वसिष्ठशापात् उत्पन्नाः पुनर्योगगतिं गताः ॥ ४ ॥  
अन्तर्धानो नभस्वत्यां हविर्धानमविन्दत ।  
य इन्द्रं अश्वहर्तारं विद्वानपि न जघ्निवान् ॥ ५ ॥  
राज्ञां वृत्तिं करादान दण्डशुल्कादिदारुणाम् ।  
मन्यमानो दीर्घसत्र व्याजेन विससर्ज ह ॥ ६ ॥  
तत्रापि हंसं पुरुषं परमात्मानमात्मदृक् ।  
यजन् तल्लोकतामाप कुशलेन समाधिना ॥ ७ ॥  
हविर्धानाद् हविर्धानी विदुरासूत षट् सुतान् ।  
बर्हिषदं गयं शुक्लं कृष्णं सत्यं जितव्रतम् ॥ ८ ॥  
बर्हिषत् सुमहाभागो हाविर्धानिः प्रजापतिः ।  
क्रियाकाण्डेषु निष्णातो योगेषु च कुरूद्वह ॥ ९ ॥  
यस्येदं देवयजनं अनु यज्ञं वितन्वतः ।  
प्राचीनाग्रैः कुशैरासीद् आस्तृतं वसुधातलम् ॥ १० ॥  
सामुद्रीं देवदेवोक्तां उपयेमे शतद्रुतिम् ।  
यां वीक्ष्य चारुसर्वाङ्‌गीं किशोरीं सुष्ठ्वलङ्‌कृताम् ॥ ११ ॥  
परिक्रमन्तीं उद्वाहे चकमेऽग्निः शुकीमिव ॥ ११ ॥  
विबुधासुरगन्धर्व मुनिसिद्धनरोरगाः ।  
विजिताः सूर्यया दिक्षु क्वणयन्त्यैव नूपुरैः ॥ १२ ॥  
प्राचीनबर्हिषः पुत्राः शतद्रुत्यां दशाभवन् ।  
तुल्यनामव्रताः सर्वे धर्मस्नाताः प्रचेतसः ॥ १३ ॥  
पित्राऽऽदिष्टाः प्रजासर्गे तपसेऽर्णवमाविशन् ।  
दशवर्षसहस्राणि तपसाऽऽर्चन् तपस्पतिम् ॥ १४ ॥  
यदुक्तं पथि दृष्टेन गिरिशेन प्रसीदता ।  
तद्ध्यायन्तो जपन्तश्च पूजयन्तश्च संयताः ॥ १५ ॥  
विदुर उवाच -  
प्रचेतसां गिरित्रेण यथाऽऽसीत्पथि सङ्‌गमः ।  
यदुताह हरः प्रीतः तन्नो ब्रह्मन् वदार्थवत् ॥ १६ ॥  
सङ्‌गमः खलु विप्रर्षे शिवेनेह शरीरिणाम् ।  
दुर्लभो मुनयो दध्युः असङ्‌गाद्यमभीप्सितम् ॥ १७ ॥  
आत्मारामोऽपि यस्त्वस्य लोककल्पस्य राधसे ।  
शक्त्या युक्तो विचरति घोरया भगवान् भवः ॥ १८ ॥  
मैत्रेय उवाच -  
प्रचेतसः पितुर्वाक्यं शिरसाऽऽदाय साधवः ।  
दिशं प्रतीचीं प्रययुः तपस्यादृतचेतसः ॥ १९ ॥  
ससमुद्रं उप विस्तीर्णं अपश्यन् सुहत्सरः ।  
महन्मन इव स्वच्छं प्रसन्नसलिलाशयम् ॥ २० ॥  
नीलरक्तोत्पलाम्भोज कह्लारेन्दीवराकरम् ।  
हंससारसचक्राह्व कारण्डवनिकूजितम् ॥ २१ ॥  
मत्तभ्रमरसौस्वर्य हृष्टरोमलताङ्‌घ्रिपम् ।  
पद्मकोशरजो दिक्षु विक्षिपत्पवनोत्सवम् ॥ २२ ॥  
तत्र गान्धर्वमाकर्ण्य दिव्यमार्गमनोहरम् ।  
विसिस्म्यू राजपुत्रास्ते मृदङ्‌गपणवाद्यनु ॥ २३ ॥  
तर्ह्येव सरसस्तस्मान् निष्क्रामन्तं सहानुगम् ।  
उपगीयमानममर प्रवरं विबुधानुगैः ॥ २४ ॥  
तप्तहेमनिकायाभं शितिकण्ठं त्रिलोचनम् ।  
प्रसादसुमुखं वीक्ष्य प्रणेमुर्जातकौतुकाः ॥ २५ ॥  
स तान्प्रपन्नार्तिहरो भगवान् धर्मवत्सलः ।  
धर्मज्ञान् शीलसम्पन्नान् प्रीतः प्रीतानुवाच ह ॥ २६ ॥  
श्रीरुद्र उवाच -  
यूयं वेदिषदः पुत्रा विदितं वश्चिकीर्षितम् ।  
अनुग्रहाय भद्रं व एवं मे दर्शनं कृतम् ॥ २७ ॥  
यः परं रंहसः साक्षात् त्रिगुणात् जीवसंज्ञितात् ।  
भगवन्तं वासुदेवं प्रपन्नः स प्रियो हि मे ॥ २८ ॥  
स्वधर्मनिष्ठः शतजन्मभिः पुमान्  
विरिञ्चतामेति ततः परं हि माम् ।  
अव्याकृतं भागवतोऽथ वैष्णवं  
पदं यथाहं विबुधाः कलात्यये ॥ २९ ॥  
(अनुष्टुप्)  
अथ भागवता यूयं प्रियाः स्थ भगवान् यथा ।  
न मद्भागवतानां च प्रेयानन्योऽस्ति कर्हिचित् ॥ ३० ॥  
इदं विविक्तं जप्तव्यं पवित्रं मङ्‌गलं परम् ।  
निःश्रेयसकरं चापि श्रूयतां तद्वदामि वः ॥ ३१ ॥  
मैत्रेय उवाच -  
इत्यनुक्रोशहृदयो भगवानाह ताञ्छिवः ।  
बद्धाञ्जलीन्राजपुत्रान् नारायणपरो वचः ॥ ३२ ॥  
श्रीरुद्र उवाच -  
जितं ते आत्मविद्‌धुर्य स्वस्तये स्वस्तिरस्तु मे ।  
भवताराधसा राद्धं सर्वस्मा आत्मने नमः ॥ ३३ ॥  
नमः पङ्‌कजनाभाय भूतसूक्ष्मेन्द्रियात्मने ।  
वासुदेवाय शान्ताय कूटस्थाय स्वरोचिषे ॥ ३४ ॥  
सङ्‌कर्षणाय सूक्ष्माय दुरन्तायान्तकाय च ।  
नमो विश्वप्रबोधाय प्रद्युम्नायान्तरात्मने ॥ ३५ ॥  
नमो नमोऽनिरुद्धाय हृषीकेशेन्द्रियात्मने ।  
नमः परमहंसाय पूर्णाय निभृतात्मने ॥ ३६ ॥  
स्वर्गापवर्गद्वाराय नित्यं शुचिषदे नमः ।  
नमो हिरण्यवीर्याय चातुर्होत्राय तन्तवे ॥ ३७ ॥  
नम ऊर्ज इषे त्रय्याः पतये यज्ञरेतसे ।  
तृप्तिदाय च जीवानां नमः सर्वरसात्मने ॥ ३८ ॥  
सर्वसत्त्वात्मदेहाय विशेषाय स्थवीयसे ।  
नमस्त्रैलोक्यपालाय सह ओजोबलाय च ॥ ३९ ॥  
अर्थलिङ्‌गाय नभसे नमोऽन्तर्बहिरात्मने ।  
नमः पुण्याय लोकाय अमुष्मै भूरिवर्चसे ॥ ४० ॥  
प्रवृत्ताय निवृत्ताय पितृदेवाय कर्मणे ।  
नमोऽधर्मविपाकाय मृत्यवे दुःखदाय च ॥ ४१ ॥  
नमस्ते आशिषामीश मनवे कारणात्मने ।  
नमो धर्माय बृहते कृष्णायाकुण्ठमेधसे ।  
पुरुषाय पुराणाय साङ्‌ख्ययोगेश्वराय च ॥ ४२ ॥  
शक्तित्रयसमेताय मीढुषेऽहङ्‌कृतात्मने ।  
चेतआकूतिरूपाय नमो वाचो विभूतये ॥ ४३ ॥  
दर्शनं नो दिदृक्षूणां देहि भागवतार्चितम् ।  
रूपं प्रियतमं स्वानां सर्वेन्द्रियगुणाञ्जनम् ॥ ४४ ॥  
स्निग्धप्रावृड्घनश्यामं सर्वसौन्दर्यसङ्‌ग्रहम् ।  
चार्वायतचतुर्बाहुं सुजातरुचिराननम् ॥ ४५ ॥  
पद्मकोशपलाशाक्षं सुन्दरभ्रु सुनासिकम् ।  
सुद्विजं सुकपोलास्यं समकर्णविभूषणम् ॥ ४६ ॥  
प्रीतिप्रहसितापाङ्‌गं अलकै रूपशोभितम् ।  
लसत्पङ्‌कजकिञ्जल्क दुकूलं मृष्टकुण्डलम् ॥ ४७ ॥  
स्फुरत्किरीटवलय हारनूपुरमेखलम् ।  
शङ्‌खचक्रगदापद्म मालामण्युत्तमर्द्धिमत् ॥ ४८ ॥  
सिंहस्कन्धत्विषो बिभ्रत् सौभग ग्रीवकौस्तुभम् ।  
श्रियानपायिन्या क्षिप्त निकषाश्मोरसोल्लसत् ॥ ४९ ॥  
पूररेचकसंविग्न वलिवल्गुदलोदरम् ।  
प्रतिसङ्‌क्रामयद् विश्वं नाभ्यावर्तगभीरया ॥ ५० ॥  
श्यामश्रोण्यधिरोचिष्णु दुकूलस्वर्णमेखलम् ।  
समचार्वङ्‌घ्रिजङ्‌घोरु निम्नजानुसुदर्शनम् ॥ ५१ ॥  
पदा शरत्पद्मपलाशरोचिषा  
नखद्युभिर्नोऽन्तरघं विधुन्वता ।  
प्रदर्शय स्वीयमपास्तसाध्वसं  
पदं गुरो मार्गगुरुस्तमोजुषाम् ॥ ५२ ॥  
(अनुष्टुप्)  
एतद् रूपमनुध्येयं आत्मशुद्धिमभीप्सताम् ।  
यद्भक्तियोगोऽभयदः स्वधर्ममनुतिष्ठताम् ॥ ५३ ॥  
भवान् भक्तिमता लभ्यो दुर्लभः सर्वदेहिनाम् ।  
स्वाराज्यस्याप्यभिमत एकान्तेनात्मविद्गतिः ॥ ५४ ॥  
तं दुराराध्यमाराध्य सतामपि दुरापया ।  
एकान्तभक्त्या को वाञ्छेत् पादमूलं विना बहिः ॥ ५५ ॥  
यत्र निर्विष्टमरणं कृतान्तो नाभिमन्यते ।  
विश्वं विध्वंसयन् वीर्य शौर्यविस्फूर्जितभ्रुवा ॥ ५६ ॥  
क्षणार्धेनापि तुलये न स्वर्गं नापुनर्भवम् ।  
भगवत् सङ्‌गिसङ्‌गस्य मर्त्यानां किमुताशिषः ॥ ५७ ॥  
अथानघाङ्‌घ्रेस्तव कीर्तितीर्थयोः  
अन्तर्बहिःस्नानविधूतपाप्मनाम् ।  
भूतेष्वनुक्रोशसुसत्त्वशीलिनां  
स्यात्सङ्‌गमोऽनुग्रह एष नस्तव ॥ ५८ ॥  
न यस्य चित्तं बहिरर्थविभ्रमं  
तमोगुहायां च विशुद्धमाविशत् ।  
यद्भक्तियोगानुगृहीतमञ्जसा  
मुनिर्विचष्टे ननु तत्र ते गतिम् ॥ ५९ ॥  
(अनुष्टुप्)  
यत्रेदं व्यज्यते विश्वं विश्वस्मिन् अवभाति यत् ।  
तत्त्वं ब्रह्म परं ज्योतिः आकाशमिव विस्तृतम् । ॥ ६० ॥  
यो माययेदं पुरुरूपयासृजद्  
बिभर्ति भूयः क्षपयत्यविक्रियः ।  
यद्भेदबुद्धिः सदिवात्मदुःस्थया  
त्वमात्मतन्त्रं भगवन्प्रतीमहि । ॥ ६१ ॥  
क्रियाकलापैरिदमेव योगिनः  
श्रद्धान्विताः साधु यजन्ति सिद्धये ।  
भूतेन्द्रियान्तःकरणोपलक्षितं  
वेदे च तन्त्रे च ते एव कोविदाः । ॥ ६२ ॥  
त्वमेक आद्यः पुरुषः सुप्तशक्तिः  
तया रजःसत्त्वतमो विभिद्यते ।  
महानहं खं मरुदग्निवार्धराः  
सुरर्षयो भूतगणा इदं यतः । ॥ ६३ ॥  
सृष्टं स्वशक्त्येदमनुप्रविष्टः  
चतुर्विधं पुरमात्मांशकेन ।  
अथो विदुस्तं पुरुषं सन्तमन्तः  
भुङ्‌क्ते हृषीकैर्मधु सारघं यः । ॥ ६४ ॥  
स एष लोकानतिचण्डवेगो  
विकर्षसि त्वं खलु कालयानः ।  
भूतानि भूतैरनुमेयतत्त्वो  
घनावलीर्वायुरिवाविषह्यः । ॥ ६५ ॥  
प्रमत्तमुच्चैरिति कृत्यचिन्तया  
प्रवृद्धलोभं विषयेषु लालसम् ।  
त्वमप्रमत्तः सहसाभिपद्यसे  
क्षुल्लेलिहानोऽहिरिवाखुमन्तकः । ॥ ६६ ॥  
कस्त्वत्पदाब्जं विजहाति पण्डितो  
यस्तेऽवमानव्ययमानकेतनः ।  
विशङ्‌कयास्मद्गुरुरर्चति स्म यद्  
विनोपपत्तिं मनवश्चतुर्दश । ॥ ६७ ॥  
(अनुष्टुप्)  
अथ त्वमसि नो ब्रह्मन् परमात्मन् विपश्चिताम् ।  
विश्वं रुद्रभयध्वस्तं अकुतश्चिद्भया गतिः । ॥ ६८ ॥  
इदं जपत भद्रं वो विशुद्धा नृपनन्दनाः ।  
स्वधर्ममनुतिष्ठन्तो भगवति अर्पिताशयाः । ॥ ६९ ॥  
तमेवात्मानमात्मस्थं सर्वभूतेष्ववस्थितम् ।  
पूजयध्वं गृणन्तश्च ध्यायन्तश्चासकृद्धरिम् ॥ ७० ॥  
योगादेशमुपासाद्य धारयन्तो मुनिव्रताः ।  
समाहितधियः सर्व एतदभ्यसतादृताः ॥ ७१ ॥  
इदमाह पुरास्माकं भगवान्विश्वसृक्पतिः ।  
भृग्वादीनां आत्मजानां सिसृक्षुः संसिसृक्षताम् ॥ ७२ ॥  
ते वयं नोदिताः सर्वे प्रजासर्गे प्रजेश्वराः ।  
अनेन ध्वस्ततमसः सिसृक्ष्मो विविधाः प्रजाः ॥ ७३ ॥  
अथेदं नित्यदा युक्तो जपन् अवहितः पुमान् ।  
अचिरात् श्रेय आप्नोति वासुदेवपरायणः ॥ ७४ ॥  
श्रेयसामिह सर्वेषां ज्ञानं निःश्रेयसं परम् ।  
सुखं तरति दुष्पारं ज्ञाननौर्व्यसनार्णवम् ॥ ७५ ॥  
य इमं श्रद्धया युक्तो मद्गीतं भगवत्स्तवम् ।  
अधीयानो दुराराध्यं हरिं आराधयत्यसौ ॥ ७६ ॥  
विन्दते पुरुषोऽमुष्माद् यद्यद् इच्छत्यसत्वरम् ।  
मद्गीतगीतात्सुप्रीतात् श्रेयसामेकवल्लभात् ॥ ७७ ॥  
इदं यः कल्य उत्थाय प्राञ्जलिः श्रद्धयान्वितः ।  
शृणुयात् श्रावयेन्मर्त्यो मुच्यते कर्मबन्धनैः ॥ ७८ ॥  
गीतं मयेदं नरदेवनन्दनाः  
परस्य पुंसः परमात्मनः स्तवम् ।  
जपन्त एकाग्रधियस्तपो महत्  
चरध्वमन्ते तत आप्स्यथेप्सितम् ॥ ७९ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे रुद्रगीतं नाम चतुर्विंशोऽध्यायः ॥ २४ ॥