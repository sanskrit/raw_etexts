---
title: ००८

---
मैत्रेय उवाच -  
(अनुष्टुप्)  
सनकाद्या नारदश्च ऋभुर्हंसोऽरुणिर्यतिः ।  
नैते गृहान् ब्रह्मसुता ह्यावसउ ऊर्ध्वरेतसः ॥ १ ॥  
मृषाधर्मस्य भार्यासीद् दम्भं मायां च शत्रुहन् ।  
असूत मिथुनं तत्तु निर्‌ऋतिर्जगृहेऽप्रजः ॥ २ ॥  
तयोः समभवल्लोभो निकृतिश्च महामते ।  
ताभ्यां क्रोधश्च हिंसा च यद्दुरुक्तिः स्वसा कलिः ॥ ३ ॥  
दुरुक्तौ कलिराधत्त भयं मृत्युं च सत्तम ।  
तयोश्च मिथुनं जज्ञे यातना निरयस्तथा ॥ ४ ॥  
सङ्‌ग्रहेण मयाऽऽख्यातः प्रतिसर्गस्तवानघ ।  
त्रिः श्रुत्वैतत्पुमान् पुण्यं विधुनोत्यात्मनो मलम् ॥ ५ ॥  
अथातः कीर्तये वंशं पुण्यकीर्तेः कुरूद्वह ।  
स्वायम्भुवस्यापि मनोः हरेरंशांशजन्मनः ॥ ६ ॥  
प्रियव्रतोत्तानपादौ शतरूपापतेः सुतौ ।  
वासुदेवस्य कलया रक्षायां जगतः स्थितौ ॥ ७ ॥  
जाये उत्तानपादस्य सुनीतिः सुरुचिस्तयोः ।  
सुरुचिः प्रेयसी पत्युः नेतरा यत्सुतो ध्रुवः ॥ ८ ॥  
एकदा सुरुचेः पुत्रं अङ्‌कमारोप्य लालयन् ।  
उत्तमं नारुरुक्षन्तं ध्रुवं राजाभ्यनन्दत ॥ ९ ॥  
तथा चिकीर्षमाणं तं सपत्न्यास्तनयं ध्रुवम् ।  
सुरुचिः शृण्वतो राज्ञः सेर्ष्यमाहातिगर्विता ॥ १० ॥  
न वत्स नृपतेर्धिष्ण्यं भवान् आरोढुमर्हति ।  
न गृहीतो मया यत्त्वं कुक्षौ अपि नृपात्मजः ॥ ११ ॥  
बालोऽसि बत नात्मानं अन्यस्त्रीगर्भसम्भृतम् ।  
नूनं वेद भवान् यस्य दुर्लभेऽर्थे मनोरथः ॥ १२ ॥  
तपसाऽऽराध्य पुरुषं तस्यैवानुग्रहेण मे ।  
गर्भे त्वं साधयात्मानं यदीच्छसि नृपासनम् ॥ १३ ॥  
मैत्रेय उवाच -  
मातुः सपत्न्याः स दुरुक्तिविद्धः  
श्वसन् रुषा दण्डहतो यथाहिः ।  
हित्वा मिषन्तं पितरं सन्नवाचं  
जगाम मातुः प्ररुदन् सकाशम् ॥ १४ ॥  
तं निःश्वसन्तं स्फुरिताधरोष्ठं  
सुनीतिरुत्सङ्‌ग उदूह्य बालम् ।  
निशम्य तत्पौरमुखान्नितान्तं  
सा विव्यथे यद्गदितं सपत्न्या ॥ १५ ॥  
सोत्सृज्य धैर्यं विललाप शोक  
दावाग्निना दावलतेव बाला ।  
वाक्यं सपत्न्याः स्मरती सरोज  
श्रिया दृशा बाष्पकलामुवाह ॥ १६ ॥  
दीर्घं श्वसन्ती वृजिनस्य पारं  
अपश्यती बालकमाह बाला ।  
मामङ्‌गलं तात परेषु मंस्था  
भुङ्‌क्ते जनो यत्परदुःखदस्तत् ॥ १७ ॥  
सत्यं सुरुच्याभिहितं भवान्मे  
यद् दुर्भगाया उदरे गृहीतः ।  
स्तन्येन वृद्धश्च विलज्जते यां  
भार्येति वा वोढुमिडस्पतिर्माम् ॥ १८ ॥  
आतिष्ठ तत्तात विमत्सरस्त्वं  
उक्तं समात्रापि यदव्यलीकम् ।  
आराधयाधोक्षजपादपद्मं  
यदीच्छसेऽध्यासनमुत्तमो यथा ॥ १९ ॥  
यस्याङ्‌घ्रिपद्मं परिचर्य विश्व  
विभावनायात्तगुणाभिपत्तेः ।  
अजोऽध्यतिष्ठत्खलु पारमेष्ठ्यं  
पदं जितात्मश्वसनाभिवन्द्यम् ॥ २० ॥  
तथा मनुर्वो भगवान्पितामहो  
यमेकमत्या पुरुदक्षिणैर्मखैः ।  
इष्ट्वाभिपेदे दुरवापमन्यतो  
भौमं सुखं दिव्यमथापवर्ग्यम् ॥ २१ ॥  
तमेव वत्साश्रय भृत्यवत्सलं  
मुमुक्षुभिर्मृग्यपदाब्जपद्धतिम् ।  
अनन्यभावे निजधर्मभाविते  
मनस्यवस्थाप्य भजस्व पूरुषम् ॥ २२ ॥  
नान्यं ततः पद्मपलाशलोचनाद्  
दुःखच्छिदं ते मृगयामि कञ्चन ।  
यो मृग्यते हस्तगृहीतपद्मया  
श्रियेतरैरङ्‌ग विमृग्यमाणया ॥ २३ ॥  
मैत्रेय उवाच -  
(अनुष्टुप्)  
एवं सञ्जल्पितं मातुः आकर्ण्यार्थागमं वचः ।  
सन्नियम्यात्मनाऽऽत्मानं निश्चक्राम पितुः पुरात् ॥ २४ ॥  
नारदस्तदुपाकर्ण्य ज्ञात्वा तस्य चिकीर्षितम् ।  
स्पृष्ट्वा मूर्धन्यघघ्नेन पाणिना प्राह विस्मितः ॥ २५ ॥  
अहो तेजः क्षत्रियाणां मानभङ्‌गममृष्यताम् ।  
बालोऽप्ययं हृदा धत्ते यत्समातुरसद्वचः ॥ २६ ॥  
नारद उवाच -  
नाधुनाप्यवमानं ते सम्मानं वापि पुत्रक ।  
लक्षयामः कुमारस्य सक्तस्य क्रीडनादिषु ॥ २७ ॥  
विकल्पे विद्यमानेऽपि न ह्यसन्तोषहेतवः ।  
पुंसो मोहमृते भिन्ना यल्लोके निजकर्मभिः ॥ २८ ॥  
परितुष्येत् ततस्तात तावन्मात्रेण पूरुषः ।  
दैवोपसादितं यावद् वीक्ष्येश्वरगतिं बुधः ॥ २९ ॥  
अथ मात्रोपदिष्टेन योगेनावरुरुत्ससि ।  
यत्प्रसादं स वै पुंसां दुराराध्यो मतो मम ॥ ३० ॥  
मुनयः पदवीं यस्य निःसङ्‌गेनोरुजन्मभिः ।  
न विदुर्मृगयन्तोऽपि तीव्रयोगसमाधिना ॥ ३१ ॥  
अतो निवर्ततामेष निर्बन्धस्तव निष्फलः ।  
यतिष्यति भवान् काले श्रेयसां समुपस्थिते ॥ ३२ ॥  
यस्य यद् दैवविहितं स तेन सुखदुःखयोः ।  
आत्मानं तोषयन् देही तमसः पारमृच्छति ॥ ३३ ॥  
गुणाधिकान्मुदं लिप्सेद् अनुक्रोशं गुणाधमात् ।  
मैत्रीं समानादन्विच्छेत् न तापैरभिभूयते ॥ ३४ ॥  
ध्रुव उवाच -  
सोऽयं शमो भगवता सुखदुःखहतात्मनाम् ।  
दर्शितः कृपया पुंसां दुर्दर्शोऽस्मद्विधैस्तु यः ॥ ३५ ॥  
अथापि मेऽविनीतस्य क्षात्त्रं घोरमुपेयुषः ।  
सुरुच्या दुर्वचोबाणैः न भिन्ने श्रयते हृदि ॥ ३६ ॥  
पदं त्रिभुवनोत्कृष्टं जिगीषोः साधु वर्त्म मे ।  
ब्रूहि अस्मत् पितृभिर्ब्रह्मन् अन्यैरप्यनधिष्ठितम् ॥ ३७ ॥  
नूनं भवान् भगवतो योऽङ्‌गजः परमेष्ठिनः ।  
वितुदन्नटते वीणां हिताय जगतोऽर्कवत् ॥ ३८ ॥  
मैत्रेय उवाच -  
इत्युदाहृतमाकर्ण्य भगवान् नारदस्तदा ।  
प्रीतः प्रत्याह तं बालं सद्वाक्यं अनुकम्पया ॥ ३९ ॥  
नारद उवाच -  
जनन्याभिहितः पन्थाः स वै निःश्रेयसस्य ते ।  
भगवान् वासुदेवस्तं भज तं प्रवणात्मना ॥ ४० ॥  
धर्मार्थकाममोक्षाख्यं य इच्छेत् श्रेय आत्मनः ।  
एकं ह्येव हरेस्तत्र कारणं पादसेवनम् ॥ ४१ ॥  
तत्तात गच्छ भद्रं ते यमुनायास्तटं शुचि ।  
पुण्यं मधुवनं यत्र सान्निध्यं नित्यदा हरेः ॥ ४२ ॥  
स्नात्वानुसवनं तस्मिन् कालिन्द्याः सलिले शिवे ।  
कृत्वोचितानि निवसन् आत्मनः कल्पितासनः ॥ ४३ ॥  
प्राणायामेन त्रिवृता प्राणेन्द्रियमनोमलम् ।  
शनैर्व्युदस्याभिध्यायेन् मनसा गुरुणा गुरुम् ॥ ४४ ॥  
प्रसादाभिमुखं शश्वत् प्रसन्नवदनेक्षणम् ।  
सुनासं सुभ्रुवं चारु कपोलं सुरसुन्दरम् ॥ ४५ ॥  
तरुणं रमणीयाङ्‌गं अरुणोष्ठेक्षणाधरम् ।  
प्रणताश्रयणं नृम्णं शरण्यं करुणार्णवम् ॥ ४६ ॥  
श्रीवत्साङ्‌कं घनश्यामं पुरुषं वनमालिनम् ।  
शङ्‌खचक्रगदापद्मैः अभिव्यक्तचतुर्भुजम् ॥ ४७ ॥  
किरीटिनं कुण्डलिनं केयूरवलयान्वितम् ।  
कौस्तुभाभरणग्रीवं पीतकौशेयवाससम् ॥ ४८ ॥  
काञ्चीकलापपर्यस्तं लसत्काञ्चन नूपुरम् ।  
दर्शनीयतमं शान्तं मनोनयनवर्धनम् ॥ ४९ ॥  
पद्भ्यां नखमणिश्रेण्या विलसद्भ्यां समर्चताम् ।  
हृत्पद्मकर्णिकाधिष्ण्यं आक्रम्यात् मन्यवस्थितम् ॥ ५० ॥  
स्मयमानं अभिध्यायेत् सानुरागावलोकनम् ।  
नियतेनैकभूतेन मनसा वरदर्षभम् ॥ ५१ ॥  
एवं भगवतो रूपं सुभद्रं ध्यायतो मनः ।  
निर्वृत्या परया तूर्णं सम्पन्नं न निवर्तते ॥ ५२ ॥  
जपश्च परमो गुह्यः श्रूयतां मे नृपात्मज ।  
यं सप्तरात्रं प्रपठन् पुमान् पश्यति खेचरान् ॥ ५३ ॥  
ॐ नमो भगवते वासुदेवाय ।  
मन्त्रेणानेन देवस्य कुर्याद् द्रव्यमयीं बुधः ।  
सपर्यां विविधैर्द्रव्यैः देशकालविभागवित् ॥ ५४ ॥  
सलिलैः शुचिभिर्माल्यैः वन्यैर्मूलफलादिभिः ।  
शस्ताङ्‌कुरांशुकैश्चार्चेत् तुलस्या प्रियया प्रभुम् ॥ ५५ ॥  
लब्ध्वा द्रव्यमयीमर्चां क्षित्यम्ब्वादिषु वार्चयेत् ।  
आभृतात्मा मुनिः शान्तो यतवाङ्‌मितवन्यभुक् ॥ ५६ ॥  
स्वेच्छावतारचरितैः अचिन्त्यनिजमायया ।  
करिष्यति उत्तमश्लोकः तद् ध्यायेद् हृदयङ्‌गमम् ॥ ५७ ॥  
परिचर्या भगवतो यावत्यः पूर्वसेविताः ।  
ता मन्त्रहृदयेनैव प्रयुञ्ज्यान् मन्त्रमूर्तये ॥ ५८ ॥  
एवं कायेन मनसा वचसा च मनोगतम् ।  
परिचर्यमाणो भगवान् भक्तिमत्परिचर्यया ॥ ५९ ॥  
पुंसां अमायिनां सम्यक् भजतां भाववर्धनः ।  
श्रेयो दिशत्यभिमतं यद्धर्मादिषु देहिनाम् । ॥ ६० ॥  
विरक्तश्चेन्द्रियरतौ भक्तियोगेन भूयसा ।  
तं निरन्तरभावेन भजेताद्धा विमुक्तये । ॥ ६१ ॥  
इत्युक्तस्तं परिक्रम्य प्रणम्य च नृपार्भकः ।  
ययौ मधुवनं पुण्यं हरेश्चरणचर्चितम् । ॥ ६२ ॥  
तपोवनं गते तस्मिन् प्रविष्टोऽन्तःपुरं मुनिः ।  
अर्हितार्हणको राज्ञा सुखासीन उवाच तम् । ॥ ६३ ॥  
नारद उवाच -  
राजन् किं ध्यायसे दीर्घं मुखेन परिशुष्यता ।  
किं वा न रिष्यते कामो धर्मो वार्थेन संयुतः । ॥ ६४ ॥  
राजोवाच -  
सुतो मे बालको ब्रह्मन् स्त्रैणेना-करुणात्मना ।  
निर्वासितः पञ्चवर्षः सह मात्रा महान्कविः । ॥ ६५ ॥  
अप्यनाथं वने ब्रह्मन् मा स्मादन्त्यर्भकं वृकाः ।  
श्रान्तं शयानं क्षुधितं परिम्लानमुखाम्बुजम् ॥ ६६ ॥  
अहो मे बत दौरात्म्यं स्त्रीजितस्योपधारय ।  
योऽङ्‌कं प्रेम्णाऽऽरुरुक्षन्तं नाभ्यनन्दमसत्तमः । ॥ ६७ ॥  
नारद उवाच -  
मा मा शुचः स्वतनयं देवगुप्तं विशाम्पते ।  
तत्प्रभावं अविज्ञाय प्रावृङ्‌क्ते यद्यशो जगत् । ॥ ६८ ॥  
सुदुष्करं कर्म कृत्वा लोकपालैरपि प्रभुः ।  
ऐष्यत्यचिरतो राजन् यशो विपुलयंस्तव । ॥ ६९ ॥  
मैत्रेय उवाच -  
इति देवर्षिणा प्रोक्तं विश्रुत्य जगतीपतिः ।  
राजलक्ष्मीमनादृत्य पुत्रं एवान्वचिन्तयत् ॥ ७० ॥  
तत्राभिषिक्तः प्रयतः तां उपोष्य विभावरीम् ।  
समाहितः पर्यचर दृष्यादेशेन पूरुषम् ॥ ७१ ॥  
त्रिरात्रान्ते त्रिरात्रान्ते कपित्थबदराशनः ।  
आत्मवृत्त्यनुसारेण मासं निन्येऽर्चयन् हरिम् ॥ ७२ ॥  
द्वितीयं च तथा मासं षष्ठे षष्ठेऽर्भको दिने ।  
तृणपर्णादिभिः शीर्णैः कृतान्नोऽभ्यर्चयन् विभुम् ॥ ७३ ॥  
तृतीयं चानयन् मासं नवमे नवमेऽहनि ।  
अब्भक्ष उत्तमश्लोकं उपाधावत्समाधिना ॥ ७४ ॥  
चतुर्थमपि वै मासं द्वादशे द्वादशेऽहनि ।  
वायुभक्षो जितश्वासो ध्यायन् देवमधारयत् ॥ ७५ ॥  
पञ्चमे मास्यनुप्राप्ते जितश्वासो नृपात्मजः ।  
ध्यायन् ब्रह्म पदैकेन तस्थौ स्थाणुरिवाचलः ॥ ७६ ॥  
सर्वतो मन आकृष्य हृदि भूतेन्द्रियाशयम् ।  
ध्यायन् भगवतो रूपं नाद्राक्षीत् किञ्चनापरम् ॥ ७७ ॥  
आधारं महदादीनां प्रधानपुरुषेश्वरम् ।  
ब्रह्म धारयमाणस्य त्रयो लोकाश्चकम्पिरे ॥ ७८ ॥  
यदैकपादेन स पार्थिवार्भकः  
तस्थौ तदङ्‌गुष्ठनिपीडिता मही ।  
ननाम तत्रार्धमिभेन्द्रधिष्ठिता  
तरीव सव्येतरतः पदे पदे ॥ ७९ ॥  
तस्मिन् अभिध्यायति विश्वमात्मनो  
द्वारं निरुध्यासमनन्यया धिया ।  
लोका निरुच्छ्वासनिपीडिता भृशं  
सलोकपालाः शरणं ययुर्हरिम् ॥ ८० ॥  
देवा ऊचुः -  
नैवं विदामो भगवन् प्राणरोधं  
चराचरस्याखिलसत्त्वधाम्नः ।  
विधेहि तन्नो वृजिनाद्विमोक्षं  
प्राप्ता वयं त्वां शरणं शरण्यम् ॥ ८१ ॥  
श्रीभगवानुवाच -  
मा भैष्ट बालं तपसो दुरत्ययान्  
निवर्तयिष्ये प्रतियात स्वधाम ।  
यतो हि वः प्राणनिरोध आसीत्  
औत्तानपादिर्मयि सङ्‌गतात्मा ॥ ८२ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे ध्रुवचरिते अष्टमोऽध्यायः ॥ ८ ॥