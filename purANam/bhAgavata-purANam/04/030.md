---
title: ०३०
---
विदुर उवाच -  
(अनुष्टुप्)  
ये त्वयाभिहिता ब्रह्मन् सुताः प्राचीनबर्हिषः ।  
ते रुद्रगीतेन हरिं सिद्धिमापुः प्रतोष्य काम् ॥ १ ॥  
किं बार्हस्पत्येह परत्र वाथ  
कैवल्यनाथप्रियपार्श्ववर्तिनः ।  
आसाद्य देवं गिरिशं यदृच्छया  
प्रापुः परं नूनमथ प्रचेतसः ॥ २ ॥  
मैत्रेय उवाच -  
(अनुष्टुप्)  
प्रचेतसोऽन्तरुदधौ पितुरादेशकारिणः ।  
अपयज्ञेन तपसा पुरञ्जनण् अतोषयन् ॥ ३ ॥  
दशवर्षसहस्रान्ते पुरुषस्तु सनातनः ।  
तेषां आविरभूत् कृच्छ्रं शान्तेन शमयन् रुचा ॥ ४ ॥  
सुपर्णस्कन्धमारूढो मेरुश्रूङ्‌गमिवाम्बुदः ।  
पीतवासा मणिग्रीवः कुर्वन् वितिमिरा दिशः ॥ ५ ॥  
काशिष्णुना कनकवर्णविभूषणेन  
भ्राजत्कपोलवदनो विलसत्किरीटः ।  
अष्टायुधैरनुचरैर्मुनिभिः सुरेन्द्रैः  
आसेवितो गरुडकिन्नरगीतकीर्तिः ॥ ६ ॥  
पीनायताष्टभुजमण्डल मध्यलक्ष्म्या  
स्पर्धच्छ्रिया परिवृतो वनमालयाऽऽद्यः ।  
बर्हिष्मतः पुरुष आह सुतान् प्रपन्नान्  
पर्जन्यनादरुतया सघृणावलोकः ॥ ७ ॥  
श्रीभगवानुवाच -  
(अनुष्टुप्)  
वरं वृणीध्वं भद्रं वो यूयं मे नृपनन्दनाः ।  
सौहार्देनापृथग्धर्माः तुष्टोऽहं सौहृदेन वः ॥ ८ ॥  
योऽनुस्मरति सन्ध्यायां युष्मान् अनुदिनं नरः ।  
तस्य भ्रातृष्वात्मसाम्यं तथा भूतेषु सौहृदम् ॥ ९ ॥  
ये तु मां रुद्रगीतेन सायं प्रातः समाहिताः ।  
स्तुवन्त्यहं कामवरान् दास्ये प्रज्ञां च शोभनाम् ॥ १० ॥  
यद्यूयं पितुरादेशं अग्रहीष्ट मुदान्विताः ।  
अथो व उशती कीर्तिः लोकाननु भविष्यति ॥ ११ ॥  
भविता विश्रुतः पुत्रो ऽनवमो ब्रह्मणो गुणैः ।  
य एतां आत्मवीर्येण त्रिलोकीं पूरयिष्यति ॥ १२ ॥  
कण्डोः प्रम्लोचया लब्धा कन्या कमललोचना ।  
तां चापविद्धां जगृहुः भूरुहा नृपनन्दनाः ॥ १३ ॥  
क्षुत्क्षामाया मुखे राजा सोमः पीयूषवर्षिणीम् ।  
देशिनीं रोदमानाया निदधे स दयान्वितः ॥ १४ ॥  
प्रजाविसर्ग आदिष्टाः पित्रा मां अनुवर्तता ।  
तत्र कन्यां वरारोहां तां उद्वहत मा चिरम् ॥ १५ ॥  
अपृथग्धर्मशीलानां सर्वेषां वः सुमध्यमा ।  
अपृथग्धर्मशीलेयं भूयात् पत्न्यर्पिताशया ॥ १६ ॥  
दिव्यवर्षसहस्राणां सहस्रमहतौजसः ।  
भौमान् भोक्ष्यथ भोगान् वै दिव्यान् चानुग्रहान्मम ॥ १७ ॥  
अथ मय्यनपायिन्या भक्त्या पक्वगुणाशयाः ।  
उपयास्यथ मद्धाम निर्विद्य निरयादतः ॥ १८ ॥  
गृहेष्वाविशतां चापि पुंसां कुशलकर्मणाम् ।  
मद् वार्तायातयामानां न बन्धाय गृहा मताः ॥ १९ ॥  
नव्यवद्‌ हृदये यज्ज्ञो ब्रह्मैतद्ब्रह्मवादिभिः ।  
न मुह्यन्ति न शोचन्ति न हृष्यन्ति यतो गताः ॥ २० ॥  
मैत्रेय उवाच -  
एवं ब्रुवाणं पुरुषार्थभाजनं  
जनार्दनं प्राञ्जलयः प्रचेतसः ।  
तद्दर्शनध्वस्ततमोरजोमला  
गिरागृणन् गद्गदया सुहृत्तमम् ॥ २१ ॥  
प्रचेतस ऊचुः -  
नमो नमः क्लेशविनाशनाय  
निरूपितोदारगुणाह्वयाय ।  
मनोवचोवेगपुरोजवाय  
सर्वाक्षमार्गैरगताध्वने नमः ॥ २२ ॥  
शुद्धाय शान्ताय नमः स्वनिष्ठया  
मनस्यपार्थं विलसद्द्वयाय ।  
नमो जगत्स्थानलयोदयेषु  
गृहीतमायागुणविग्रहाय ॥ २३ ॥  
(अनुष्टुप्)  
नमो विशुद्धसत्त्वाय हरये हरिमेधसे ।  
वासुदेवाय कृष्णाय प्रभवे सर्वसात्वताम् ॥ २४ ॥  
नमः कमलनाभाय नमः कमलमालिने ।  
नमः कमलपादाय नमस्ते कमलेक्षण ॥ २५ ॥  
नमः कमलकिञ्जल्क पिशङ्‌गामलवाससे ।  
सर्वभूतनिवासाय नमोऽयुङ्‌क्ष्महि साक्षिणे ॥ २६ ॥  
रूपं भगवता त्वेतद् अशेषक्लेशसङ्‌क्षयम् ।  
आविष्कृतं नः क्लिष्टानां किं अन्यद् अनुकंपितम् ॥ २७ ॥  
एतावत्त्वं हि विभुभिः भाव्यं दीनेषु वत्सलैः ।  
यदनुस्मर्यते काले स्वबुद्ध्याभद्ररन्धन ॥ २८ ॥  
येनोपशान्तिर्भूतानां क्षुल्लकानामपीहताम् ।  
अन्तर्हितोऽन्तर्हृदये कस्मान्नो वेद नाशिषः ॥ २९ ॥  
असौ एव वरोऽस्माकं ईप्सितो जगतः पते ।  
प्रसन्नो भगवान्येषां अपवर्गः गुरुर्गतिः ॥ ३० ॥  
वरं वृणीमहेऽथापि नाथ त्वत्परतः परात् ।  
न ह्यन्तस्त्वद् विभूतीनां सोऽनन्त इति गीयसे ॥ ३१ ॥  
पारिजातेऽञ्जसा लब्धे सारङ्‌गोऽन्यन्न सेवते ।  
त्वदङ्‌घ्रिमूलमासाद्य साक्षात्किं किं वृणीमहि ॥ ३२ ॥  
यावत्ते मायया स्पृष्टा भ्रमाम इह कर्मभिः ।  
तावद्भवत् प्रसङ्‌गानां सङ्‌गः स्यान्नो भवे भवे ॥ ३३ ॥  
तुलयाम लवेनापि न स्वर्गं न अपुनर्भवम् ।  
भगवत् सङ्‌गिसङ्‌गस्य मर्त्यानां किमुताशिषः ॥ ३४ ॥  
यत्रेड्यन्ते कथा मृष्टाः तृष्णायाः प्रशमो यतः ।  
निर्वैरं यत्र भूतेषु नोद्वेगो यत्र कश्चन ॥ ३५ ॥  
यत्र नारायणः साक्षाद् भगवान् न्यासिनां गतिः ।  
संस्तूयते सत्कथासु मुक्तसङ्‌गैः पुनः पुनः ॥ ३६ ॥  
तेषां विचरतां पद्भ्यां तीर्थानां पावनेच्छया ।  
भीतस्य किं न रोचेत तावकानां समागमः ॥ ३७ ॥  
वयं तु साक्षाद्भगवन् भवस्य  
प्रियस्य सख्युः क्षणसङ्‌गमेन ।  
सुदुश्चिकित्स्यस्य भवस्य मृत्योः  
भिषक्तमं त्वाद्य गतिं गताः स्म ॥ ३८ ॥  
यन्नः स्वधीतं गुरवः प्रसादिता  
विप्राश्च वृद्धाश्च सदानुवृत्त्या ।  
आर्या नताः सुहृदो भ्रातरश्च  
सर्वाणि भूतान्यनसूययैव ॥ ३९ ॥  
यन्नः सुतप्तं तप एतदीश  
निरन्धसां कालमदभ्रमप्सु ।  
सर्वं तदेतत्पुरुषस्य भूम्नो  
वृणीमहे ते परितोषणाय ॥ ४० ॥  
मनुः स्वयम्भूर्भगवान् भवश्च  
येऽन्ये तपोज्ञानविशुद्धसत्त्वाः ।  
अदृष्टपारा अपि यन्महिम्नः  
स्तुवन्त्यथो त्वात्मसमं गृणीमः ॥ ४१ ॥  
(अनुष्टुप्)  
नमः समाय शुद्धाय पुरुषाय पराय च ।  
वासुदेवाय सत्त्वाय तुभ्यं भगवते नमः ॥ ४२ ॥  
मैत्रेय उवाच -  
इति प्रचेतोभिरभिष्टुतो हरिः  
प्रीतस्तथेत्याह शरण्यवत्सलः ।  
अनिच्छतां यान् अमतृप्तचक्षुषां  
ययौ स्वधामानपवर्गवीर्यः ॥ ४३ ॥  
(अनुष्टुप्)  
अथ निर्याय सलिलात् प्रचेतस उदन्वतः ।  
वीक्ष्याकुप्यन् द्रुमैश्छन्नां गां गां रोद्धुः इवोच्छ्रितैः ॥ ४४ ॥  
ततोऽग्निमारुतौ राजन् अमुञ्चन्मुखतो रुषा ।  
महीं निर्वीरुधं कर्तुं संवर्तक इवात्यये ॥ ४५ ॥  
भस्मसात् क्रियमाणान् तान् द्रुमान् वीक्ष्य पितामहः ।  
आगतः शमयामास पुत्रान् बर्हिष्मतो नयैः ॥ ४६ ॥  
तत्रावशिष्टा ये वृक्षा भीता दुहितरं तदा ।  
उज्जह्रुस्ते प्रचेतोभ्य उपदिष्टाः स्वयम्भुवा ॥ ४७ ॥  
ते च ब्रह्मण आदेशान् मारिषामुपयेमिरे ।  
यस्यां महदवज्ञानाद् अजन्यजनयोनिजः ॥ ४८ ॥  
चाक्षुषे त्वन्तरे प्राप्ते प्राक्सर्गे कालविद्रुते ।  
यः ससर्ज प्रजा इष्टाः स दक्षो दैवचोदितः ॥ ४९ ॥  
यो जायमानः सर्वेषां तेजस्तेजस्विनां रुचा ।  
स्वयोपादत्त दाक्ष्याच्च कर्मणां दक्षमब्रुवन् ॥ ५० ॥  
तं प्रजासर्गरक्षायां अनादिरभिषिच्य च ।  
युयोज युयुजेऽन्यांश्च स वै सर्वप्रजापतीन् ॥ ५१ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे प्राचेतसे चरिते त्रिंशोऽध्यायः ॥ ३० ॥