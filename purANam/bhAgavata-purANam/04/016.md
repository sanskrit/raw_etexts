---
title: ०१६
---
मैत्रेय उवाच -  
(अनुष्टुप्)  
इति ब्रुवाणं नृपतिं गायका मुनिचोदिताः ।  
तुष्टुवुस्तुष्टमनसः तद् वाग् अमृतसेवया ॥ १ ॥  
नालं वयं ते महिमानुवर्णने  
यो देववर्योऽवततार मायया ।  
वेनाङ्‌गजातस्य च पौरुषाणि ते  
वाचस्पतीनामपि बभ्रमुर्धियः ॥ २ ॥  
अथाप्युदारश्रवसः पृथोर्हरेः  
कलावतारस्य कथामृतादृताः ।  
यथोपदेशं मुनिभिः प्रचोदिताः  
श्लाघ्यानि कर्माणि वयं वितन्महि ॥ ३ ॥  
(अनुष्टुप्)  
एष धर्मभृतां श्रेष्ठो लोकं धर्मेऽनुवर्तयन् ।  
गोप्ता च धर्मसेतूनां शास्ता तत्परिपन्थिनाम् ॥ ४ ॥  
एष वै लोकपालानां बिभर्त्येकस्तनौ तनूः ।  
काले काले यथाभागं लोकयोः उभयोर्हितम् ॥ ५ ॥  
वसु काल उपादत्ते काले चायं विमुञ्चति ।  
समः सर्वेषु भूतेषु प्रतपन् सूर्यवद्विभुः ॥ ॥ ६ ॥  
तितिक्षत्यक्रमं वैन्य उपर्याक्रमतामपि ।  
भूतानां करुणः शश्वद् आर्तानां क्षितिवृत्तिमान् ॥ ७ ॥  
देवेऽवर्षत्यसौ देवो नरदेववपुर्हरिः ।  
कृच्छ्रप्राणाः प्रजा ह्येष रक्षिष्यति अञ्जसेन्द्रवत् ॥ ८ ॥  
आप्याययत्यसौ लोकं वदनामृतमूर्तिना ।  
सानुरागावलोकेन विशदस्मितचारुणा ॥ ९ ॥  
अव्यक्तवर्त्मैष निगूढकार्यो  
गम्भीरवेधा उपगुप्तवित्तः ।  
अनन्तमाहात्म्यगुणैकधामा  
पृथुः प्रचेता इव संवृतात्मा ॥ १० ॥  
(अनुष्टुप्)  
दुरासदो दुर्विषह आसन्नोऽपि विदूरवत् ।  
नैवाभिभवितुं शक्यो वेनारण्युत्थितोऽनलः ॥ ११ ॥  
अन्तर्बहिश्च भूतानां पश्यन् कर्माणि चारणैः ।  
उदासीन इवाध्यक्षो वायुरात्मेव देहिनाम् ॥ १२ ॥  
नादण्ड्यं दण्डयत्येष सुतमात्मद्विषामपि ।  
दण्डयत्यात्मजमपि दण्ड्यं धर्मपथे स्थितः ॥ १३ ॥  
अस्याप्रतिहतं चक्रं पृथोरामानसाचलात् ।  
वर्तते भगवानर्को यावत्तपति गोगणैः ॥ १४ ॥  
रञ्जयिष्यति यल्लोकं अयं आत्मविचेष्टितैः ।  
अथ अमुं आहू राजानं मनोरञ्जनकैः प्रजाः ॥ १५ ॥  
दृढव्रतः सत्यसन्धो ब्रह्मण्यो वृद्धसेवकः ।  
शरण्यः सर्वभूतानां मानदो दीनवत्सलः ॥ १६ ॥  
मातृभक्तिः परस्त्रीषु पत्न्यामर्ध इवात्मनः ।  
प्रजासु पितृवत् स्निग्धः किङ्‌करो ब्रह्मवादिनाम् ॥ १७ ॥  
देहिनां आत्मवत्प्रेष्ठः सुहृदां नन्दिवर्धनः ।  
मुक्तसङ्‌गप्रसङ्‌गोऽयं दण्डपाणिः असाधुषु ॥ १८ ॥  
अयं तु साक्षाद्भगवान् त्र्यधीशः  
कूटस्थ आत्मा कलयावतीर्णः ।  
यस्मिन् अविद्यारचितं निरर्थकं  
पश्यन्ति नानात्वमपि प्रतीतम् ॥ १९ ॥  
अयं भुवो मण्डलमोदयाद्रेः  
गोप्तैकवीरो नरदेवनाथः ।  
आस्थाय जैत्रं रथमात्तचापः  
पर्यस्यते दक्षिणतो यथार्कः ॥ २० ॥  
अस्मै नृपालाः किल तत्र तत्र  
बलिं हरिष्यन्ति सलोकपालाः ।  
मंस्यन्त एषां स्त्रिय आदिराजं  
चक्रायुधं तद्यश उद्धरन्त्यः ॥ २१ ॥  
अयं महीं गां दुदुहेऽधिराजः  
प्रजापतिर्वृत्तिकरः प्रजानाम् ।  
यो लीलयाद्रीन् स्वशरासकोट्या  
भिन्दन् समां गामकरोद्यथेन्द्रः ॥ २२ ॥  
विस्फूर्जयन्नाजगवं धनुः स्वयं  
यदाचरत्क्ष्मामविषह्यमाजौ ।  
तदा निलिल्युर्दिशि दिश्यसन्तो  
लाङ्‌गूलमुद्यम्य यथा मृगेन्द्रः ॥ २३ ॥  
एषोऽश्वमेधान् शतमाजहार  
सरस्वती प्रादुरभावि यत्र ।  
अहारषीद्यस्य हयं पुरन्दरः  
शतक्रतुश्चरमे वर्तमाने ॥ २४ ॥  
एष स्वसद्‌मोपवने समेत्य  
सनत्कुमारं भगवन्तमेकम् ।  
आराध्य भक्त्यालभतामलं तद्  
ज्ञानं यतो ब्रह्म परं विदन्ति ॥ २५ ॥  
(अनुष्टुप्)  
तत्र तत्र गिरस्तास्ता इति विश्रुतविक्रमः ।  
श्रोष्यत्यात्माश्रिता गाथाः पृथुः पृथुपराक्रमः ॥ २६ ॥  
दिशो विजित्याप्रतिरुद्धचक्रः  
स्वतेजसोत्पाटितलोकशल्यः ।  
सुरासुरेन्द्रैरुपगीयमान  
महानुभावो भविता पतिर्भुवः ॥ २७ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे षोडशोऽध्यायः ॥ १६ ॥