---
title: ००९
---
मैत्रेय उवाच -  
ते एवमुत्सन्नभया उरुक्रमे  
कृतावनामाः प्रययुस्त्रिविष्टपम् ।  
सहस्रशीर्षापि ततो गरुत्मता  
मधोर्वनं भृत्यदिदृक्षया गतः ॥ १ ॥  
स वै धिया योगविपाकतीव्रया  
हृत्पद्मकोशे स्फुरितं तडित्प्रभम् ।  
तिरोहितं सहसैवोपलक्ष्य  
बहिःस्थितं तदवस्थं ददर्श ॥ २ ॥  
तद्दर्शनेनागतसाध्वसः क्षितौ  
अवन्दताङ्‌गं विनमय्य दण्डवत् ।  
दृग्भ्यां प्रपश्यन् प्रपिबन्निवार्भकः  
चुम्बन्निवास्येन भुजैरिवाश्लिषन् ॥ ३ ॥  
स तं विवक्षन्तमतद्विदं हरिः  
ज्ञात्वास्य सर्वस्य च हृद्यवस्थितः ।  
कृताञ्जलिं ब्रह्ममयेन कम्बुना  
पस्पर्श बालं कृपया कपोले ॥ ४ ॥  
स वै तदैव प्रतिपादितां गिरं  
दैवीं परिज्ञातपरात्मनिर्णयः ।  
तं भक्तिभावोऽभ्यगृणादसत्वरं  
परिश्रुतोरुश्रवसं ध्रुवक्षितिः ॥ ५ ॥  
ध्रुव उवाच -  
योऽन्तः प्रविश्य मम वाचमिमां प्रसुप्तां  
संजीवयत्यखिलशक्तिधरः स्वधाम्ना ।  
अन्यांश्च हस्तचरणश्रवणत्वगादीन्  
प्राणान्नमो भगवते पुरुषाय तुभ्यम् ॥ ६ ॥  
एकस्त्वमेव भगवन् इदमात्मशक्त्या  
मायाख्ययोरुगुणया महदाद्यशेषम् ।  
सृष्ट्वानुविश्य पुरुषस्तदसद्गुणेषु  
नानेव दारुषु विभावसुवद्विभासि ॥ ७ ॥  
त्वद्दत्तया वयुनयेदमचष्ट विश्वं  
सुप्तप्रबुद्ध इव नाथ भवत्प्रपन्नः ।  
तस्यापवर्ग्यशरणं तव पादमूलं  
विस्मर्यते कृतविदा कथमार्तबन्धो ॥ ८ ॥  
नूनं विमुष्टमतयस्तव मायया ते  
ये त्वां भवाप्ययविमोक्षणमन्यहेतोः ।  
अर्चन्ति कल्पकतरुं कुणपोपभोग्यम्  
इच्छन्ति यत्स्पर्शजं निरयेऽपि नॄणाम् ॥ ९ ॥  
या निर्वृतिस्तनुभृतां तव पादपद्म  
ध्यानाद्भवज्जनकथाश्रवणेन वा स्यात् ।  
सा ब्रह्मणि स्वमहिमन्यपि नाथ मा भूत्  
किं त्वन्तकासिलुलितात्पततां विमानात् ॥ १० ॥  
भक्तिं मुहुः प्रवहतां त्वयि मे प्रसङ्‌गो  
भूयादनन्त महतां अमलाशयानाम् ।  
येनाञ्जसोल्बणमुरुव्यसनं भवाब्धिं  
नेष्ये भवद्गुणकथामृतपानमत्तः ॥ ११ ॥  
ते न स्मरन्त्यतितरां प्रियमीश मर्त्यं  
ये चान्वदः सुतसुहृद्गृहवित्तदाराः ।  
ये त्वब्जनाभ भवदीयपदारविन्द  
सौगन्ध्यलुब्धहृदयेषु कृतप्रसङ्‌गाः ॥ १२ ॥  
तिर्यङ्‌नगद्विजसरीसृपदेवदैत्य  
मर्त्यादिभिः परिचितं सदसद्विशेषम् ।  
रूपं स्थविष्ठमज ते महदाद्यनेकं  
नातः परं परम वेद्मि न यत्र वादः ॥ १३ ॥  
कल्पान्त एतदखिलं जठरेण गृह्णन्  
शेते पुमान् स्वदृगनन्तसखस्तदङ्‌के ।  
यन्नाभिसिन्धुरुहकाञ्चन लोकपद्म  
गर्भे द्युमान्भगवते प्रणतोऽस्मि तस्मै ॥ १४ ॥  
त्वं नित्यमुक्तपरिशुद्धविबुद्ध आत्मा  
कूटस्थ आदिपुरुषो भगवान् त्र्यधीशः ।  
यद्बुद्ध्यवस्थितिमखण्डितया स्वदृष्ट्या  
द्रष्टा स्थितावधिमखो व्यतिरिक्त आस्से ॥ १५ ॥  
यस्मिन् विरुद्धगतयो ह्यनिशं पतन्ति  
विद्यादयो विविधशक्तय आनुपूर्व्यात् ।  
तद्ब्रह्म विश्वभवमेकमनन्तमाद्यम्  
आनन्दमात्रमविकारमहं प्रपद्ये ॥ १६ ॥  
सत्याशिषो हि भगवन् तव पादपद्मम्  
आशीस्तथानुभजतः पुरुषार्थमूर्तेः ।  
अप्येवमर्य भगवान्परिपाति दीनान्  
वाश्रेव वत्सकमनुग्रहकातरोऽस्मान् ॥ १७ ॥  
मैत्रेय उवाच -  
(अनुष्टुप्)  
अथाभिष्टुत एवं वै सत्सङ्‌कल्पेन धीमता ।  
भृत्यानुरक्तो भगवान् प्रतिनन्द्येदमब्रवीत् ॥ १८ ॥  
श्रीभगवानुवाच -  
वेदाहं ते व्यवसितं हृदि राजन्यबालक ।  
तत्प्रयच्छामि भद्रं ते दुरापं अपि सुव्रत ॥ १९ ॥  
नान्यैरधिष्ठितं भद्र यद्भ्राजिष्णु ध्रुवक्षिति ।  
यत्र ग्रहर्क्षताराणां ज्योतिषां चक्रमाहितम् ॥ २० ॥  
मेढ्यां गोचक्रवत्स्थास्नु परस्तात्कल्पवासिनाम् ।  
धर्मोऽग्निः कश्यपः शुक्रो मुनयो ये वनौकसः ।  
चरन्ति दक्षिणीकृत्य भ्रमन्तो यत्सतारकाः ॥ २१ ॥  
प्रस्थिते तु वनं पित्रा दत्त्वा गां धर्मसंश्रयः ।  
षट्त्रिंशद्‌ वर्षसाहस्रं रक्षिताव्याहतेन्द्रियः ॥ २२ ॥  
त्वद्भ्रातर्युत्तमे नष्टे मृगयायां तु तन्मनाः ।  
अन्वेषन्ती वनं माता दावाग्निं सा प्रवेक्ष्यति ॥ २३ ॥  
इष्ट्वा मां यज्ञहृदयं यज्ञैः पुष्कलदक्षिणैः ।  
भुक्त्वा चेहाशिषः सत्या अन्ते मां संस्मरिष्यसि ॥ २४ ॥  
ततो गन्तासि मत्स्थानं सर्वलोकनमस्कृतम् ।  
उपरिष्टादृषिभ्यस्त्वं यतो नावर्तते गतः ॥ २५ ॥  
मैत्रेय उवाच -  
इत्यर्चितः स भगवान् अतिदिश्यात्मनः पदम् ।  
बालस्य पश्यतो धाम स्वं अगाद् गरुडध्वजः ॥ २६ ॥  
सोऽपि सङ्‌कल्पजं विष्णोः पादसेवोपसादितम् ।  
प्राप्य सङ्‌कल्पनिर्वाणं नातिप्रीतोऽभ्यगात्पुरम् ॥ २७ ॥  
विदुर उवाच -  
सुदुर्लभं यत्परमं पदं हरेः  
मायाविनस्तत् चरणार्चनार्जितम् ।  
लब्ध्वाप्यसिद्धार्थमिवैकजन्मना  
कथं स्वमात्मानममन्यतार्थवित् ॥ २८ ॥  
मैत्रेय उवाच -  
(अनुष्टुप्)  
मातुः सपत्न्या वाग्बाणैः हृदि विद्धस्तु तान् स्मरन् ।  
नैच्छन्मुक्तिपतेर्मुक्तिं तस्मात् तापमुपेयिवान् ॥ २९ ॥  
ध्रुव उवाच -  
समाधिना नैकभवेन यत्पदं  
विदुः सनन्दादय ऊर्ध्वरेतसः ।  
मासैरहं षड्‌भिरमुष्य पादयोः  
छायामुपेत्यापगतः पृथङ्‌मतिः ॥ ३० ॥  
(अनुष्टुप्)  
अहो बत ममानात्म्यं मन्दभाग्यस्य पश्यत ।  
भवच्छिदः पादमूलं गत्वा याचे यदन्तवत् ॥ ३१ ॥  
मतिर्विदूषिता देवैः पतद्‌भिः असहिष्णुभिः ।  
यो नारदवचस्तथ्यं नाग्राहिषमसत्तमः ॥ ३२ ॥  
दैवीं मायामुपाश्रित्य प्रसुप्त इव भिन्नदृक् ।  
तप्ये द्वितीयेऽप्यसति भ्रातृभ्रातृव्यहृद्रुजा ॥ ३३ ॥  
मयैतत्प्रार्थितं व्यर्थं चिकित्सेव गतायुषि ।  
प्रसाद्य जगदात्मानं तपसा दुष्प्रसादनम् ।  
भवच्छिदमयाचेऽहं भवं भाग्यविवर्जितः ॥ ३४ ॥  
स्वाराज्यं यच्छतो मौढ्यान् मानो मे भिक्षितो बत ।  
ईश्वरात्क्षीणपुण्येन फलीकारानिवाधनः ॥ ३५ ॥  
मैत्रेय उवाच -  
न वै मुकुन्दस्य पदारविन्दयो  
रजोजुषस्तात भवादृशा जनाः ।  
वाञ्छन्ति तद्दास्यमृतेऽर्थमात्मनो  
यदृच्छया लब्धमनःसमृद्धयः ॥ ३६ ॥  
(अनुष्टुप्)  
आकर्ण्यात्मजमायान्तं सम्परेत्य यथाऽऽगतम् ।  
राजा न श्रद्दधे भद्रं अभद्रस्य कुतो मम ॥ ३७ ॥  
श्रद्धाय वाक्यं देवर्षेः हर्षवेगेन धर्षितः ।  
वार्ताहर्तुरतिप्रीतो हारं प्रादान्महाधनम् ॥ ३८ ॥  
सदश्वं रथमारुह्य कार्तस्वरपरिष्कृतम् ।  
ब्राह्मणैः कुलवृद्धैश्च पर्यस्तोऽमात्यबन्धुभिः ॥ ३९ ॥  
शङ्‌खदुन्दुभिनादेन ब्रह्मघोषेण वेणुभिः ।  
निश्चक्राम पुरात् तूर्णं आत्मजाभीक्षणोत्सुकः ॥ ४० ॥  
सुनीतिः सुरुचिश्चास्य महिष्यौ रुक्मभूषिते ।  
आरुह्य शिबिकां सार्धं उत्तमेनाभिजग्मतुः ॥ ४१ ॥  
तं दृष्ट्वोपवनाभ्याश आयान्तं तरसा रथात् ।  
अवरुह्य नृपस्तूर्णं आसाद्य प्रेमविह्वलः ॥ ४२ ॥  
परिरेभेऽङ्‌गजं दोर्भ्यां दीर्घोत्कण्ठमनाः श्वसन् ।  
विष्वक्सेनाङ्‌घ्रिसंस्पर्श हताशेषाघबन्धनम् ॥ ४३ ॥  
अथाजिघ्रन् मुहुर्मूर्ध्नि शीतैर्नयनवारिभिः ।  
स्नापयामास तनयं जातोद्दाममनोरथः ॥ ४४ ॥  
अभिवन्द्य पितुः पादौ आशीर्भिश्चाभिमन्त्रितः ।  
ननाम मातरौ शीर्ष्णा सत्कृतः सज्जनाग्रणीः ॥ ४५ ॥  
सुरुचिस्तं समुत्थाप्य पादावनतमर्भकम् ।  
परिष्वज्याह जीवेति बाष्पगद्गदया गिरा ॥ ४६ ॥  
यस्य प्रसन्नो भगवान् गुणैर्मैत्र्यादिभिर्हरिः ।  
तस्मै नमन्ति भूतानि निम्नमाप इव स्वयम् ॥ ४७ ॥  
उत्तमश्च ध्रुवश्चोभौ अन्योन्यं प्रेमविह्वलौ ।  
अङ्‌गसङ्‌गाद् उत्पुलकौ अस्रौघं मुहुरूहतुः ॥ ४८ ॥  
सुनीतिरस्य जननी प्राणेभ्योऽपि प्रियं सुतम् ।  
उपगुह्य जहावाधिं तदङ्‌गस्पर्शनिर्वृता ॥ ४९ ॥  
पयः स्तनाभ्यां सुस्राव नेत्रजैः सलिलैः शिवैः ।  
तदाभिषिच्यमानाभ्यां वीर वीरसुवो मुहुः ॥ ५० ॥  
तां शशंसुर्जना राज्ञीं दिष्ट्या ते पुत्र आर्तिहा ।  
प्रतिलब्धश्चिरं नष्टो रक्षिता मण्डलं भुवः ॥ ५१ ॥  
अभ्यर्चितस्त्वया नूनं भगवान् प्रणतार्तिहा ।  
यदनुध्यायिनो धीरा मृत्युं जिग्युः सुदुर्जयम् ॥ ५२ ॥  
लाल्यमानं जनैरेवं ध्रुवं सभ्रातरं नृपः ।  
आरोप्य करिणीं हृष्टः स्तूयमानोऽविशत्पुरम् ॥ ५३ ॥  
तत्र तत्रोपसङ्‌कॢप्तैः लसन् मकरतोरणैः ।  
सवृन्दैः कदलीस्तम्भैः पूगपोतैश्च तद्विधैः ॥ ५४ ॥  
चूतपल्लववासःस्रङ्‌ मुक्तादामविलम्बिभिः ।  
उपस्कृतं प्रतिद्वारं अपां कुम्भैः सदीपकैः ॥ ५५ ॥  
प्राकारैः गोपुरागारैः शातकुम्भपरिच्छदैः ।  
सर्वतोऽलङ्‌कृतं श्रीमद् विमानशिखरद्युभिः ॥ ५६ ॥  
मृष्टचत्वररथ्याट्ट मार्गं चन्दनचर्चितम् ।  
लाजाक्षतैः पुष्पफलैः तण्डुलैर्बलिभिर्युतम् ॥ ५७ ॥  
ध्रुवाय पथि दृष्टाय तत्र तत्र पुरस्त्रियः ।  
सिद्धार्थाक्षतदध्यम्बु दूर्वापुष्पफलानि च ॥ ५८ ॥  
उपजह्रुः प्रयुञ्जाना वात्सल्यादाशिषः सतीः ।  
शृण्वन् तद्वल्गुगीतानि प्राविशद्भवनं पितुः ॥ ५९ ॥  
महामणिव्रातमये स तस्मिन् भवनोत्तमे ।  
लालितो नितरां पित्रा न्यवसद् दिवि देववत् ॥ ६० ॥  
पयःफेननिभाः शय्या दान्ता रुक्मपरिच्छदाः ।  
आसनानि महार्हाणि यत्र रौक्मा उपस्कराः ॥ ६१ ॥  
यत्र स्फटिककुड्येषु महामारकतेषु च ।  
मणिप्रदीपा आभान्ति ललनारत्नसंयुताः ॥ ६२ ॥  
उद्यानानि च रम्याणि विचित्रैरमरद्रुमैः ।  
कूजद्विहङ्‌गमिथुनैः गायन्मत्तमधुव्रतैः ॥ ६३ ॥  
वाप्यो वैदूर्यसोपानाः पद्मोत्पलकुमुद्वतीः ।  
हंसकारण्डवकुलैः जुष्टाश्चक्राह्वसारसैः ॥ ६४ ॥  
उत्तानपादो राजर्षिः प्रभावं तनयस्य तम् ।  
श्रुत्वा दृष्ट्वाद्भुततमं प्रपेदे विस्मयं परम् ॥ ६५ ॥  
वीक्ष्योढवयसं तं च प्रकृतीनां च सम्मतम् ।  
अनुरक्तप्रजं राजा ध्रुवं चक्रे भुवः पतिम् ॥ ६६ ॥  
आत्मानं च प्रवयसं आकलय्य विशाम्पतिः ।  
वनं विरक्तः प्रातिष्ठद् विमृशन्नात्मनो गतिम् ॥ ६७ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे ध्रुवराज्याभिषेक वर्णनं नाम नवमोऽध्यायः ॥ ९ ॥