---
title: ०२२
---
मैत्रेय उवाच -  
(अनुष्टुप्)  
जनेषु प्रगृणत्स्वेवं पृथुं पृथुलविक्रमम् ।  
तत्रोपजग्मुर्मुनयः चत्वारः सूर्यवर्चसः ॥ १ ॥  
तांस्तु सिद्धेश्वरान् राजा व्योम्नोऽवतरतोऽर्चिषा ।  
लोकानपापान् कुर्वत्या सानुगोऽचष्ट लक्षितान् ॥ २ ॥  
तद्दर्शनोद्गतान् प्राणान् प्रत्यादित्सुरिवोत्थितः ।  
ससदस्यानुगो वैन्य इन्द्रियेशो गुणानिव ॥ ३ ॥  
गौरवाद्यन्त्रितः सभ्यः प्रश्रयानतकन्धरः ।  
विधिवत्पूजयां चक्रे गृहीताध्यर्हणासनान् ॥ ४ ॥  
तत्पादशौचसलिलैः आर्जितालकबन्धनः ।  
तत्र शीलवतां वृत्तं आचरन् मानयन्निव ॥ ५ ॥  
हाटकासन आसीनान् स्वधिष्ण्येष्विव पावकान् ।  
श्रद्धासंयमसंयुक्तः प्रीतः प्राह भवाग्रजान् ॥ ॥ ६ ॥  
पृथुरुवाच -  
अहो आचरितं किं मे मङ्‌गलं मङ्‌गलायनाः ।  
यस्य वो दर्शनं ह्यासीद् दुर्दर्शानां च योगिभिः ॥ ७ ॥  
किं तस्य दुर्लभतरं इह लोके परत्र च ।  
यस्य विप्राः प्रसीदन्ति शिवो विष्णुश्च सानुगः ॥ ८ ॥  
नैव लक्षयते लोको लोकान् पर्यटतोऽपि यान् ।  
यथा सर्वदृशं सर्व आत्मानं येऽस्य हेतवः ॥ ९ ॥  
अधना अपि ते धन्याः साधवो गृहमेधिनः ।  
यद्गृहा ह्यर्हवर्याम्बु तृणभूमीश्वरावराः ॥ १० ॥  
व्यालालयद्रुमा वै तेऽपि अरिक्ताखिलसम्पदः ।  
यद्गृहास्तीर्थपादीय पादतीर्थविवर्जिताः ॥ ११ ॥  
स्वागतं वो द्विजश्रेष्ठा यद्व्रतानि मुमुक्षवः ।  
चरन्ति श्रद्धया धीरा बाला एव बृहन्ति च ॥ १२ ॥  
कच्चिन्नः कुशलं नाथा इन्द्रियार्थार्थवेदिनाम् ।  
व्यसनावाप एतस्मिन् पतितानां स्वकर्मभिः ॥ १३ ॥  
भवत्सु कुशलप्रश्न आत्मारामेषु नेष्यते ।  
कुशलाकुशला यत्र न सन्ति मतिवृत्तयः ॥ १४ ॥  
तदहं कृतविश्रम्भः सुहृदो वस्तपस्विनाम् ।  
सम्पृच्छे भव एतस्मिन् क्षेमः केनाञ्जसा भवेत् ॥ १५ ॥  
व्यक्तमात्मवतामात्मा भगवान् आत्मभावनः ।  
स्वानां अनुग्रहायेमां सिद्धरूपी चरत्यजः ॥ १ ॥ ६ ॥  
मैत्रेय उवाच -  
पृथोस्तत्सूक्तमाकर्ण्य सारं सुष्ठु मितं मधु ।  
स्मयमान इव प्रीत्या कुमारः प्रत्युवाच ह ॥ १७ ॥  
सनत्कुमार उवाच -  
साधु पृष्टं महाराज सर्वभूतहितात्मना ।  
भवता विदुषा चापि साधूनां मतिरीदृशी ॥ १८ ॥  
सङ्‌गमः खलु साधूनां उभयेषां च सम्मतः ।  
यत्सम्भाषणसम्प्रश्नः सर्वेषां वितनोति शम् ॥ १९ ॥  
अस्त्येव राजन् भवतो मधुद्विषः  
पादारविन्दस्य गुणानुवादने ।  
रतिर्दुरापा विधुनोति नैष्ठिकी  
कामं कषायं मलमन्तरात्मनः ॥ २० ॥  
शास्त्रेष्वियानेव सुनिश्चितो नृणां  
क्षेमस्य सध्र्यग्विमृशेषु हेतुः ।  
असङ्‌ग आत्मव्यतिरिक्त आत्मनि  
दृढा रतिर्ब्रह्मणि निर्गुणे च या ॥ २१ ॥  
सा श्रद्धया भगवद्धर्मचर्यया  
जिज्ञासयाऽऽध्यात्मिकयोगनिष्ठया ।  
योगेश्वरोपासनया च नित्यं  
पुण्यश्रवःकथया पुण्यया च ॥ २२ ॥  
अर्थेन्द्रियारामसगोष्ठ्यतृष्णया  
तत्सम्मतानामपरिग्रहेण च ।  
विविक्तरुच्या परितोष आत्मन्  
विना हरेर्गुणपीयूषपानात् ॥ २३ ॥  
अहिंसया पारमहंस्यचर्यया  
स्मृत्या मुकुन्दाचरिताग्र्यसीधुना ।  
यमैरकामैर्नियमैश्चाप्यनिन्दया  
निरीहया द्वन्द्वतितिक्षया च ॥ २४ ॥  
हरेर्मुहुस्तत्परकर्णपूर  
गुणाभिधानेन विजृम्भमाणया ।  
भक्त्या ह्यसङ्‌गः सदसत्यनात्मनि  
स्यान्निर्गुणे ब्रह्मणि चाञ्जसा रतिः ॥ २५ ॥  
यदा रतिर्ब्रह्मणि नैष्ठिकी पुमान्  
आचार्यवान् ज्ञानविरागरंहसा ।  
दहत्यवीर्यं हृदयं जीवकोशं  
पञ्चात्मकं योनिमिवोत्थितोऽग्निः ॥ २६ ॥  
दग्धाशयो मुक्तसमस्ततद्गुणो  
नैवात्मनो बहिरन्तर्विचष्टे ।  
परात्मनोर्यद् व्यवधानं पुरस्तात्  
स्वप्ने यथा पुरुषस्तद्विनाशे ॥ २७ ॥  
(अनुष्टुप्)  
आत्मानमिन्द्रियार्थं च परं यदुभयोरपि ।  
सत्याशय उपाधौ वै पुमान् पश्यति नान्यदा ॥ २८ ॥  
निमित्ते सति सर्वत्र जलादौ अपि पूरुषः ।  
आत्मनश्च परस्यापि भिदां पश्यति नान्यदा ॥ २९ ॥  
इन्द्रियैर्विषयाकृष्टैः आक्षिप्तं ध्यायतां मनः ।  
चेतनां हरते बुद्धेः स्तम्बस्तोयमिव ह्रदात् ॥ ३० ॥  
भ्रश्यत्यनु स्मृतिश्चित्तं ज्ञानभ्रंशः स्मृतिक्षये ।  
तद्रोधं कवयः प्राहुः आत्मापह्नवमात्मनः ॥ ३१ ॥  
नातः परतरो लोके पुंसः स्वार्थव्यतिक्रमः ।  
यदध्यन्यस्य प्रेयस्त्वं आत्मनः स्वव्यतिक्रमात् ॥ ३२ ॥  
अर्थेन्द्रियार्थाभिध्यानं सर्वार्थापह्नवो नृणाम् ।  
भ्रंशितो ज्ञानविज्ञानाद् येनाविशति मुख्यताम् ॥ ३३ ॥  
न कुर्यात्कर्हिचित्सङ्‌गं तमस्तीव्रं तितीरिषुः ।  
धर्मार्थकाममोक्षाणां यदत्यन्तविघातकम् ॥ ३४ ॥  
तत्रापि मोक्ष एवार्थ आत्यन्तिकतयेष्यते ।  
त्रैवर्ग्योऽर्थो यतो नित्यं कृतान्तभयसंयुतः ॥ ३५ ॥  
परेऽवरे च ये भावा गुणव्यतिकरादनु ।  
न तेषां विद्यते क्षेमं ईशविध्वंसिताशिषाम् ॥ ३ ॥ ६ ॥  
तत्त्वं नरेन्द्र जगतामथ तस्थूषां च  
देहेन्द्रियासुधिषणात्मभिरावृतानाम् ।  
यः क्षेत्रवित्तपतया हृदि विश्वगाविः  
प्रत्यक् चकास्ति भगवान् तमवेहि सोऽस्मि ॥ ३७ ॥  
यस्मिन्निदं सदसदात्मतया विभाति  
माया विवेकविधुति स्रजि वाहिबुद्धिः ।  
तं नित्यमुक्तपरिशुद्धविशुद्धतत्त्वं  
प्रत्यूढकर्मकलिलप्रकृतिं प्रपद्ये ॥ ३८ ॥  
यत्पादपङ्‌कजपलाशविलासभक्त्या  
कर्माशयं ग्रथितमुद्ग्रथयन्ति सन्तः ।  
तद्वन्न रिक्तमतयो यतयोऽपि रुद्ध  
स्रोतोगणास्तमरणं भज वासुदेवम् ॥ ३९ ॥  
कृच्छ्रो महानिह भवार्णवमप्लवेशां  
षड्वर्गनक्रमसुखेन तितीर्षन्ति ।  
तत्त्वं हरेर्भगवतो भजनीयमङ्‌घ्रिं  
कृत्वोडुपं व्यसनमुत्तर दुस्तरार्णम् ॥ ४० ॥  
मैत्रेय उवाच -  
(अनुष्ट्प्)  
स एवं ब्रह्मपुत्रेण कुमारेणात्ममेधसा ।  
दर्शितात्मगतिः सम्यक् प्रशस्योवाच तं नृपः ॥ ४१ ॥  
राजोवाच -  
कृतो मेऽनुग्रहः पूर्वं हरिणाऽऽर्तानुकम्पिना ।  
तमापादयितुं ब्रह्मन् भगवन् यूयमागताः ॥ ४२ ॥  
निष्पादितश्च कार्त्स्न्येन भगवद्‌भिः घृणालुभिः ।  
साधूच्छिष्टं हि मे सर्वं आत्मना सह किं ददे ॥ ४३ ॥  
प्राणा दाराः सुता ब्रह्मन् गुहाश्च सपरिच्छदाः ।  
राज्यं बलं मही कोश इति सर्वं निवेदितम् ॥ ४४ ॥  
सैनापत्यं च राज्यं च दण्डनेतृत्वमेव च ।  
सर्व लोकाधिपत्यं च वेदशास्त्रविदर्हति ॥ ४५ ॥  
स्वमेव ब्राह्मणो भुङ्‌क्ते स्वं वस्ते स्वं ददाति च ।  
तस्यैवानुग्रहेणान्नं भुञ्जते क्षत्रियादयः ॥ ४६ ॥  
यैरीदृशी भगवतो गतिरात्मवादे  
एकान्ततो निगमिभिः प्रतिपादिता नः ।  
तुष्यन्त्वदभ्रकरुणाः स्वकृतेन नित्यं  
को नाम तत्प्रतिकरोति विनोदपात्रम् ॥ ४७ ॥  
मैत्रेय उवाच -  
(अनुष्टुप्)  
ते आत्मयोगपतय आदिराजेन पूजिताः ।  
शीलं तदीयं शंसन्तः खेऽभूवन् मिषतां नृणाम् ॥ ४८ ॥  
वैन्यस्तु धुर्यो महतां संस्थित्याध्यात्मशिक्षया ।  
आप्तकामं इवात्मानं मेन आत्मन्यवस्थितः ॥ ४९ ॥  
कर्माणि च यथाकालं यथादेशं यथाबलम् ।  
यथोचितं यथावित्तं अकरोद्ब्रह्मसात्कृतम् ॥ ५० ॥  
फलं ब्रह्मणि विन्यस्य निर्विषङ्‌गः समाहितः ।  
कर्माध्यक्षं च मन्वान आत्मानं प्रकृतेः परम् ॥ ५१ ॥  
गृहेषु वर्तमानोऽपि स साम्राज्यश्रियान्वितः ।  
नासज्जतेन्द्रियार्थेषु निरहंमतिरर्कवत् ॥ ५२ ॥  
एवं अध्यात्मयोगेन कर्माणि अनुसमाचरन् ।  
पुत्रान् उत्पादयामास पञ्चार्चिष्यात्मसम्मतान् ॥ ५३ ॥  
विजिताश्वं धूम्रकेशं हर्यक्षं द्रविणं वृकम् ।  
सर्वेषां लोकपालानां दधारैकः पृथुर्गुणान् ॥ ५४ ॥  
गोपीथाय जगत्सृष्टेः काले स्वे स्वेऽच्युतात्मकः ।  
मनोवाग् वृत्तिभिः सौम्यैः गुणैः संरञ्जयन् प्रजाः ॥ ५५ ॥  
राजेत्यधान् नामधेयं सोमराज इवापरः ।  
सूर्यवद्विसृजन्गृह्णन् प्रतपंश्च भुवो वसु ॥ ५६ ॥  
दुर्धर्षस्तेजसेवाग्निः महेन्द्र इव दुर्जयः ।  
तितिक्षया धरित्रीव द्यौरिवाभीष्टदो नृणाम् ॥ ५७ ॥  
वर्षति स्म यथाकामं पर्जन्य इव तर्पयन् ।  
समुद्र इव दुर्बोधः सत्त्वेनाचलराडिव ॥ ५८ ॥  
धर्मराडिव शिक्षायां आश्चर्ये हिमवानिव ।  
कुवेर इव कोशाढ्यो गुप्तार्थो वरुणो यथा ॥ ५९ ॥  
मातरिश्वेव सर्वात्मा बलेन महसौजसा ।  
अविषह्यतया देवो भगवान् भूतराडिव । ॥ ६० ॥  
कन्दर्प इव सौन्दर्ये मनस्वी मृगराडिव ।  
वात्सल्ये मनुवन्नॄणां प्रभुत्वे भगवानजः । ॥ ६१ ॥  
बृहस्पतिर्ब्रह्मवादे आत्मवत्त्वे स्वयं हरिः ।  
भक्त्या गोगुरुविप्रेषु विष्वक्सेनानुवर्तिषु । ॥ ६२ ॥  
ह्रिया प्रश्रयशीलाभ्यां आत्मतुल्यः परोद्यमे । ॥ ६२ ॥  
कीर्त्योर्ध्वगीतया पुम्भिः त्रैलोक्ये तत्र तत्र ह ।  
प्रविष्टः कर्णरन्ध्रेषु स्त्रीणां रामः सतामिव । ॥ ६३ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे पृथुचरिते द्वाविंशोऽध्यायः ॥ २२ ॥