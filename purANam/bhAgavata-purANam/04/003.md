---
title: ००३
---
मैत्रेय उवाच -  
(अनुष्टुप्)  
सदा विद्विषतोरेवं कालो वै ध्रियमाणयोः ।  
जामातुः श्वशुरस्यापि सुमहानतिचक्रमे ॥ १ ॥  
यदाभिषिक्तो दक्षस्तु ब्रह्मणा परमेष्ठिना ।  
प्रजापतीनां सर्वेषां आधिपत्ये स्मयोऽभवत् ॥ २ ॥  
इष्ट्वा स वाजपेयेन ब्रह्मिष्ठानभिभूय च ।  
बृहस्पतिसवं नाम समारेभे क्रतूत्तमम् ॥ ३ ॥  
तस्मिन् ब्रह्मर्षयः सर्वे देवर्षिपितृदेवताः ।  
आसन् कृतस्वस्त्ययनाः तत्पत्न्यश्च सभर्तृकाः ॥ ४ ॥  
तदुपश्रुत्य नभसि खेचराणां प्रजल्पताम् ।  
सती दाक्षायणी देवी पितृयज्ञमहोत्सवम् ॥ ५ ॥  
व्रजन्तीः सर्वतो दिग्भ्य उपदेववरस्त्रियः ।  
विमानयानाः सप्रेष्ठा निष्ककण्ठीः सुवाससः ॥ ॥ ६ ॥  
दृष्ट्वा स्वनिलयाभ्याशे लोलाक्षीर्मृष्टकुण्डलाः ।  
पतिं भूतपतिं देवं औत्सुक्यादभ्यभाषत ॥ ७ ॥  
सत्युवाच -  
प्रजापतेस्ते श्वशुरस्य साम्प्रतं  
निर्यापितो यज्ञमहोत्सवः किल ।  
वयं च तत्राभिसराम वाम ते  
यद्यर्थितामी विबुधा व्रजन्ति हि ॥ ८ ॥  
तस्मिन् भगिन्यो मम भर्तृभिः स्वकैः  
ध्रुवं गमिष्यन्ति सुहृद्दिदृक्षवः ।  
अहं च तस्मिन् भवताभिकामये  
सहोपनीतं परिबर्हमर्हितुम् ॥ ९ ॥  
तत्र स्वसॄर्मे ननु भर्तृसम्मिता  
मातृष्वसॄः क्लिन्नधियं च मातरम् ।  
द्रक्ष्ये चिरोत्कण्ठमना महर्षिभिः  
उन्नीयमानं च मृडाध्वरध्वजम् ॥ १० ॥  
त्वय्येतदाश्चर्यमजात्ममायया  
विनिर्मितं भाति गुणत्रयात्मकम् ।  
तथाप्यहं योषिदतत्त्वविच्च ते  
दीना दिदृक्षे भव मे भवक्षितिम् ॥ ११ ॥  
पश्य प्रयान्तीरभवान्ययोषितो  
ऽप्यलङ्‌कृताः कान्तसखा वरूथशः ।  
यासां व्रजद्‌भिः शितिकण्ठ मण्डितं  
नभो विमानैः कलहंसपाण्डुभिः ॥ १२ ॥  
कथं सुतायाः पितृगेहकौतुकं  
निशम्य देहः सुरवर्य नेङ्‌गते ।  
अनाहुता अप्यभियन्ति सौहृदं  
भर्तुर्गुरोर्देहकृतश्च केतनम् ॥ १३ ॥  
तन्मे प्रसीदेदममर्त्य वाञ्छितं  
कर्तुं भवान्कारुणिको बतार्हति ।  
त्वयात्मनोऽर्धेऽहमदभ्रचक्षुषा  
निरूपिता मानुगृहाण याचितः ॥ १४ ॥  
ऋषिरुवाच -  
एवं गिरित्रः प्रिययाभिभाषितः  
प्रत्यभ्यधत्त प्रहसन् सुहृत्प्रियः ।  
संस्मारितो मर्मभिदः कुवागिषून्  
यानाह को विश्वसृजां समक्षतः ॥ १५ ॥  
श्रीभगवानुवाच -  
त्वयोदितं शोभनमेव शोभने  
अनाहुता अप्यभियन्ति बन्धुषु ।  
ते यद्यनुत्पादितदोषदृष्टयो  
बलीयसान् आत्म्यमदेन मन्युना ॥ १६ ॥  
विद्यातपोवित्तवपुर्वयःकुलैः  
सतां गुणैः षड्‌भिरसत्तमेतरैः ।  
स्मृतौ हतायां भृतमानदुर्दृशः  
स्तब्धा न पश्यन्ति हि धाम भूयसाम् ॥ १७ ॥  
नैतादृशानां स्वजनव्यपेक्षया  
गृहान् प्रतीयादनवस्थितात्मनाम् ।  
येऽभ्यागतान् वक्रधियाभिचक्षते  
आरोपितभ्रूभिरमर्षणाक्षिभिः ॥ १८ ॥  
तथारिभिर्न व्यथते शिलीमुखैः  
शेतेऽर्दिताङ्‌गो हृदयेन दूयता ।  
स्वानां यथा वक्रधियां दुरुक्तिभिः  
दिवानिशं तप्यति मर्मताडितः ॥ १९ ॥  
व्यक्तं त्वमुत्कृष्टगतेः प्रजापतेः  
प्रियात्मजानामसि सुभ्रु मे मता ।  
तथापि मानं न पितुः प्रपत्स्यसे  
मदाश्रयात्कः परितप्यते यतः ॥ २० ॥  
पापच्यमानेन हृदाऽऽतुरेन्द्रियः  
समृद्धिभिः पूरुषबुद्धिसाक्षिणाम् ।  
अकल्प एषामधिरोढुमञ्जसा  
परं पदं द्वेष्टि यथासुरा हरिम् ॥ २१ ॥  
प्रत्युद्गमप्रश्रयणाभिवादनं  
विधीयते साधु मिथः सुमध्यमे ।  
प्राज्ञैः परस्मै पुरुषाय चेतसा  
गुहाशयायैव न देहमानिने ॥ २२ ॥  
सत्त्वं विशुद्धं वसुदेवशब्दितं  
यदीयते तत्र पुमानपावृतः ।  
सत्त्वे च तस्मिन् भगवान् वासुदेवो  
ह्यधोक्षजो मे नमसा विधीयते ॥ २३ ॥  
तत्ते निरीक्ष्यो न पितापि देहकृद्  
दक्षो मम द्विट् तदनुव्रताश्च ये ।  
यो विश्वसृग्यज्ञगतं वरोरु मां  
अनागसं दुर्वचसाकरोत्तिरः ॥ २४ ॥  
यदि व्रजिष्यस्यतिहाय मद्वचो  
भद्रं भवत्या न ततो भविष्यति ।  
सम्भावितस्य स्वजनात्पराभवो  
यदा स सद्यो मरणाय कल्पते ॥ २५ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे उमारुद्रसंवादे तृतीयोऽध्यायः ॥ ३ ॥