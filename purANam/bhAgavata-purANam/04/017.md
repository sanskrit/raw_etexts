---
title: ०१७

---
मैत्रेय उवाच -  
(अनुष्टुप्)  
एवं स भगवान् वैन्यः ख्यापितो गुणकर्मभिः ।  
छन्दयामास तान् कामैः प्रतिपूज्याभिनन्द्य च ॥ १ ॥  
ब्राह्मणप्रमुखान् वर्णान् भृत्यामात्यपुरोधसः ।  
पौरान् जानपदान् श्रेणीः प्रकृतीः समपूजयत् ॥ २ ॥  
विदुर उवाच -  
कस्माद्दधार गोरूपं धरित्री बहुरूपिणी ।  
यां दुदोह पृथुस्तत्र को वत्सो दोहनं च किम् ॥ ३ ॥  
प्रकृत्या विषमा देवी कृता तेन समा कथम् ।  
तस्य मेध्यं हयं देवः कस्य हेतोरपाहरत् ॥ ४ ॥  
सनत्कुमाराद्भगवतो ब्रह्मन् ब्रह्मविदुत्तमात् ।  
लब्ध्वा ज्ञानं सविज्ञानं राजर्षिः कां गतिं गतः ॥ ५ ॥  
यच्चान्यदपि कृष्णस्य भवान् भगवतः प्रभोः ।  
श्रवः सुश्रवसः पुण्यं पूर्वदेहकथाश्रयम् ॥ ६ ॥  
भक्ताय मेऽनुरक्ताय तव चाधोक्षजस्य च ।  
वक्तुमर्हसि योऽदुह्यद् वैन्यरूपेण गामिमाम् ॥ ७ ॥  
सूत उवाच -  
चोदितो विदुरेणैवं वासुदेवकथां प्रति ।  
प्रशस्य तं प्रीतमना मैत्रेयः प्रत्यभाषत ॥ ८ ॥  
मैत्रेय उवाच -  
यदाभिषिक्तः पृथुरङ्‌ग विप्रैः  
आमन्त्रितो जनतायाश्च पालः ।  
प्रजा निरन्ने क्षितिपृष्ठ एत्य  
क्षुत्क्षामदेहाः पतिमभ्यवोचन् ॥ ९ ॥  
वयं राजञ्जाठरेणाभितप्ता  
यथाग्निना कोटरस्थेन वृक्षाः ।  
त्वामद्य याताः शरणं शरण्यं  
यः साधितो वृत्तिकरः पतिर्नः ॥ १० ॥  
तन्नो भवानीहतु रातवेऽन्नं  
क्षुधार्दितानां नरदेवदेव ।  
यावन्न नङ्‌क्ष्यामह उज्झितोर्जा  
वार्तापतिस्त्वं किल लोकपालः ॥ ११ ॥  
मैत्रेय उवाच -  
(अनुष्टुप्)  
पृथुः प्रजानां करुणं निशम्य परिदेवितम् ।  
दीर्घं दध्यौ कुरुश्रेष्ठ निमित्तं सोऽन्वपद्यत ॥ १२ ॥  
इति व्यवसितो बुद्ध्या प्रगृहीतशरासनः ।  
सन्दधे विशिखं भूमेः क्रुद्धस्त्रिपुरहा यथा ॥ १३ ॥  
प्रवेपमाना धरणी निशाम्योदायुधं च तम् ।  
गौः सत्यपाद्रवद्भीता मृगीव मृगयुद्रुता ॥ १४ ॥  
तामन्वधावत्तद्वैन्यः कुपितोऽत्यरुणेक्षणः ।  
शरं धनुषि सन्धाय यत्र यत्र पलायते ॥ १५ ॥  
सा दिशो विदिशो देवी रोदसी चान्तरं तयोः ।  
धावन्ती तत्र तत्रैनं ददर्शानूद्यतायुधम् ॥ १६ ॥  
लोके नाविन्दत त्राणं वैन्यान्मृत्योरिव प्रजाः ।  
त्रस्ता तदा निववृते हृदयेन विदूयता ॥ १७ ॥  
उवाच च महाभागं धर्मज्ञापन्नवत्सल ।  
त्राहि मामपि भूतानां पालनेऽवस्थितो भवान् ॥ १८ ॥  
स त्वं जिघांससे कस्माद् दीनामकृतकिल्बिषाम् ।  
अहनिष्यत्कथं योषां धर्मज्ञ इति यो मतः ॥ १९ ॥  
प्रहरन्ति न वै स्त्रीषु कृतागःस्वपि जन्तवः ।  
किमुत त्वद्विधा राजन् करुणा दीनवत्सलाः ॥ २० ॥  
मां विपाट्याजरां नावं यत्र विश्वं प्रतिष्ठितम् ।  
आत्मानं च प्रजाश्चेमाः कथं अम्भसि धास्यसि ॥ २१ ॥  
पृथुरुवाच -  
वसुधे त्वां वधिष्यामि मच्छासनपराङ्‌मुखीम् ।  
भागं बर्हिषि या वृङ्‌क्ते न तनोति च नो वसु ॥ २२ ॥  
यवसं जग्ध्यनुदिनं नैव दोग्ध्यौधसं पयः ।  
तस्यामेवं हि दुष्टायां दण्डो नात्र न शस्यते ॥ २३ ॥  
त्वं खल्वोषधिबीजानि प्राक्सृष्टानि स्वयम्भुवा ।  
न मुञ्चस्यात्मरुद्धानि मामवज्ञाय मन्दधीः ॥ २४ ॥  
अमूषां क्षुत्परीतानां आर्तानां परिदेवितम् ।  
शमयिष्यामि मद्बाणैः भिन्नायास्तव मेदसा ॥ २५ ॥  
पुमान्योषिदुत क्लीब आत्मसम्भावनोऽधमः ।  
भूतेषु निरनुक्रोशो नृपाणां तद्वधोऽवधः ॥ २६ ॥  
त्वां स्तब्धां दुर्मदां नीत्वा मायागां तिलशः शरैः ।  
आत्मयोगबलेनेमा धारयिष्याम्यहं प्रजाः ॥ २७ ॥  
एवं मन्युमयीं मूर्तिं कृतान्तमिव बिभ्रतम् ।  
प्रणता प्राञ्जलिः प्राह मही सञ्जातवेपथुः ॥ २८ ॥  
धरोवाच -  
नमः परस्मै पुरुषाय मायया  
विन्यस्तनानातनवे गुणात्मने ।  
नमः स्वरूपानुभवेन निर्धुत  
द्रव्यक्रियाकारकविभ्रमोर्मये ॥ २९ ॥  
येनाहमात्मायतनं विनिर्मिता  
धात्रा यतोऽयं गुणसर्गसङ्‌ग्रहः ।  
स एव मां हन्तुमुदायुधः स्वराड्  
उपस्थितोऽन्यं शरणं कमाश्रये ॥ ३० ॥  
य एतदादावसृजच्चराचरं  
स्वमाययात्माश्रययावितर्क्यया ।  
तयैव सोऽयं किल गोप्तुमुद्यतः  
कथं नु मां धर्मपरो जिघांसति ॥ ३१ ॥  
नूनं बतेशस्य समीहितं जनैः  
तन्मायया दुर्जययाकृतात्मभिः ।  
न लक्ष्यते यस्त्वकरोदकारयद्  
योऽनेक एकः परतश्च ईश्वरः ॥ ३२ ॥  
सर्गादि योऽस्यानुरुणद्धि शक्तिभिः  
द्रव्यक्रियाकारक चेतनात्मभिः ।  
तस्मै समुन्नद्धनिरुद्धशक्तये  
नमः परस्मै पुरुषाय वेधसे ॥ ३३ ॥  
स वै भवानात्मविनिर्मितं जगद्  
भूतेन्द्रियान्तःकरणात्मकं विभो ।  
संस्थापयिष्यन्नज मां रसातलाद्  
अभ्युज्जहाराम्भस आदिसूकरः ॥ ३४ ॥  
अपामुपस्थे मयि नाव्यवस्थिताः  
प्रजा भवानद्य रिरक्षिषुः किल ।  
स वीरमूर्तिः समभूद् धराधरो  
यो मां पयस्युग्रशरो जिघांससि ॥ ३५ ॥  
नूनं जनैरीहितमीश्वराणां  
अस्मद्विधैस्तद्गुणसर्गमायया ।  
न ज्ञायते मोहितचित्तवर्त्मभिः  
तेभ्यो नमो वीरयशस्करेभ्यः ॥ ३६ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे पृथुविजये धरित्रीनिग्रहो नाम सप्तदशोऽध्यायः ॥ १७ ॥