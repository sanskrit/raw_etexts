---
title: ०१४

---
मैत्रेय उवाच -  
(अनुष्टुप्)  
भृग्वादयस्ते मुनयो लोकानां क्षेमदर्शिनः ।  
गोप्तर्यसति वै नॄणां पश्यन्तः पशुसाम्यताम् ॥ १ ॥  
वीरमातरमाहूय सुनीथां ब्रह्मवादिनः ।  
प्रकृत्यसम्मतं वेनं अभ्यषिञ्चन् पतिं भुवः ॥ २ ॥  
श्रुत्वा नृपासनगतं वेनमत्युग्रशासनम् ।  
निलिल्युर्दस्यवः सद्यः सर्पत्रस्ता इवाखवः ॥ ३ ॥  
स आरूढनृपस्थान उन्नद्धोऽष्टविभूतिभिः ।  
अवमेने महाभागान्स्तब्धः सम्भावितः स्वतः ॥ ४ ॥  
एवं मदान्ध उत्सिक्तो निरङ्‌कुश इव द्विपः ।  
पर्यटन् रथमास्थाय कम्पयन् इव रोदसी ॥ ५ ॥  
न यष्टव्यं न दातव्यं न होतव्यं द्विजाः क्वचित् ।  
इति न्यवारयद् धर्मं भेरीघोषेण सर्वशः ॥ ६ ॥  
वेनस्यावेक्ष्य मुनयो दुर्वृत्तस्य विचेष्टितम् ।  
विमृश्य लोकव्यसनं कृपयोचुः स्म सत्रिणः ॥ ७ ॥  
अहो उभयतः प्राप्तं लोकस्य व्यसनं महत् ।  
दारुणि उभयतो दीप्ते इव तस्करपालयोः ॥ ८ ॥  
अराजकभयादेष कृतो राजातदर्हणः ।  
ततोऽप्यासीद्‌भयं त्वद्य कथं स्यात् स्वस्ति देहिनाम् ॥ ९ ॥  
अहेरिव पयःपोषः पोषकस्याप्यनर्थभृत् ।  
वेनः प्रकृत्यैव खलः सुनीथागर्भसम्भवः ॥ १० ॥  
निरूपितः प्रजापालः स जिघांसति वै प्रजाः ।  
तथापि सान्त्वयेमामुं नास्मान् तत्पातकं स्पृशेत् ॥ ११ ॥  
तद् विद्वद्‌भिः असद्‌वृत्तो वेनोऽस्माभिः कृतो नृपः ।  
सान्त्वितो यदि नो वाचं न ग्रहीष्यत्यधर्मकृत् ॥ १२ ॥  
लोकधिक्कारसन्दग्धं दहिष्यामः स्वतेजसा ।  
एवं अध्यवसायैनं मुनयो गूढमन्यवः ॥ १३ ॥  
उपव्रज्याब्रुवन् वेनं सान्त्वयित्वा च सामभिः ॥ १३ ॥  
मुनय ऊचुः -  
नृपवर्य निबोधैतद् यत्ते विज्ञापयाम भोः ।  
आयुःश्रीबलकीर्तीनां तव तात विवर्धनम् ॥ १४ ॥  
धर्म आचरितः पुंसां वाङ्‌मनःकायबुद्धिभिः ।  
लोकान् विशोकान् वितरति अथ अनन्त्यमसङ्‌गिनाम् ॥ १५ ॥  
स ते मा विनशेद्वीर प्रजानां क्षेमलक्षणः ।  
यस्मिन् विनष्टे नृपतिः ऐश्वर्यादवरोहति ॥ १६ ॥  
राजन् असाध्वमात्येभ्यः चोरादिभ्यः प्रजा नृपः ।  
रक्षन् यथा बलिं गृह्णन् इह प्रेत्य च मोदते ॥ १७ ॥  
यस्य राष्ट्रे पुरे चैव भगवान् यज्ञपूरुषः ।  
इज्यते स्वेन धर्मेण जनैर्वर्णाश्रमान्वितैः ॥ १८ ॥  
तस्य राज्ञो महाभाग भगवान् भूतभावनः ।  
परितुष्यति विश्वात्मा तिष्ठतो निजशासने ॥ १९ ॥  
तस्मिन् तुष्टे किमप्राप्यं जगतां ईश्वरेश्वरे ।  
लोकाः सपाला ह्येतस्मै हरन्ति बलिमादृताः ॥ २० ॥  
तं सर्वलोकामरयज्ञसङ्‌ग्रहं  
त्रयीमयं द्रव्यमयं तपोमयम् ।  
यज्ञैर्विचित्रैर्यजतो भवाय ते  
राजन् स्वदेशान् अनुरोद्धुमर्हसि ॥ २१ ॥  
यज्ञेन युष्मद्विषये द्विजातिभिः  
वितायमानेन सुराः कला हरेः ।  
स्विष्टाः सुतुष्टाः प्रदिशन्ति वाञ्छितं  
तद्धेलनं नार्हसि वीर चेष्टितुम् ॥ २२ ॥  
वेन उवाच -  
(अनुष्टुप्)  
बालिशा बत यूयं वा अधर्मे धर्ममानिनः ।  
ये वृत्तिदं पतिं हित्वा जारं पतिमुपासते ॥ २३ ॥  
अवजानन्त्यमी मूढा नृपरूपिणमीश्वरम् ।  
नानुविन्दन्ति ते भद्रं इह लोके परत्र च ॥ २४ ॥  
को यज्ञपुरुषो नाम यत्र वो भक्तिरीदृशी ।  
भर्तृस्नेहविदूराणां यथा जारे कुयोषिताम् ॥ २५ ॥  
विष्णुर्विरिञ्चो गिरिश इन्द्रो वायुर्यमो रविः ।  
पर्जन्यो धनदः सोमः क्षितिरग्निरपाम्पतिः ॥ २६ ॥  
एते चान्ये च विबुधाः प्रभवो वरशापयोः ।  
देहे भवन्ति नृपतेः सर्वदेवमयो नृपः ॥ २७ ॥  
तस्मान्मां कर्मभिर्विप्रा यजध्वं गतमत्सराः ।  
बलिं च मह्यं हरत मत्तोऽन्यः कोऽग्रभुक् पुमान् ॥ २८ ॥  
मैत्रेय उवाच -  
इत्थं विपर्ययमतिः पापीयानुत्पथं गतः ।  
अनुनीयमानस्तद्याच्ञां न चक्रे भ्रष्टमङ्‌गलः ॥ २९ ॥  
इति तेऽसत्कृतास्तेन द्विजाः पण्डितमानिना ।  
भग्नायां भव्ययाच्ञायां तस्मै विदुर चुक्रुधुः ॥ ३० ॥  
हन्यतां हन्यतामेष पापः प्रकृतिदारुणः ।  
जीवन् जगदसावाशु कुरुते भस्मसाद् ध्रुवम् ॥ ३१ ॥  
नायमर्हत्यसद्‌वृत्तो नरदेववरासनम् ।  
योऽधियज्ञपतिं विष्णुं विनिन्दत्यनपत्रपः ॥ ३२ ॥  
को वैनं परिचक्षीत वेनमेकमृतेऽशुभम् ।  
प्राप्त ईदृशमैश्वर्यं यदनुग्रहभाजनः ॥ ३३ ॥  
इत्थं व्यवसिता हन्तुं हृषयो रूढमन्यवः ।  
निजघ्नुर्हुङ्‌कृतैर्वेनं हतमच्युतनिन्दया ॥ ३४ ॥  
ऋषिभिः स्वाश्रमपदं गते पुत्रकलेवरम् ।  
सुनीथा पालयामास विद्यायोगेन शोचती ॥ ३५ ॥  
एकदा मुनयस्ते तु सरस्वत् सलिलाप्लुताः ।  
हुत्वाग्नीन् सत्कथाश्चक्रुः उपविष्टाः सरित्तटे ॥ ३६ ॥  
वीक्ष्योत्थितान् तदोत्पातान् आहुर्लोक भयङ्‌करान् ।  
अप्यभद्रमनाथाया दस्युभ्यो न भवेद्‌भुवः ॥ ३७ ॥  
एवं मृशन्त ऋषयो धावतां सर्वतोदिशम् ।  
पांसुः समुत्थितो भूरिः चोराणामभिलुम्पताम् ॥ ३८ ॥  
तदुपद्रवमाज्ञाय लोकस्य वसु लुम्पताम् ।  
भर्तर्युपरते तस्मिन् अन्योन्यं च जिघांसताम् ॥ ३९ ॥  
चोरप्रायं जनपदं हीनसत्त्वमराजकम् ।  
लोकान् आवारयञ्छक्ता अपि तद्दोषदर्शिनः ॥ ४० ॥  
ब्राह्मणः समदृक् शान्तो दीनानां समुपेक्षकः ।  
स्रवते ब्रह्म तस्यापि भिन्नभाण्डात्पयो यथा ॥ ४१ ॥  
नाङ्‌गस्य वंशो राजर्षेः एष संस्थातुमर्हति ।  
अमोघवीर्या हि नृपा वंशेऽस्मिन् केशवाश्रयाः ॥ ४२ ॥  
विनिश्चित्यैवमृषयो विपन्नस्य महीपतेः ।  
ममन्थुरूरुं तरसा तत्रासीद्बाहुको नरः ॥ ४३ ॥  
काककृष्णोऽतिह्रस्वाङ्‌गो ह्रस्वबाहुर्महाहनुः ।  
ह्रस्वपान् निम्ननासाग्रो रक्ताक्षस्ताम्रमूर्धजः ॥ ४४ ॥  
तं तु तेऽवनतं दीनं किं करोमीति वादिनम् ।  
निषीदेत्यब्रुवंस्तात स निषादस्ततोऽभवत् ॥ ४५ ॥  
तस्य वंश्यास्तु नैषादा गिरिकाननगोचराः ।  
येनाहरत् जायमानो वेनकल्मषमुल्बणम् ॥ ४६ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे पृथुचरिते निषादोत्पत्तिर्नाम चतुर्दशोऽध्यायः ॥ १४ ॥