---
title: ०२३
---
मैत्रेय उवाच -  
(अनुष्टुप्)  
दृष्ट्वात्मानं प्रवयसं एकदा वैन्य आत्मवान् ।  
आत्मना वर्धिताशेष स्वानुसर्गः प्रजापतिः ॥ १ ॥  
जगतस्तस्थुषश्चापि वृत्तिदो धर्मभृत्सताम् ।  
निष्पादितेश्वरादेशो यदर्थमिह जज्ञिवान् ॥ २ ॥  
आत्मजेष्वात्मजां न्यस्य विरहाद् रुदतीमिव ।  
प्रजासु विमनःस्वेकः सदारोऽगात्तपोवनम् ॥ ३ ॥  
तत्राप्यदाभ्यनियमो वैखानससुसम्मते ।  
आरब्ध उग्रतपसि यथा स्वविजये पुरा ॥ ४ ॥  
कन्दमूलफलाहारः शुष्कपर्णाशनः क्वचित् ।  
अब्भक्षः कतिचित्पक्षान् वायुभक्षस्ततः परम् ॥ ५ ॥  
ग्रीष्मे पञ्चतपा वीरो वर्षास्वासारषाण्मुनिः ।  
आकण्ठमग्नः शिशिरे उदके स्थण्डिलेशयः ॥ ६ ॥  
तितिक्षुर्यतवाग्दान्त ऊर्ध्वरेता जितानिलः ।  
आरिराधयिषुः कृष्णं अचरत् तप उत्तमम् ॥ ७ ॥  
तेन क्रमानुसिद्धेन ध्वस्तकर्ममलाशयः ।  
प्राणायामैः सन्निरुद्ध षड्वर्गश्छिन्नबन्धनः ॥ ८ ॥  
सनत्कुमारो भगवान् यदाहाध्यात्मिकं परम् ।  
योगं तेनैव पुरुषं अभजत् पुरुषर्षभः ॥ ९ ॥  
भगवद्धर्मिणः साधोः श्रद्धया यततः सदा ।  
भक्तिर्भगवति ब्रह्मणि अनन्यविषयाभवत् ॥ १० ॥  
तस्यानया भगवतः परिकर्मशुद्ध  
सत्त्वात्मनस्तदनु संस्मरणानुपूर्त्या ।  
ज्ञानं विरक्तिमदभूत् निशितेन येन  
चिच्छेद संशयपदं निजजीवकोशम् ॥ ११ ॥  
छिन्नान्यधीरधिगतात्मगतिर्निरीहः  
तत्तत्यजेऽच्छिनदिदं वयुनेन येन ।  
तावन्न योगगतिभिर्यतिरप्रमत्तो  
यावद्गदाग्रजकथासु रतिं न कुर्यात् ॥ १२ ॥  
(अनुष्टुप्)  
एवं स वीरप्रवरः संयोज्यात्मानमात्मनि ।  
ब्रह्मभूतो दृढं काले तत्याज स्वं कलेवरम् ॥ १३ ॥  
सम्पीड्य पायुं पार्ष्णिभ्यां वायुमुत्सारयन् शनैः ।  
नाभ्यां कोष्ठेष्ववस्थाप्य हृदुरःकण्ठशीर्षणि ॥ १४ ॥  
उत्सर्पयंस्तु तं मूर्ध्नि क्रमेणावेश्य निःस्पृहः ।  
वायुं वायौ क्षितौ कायं तेजस्तेजस्ययूयुजत् ॥ १५ ॥  
खान्याकाशे द्रवं तोये यथास्थानं विभागशः ।  
क्षितिमम्भसि तत्तेजसि अदो वायौ नभस्यमुम् ॥ १६ ॥  
इन्द्रियेषु मनस्तानि तन्मात्रेषु यथोद्भवम् ।  
भूतादिनामून्युत्कृष्य महत्यात्मनि सन्दधे ॥ १७ ॥  
तं सर्वगुणविन्यासं जीवे मायामये न्यधात् ।  
तं चानुशयमात्मस्थं असावनुशयी पुमान् ।  
नानवैराग्यवीर्येण स्वरूपस्थोऽजहात्प्रभुः ॥ १८ ॥  
अर्चिर्नाम महाराज्ञी तत्पत्न्यनुगता वनम् ।  
सुकुमार्यतदर्हा च यत्पद्भ्यां स्पर्शनं भुवः ॥ १९ ॥  
अतीव भर्तुर्व्रतधर्मनिष्ठया  
शुश्रूषया चारषदेहयात्रया ।  
नाविन्दतार्तिं परिकर्शितापि सा  
प्रेयस्करस्पर्शनमाननिर्वृतिः ॥ २० ॥  
देहं विपन्नाखिलचेतनादिकं  
पत्युः पृथिव्या दयितस्य चात्मनः ।  
आलक्ष्य किञ्चिच्च विलप्य सा सती  
चितामथारोपयदद्रिसानुनि ॥ २१ ॥  
विधाय कृत्यं ह्रदिनीजलाप्लुता  
दत्त्वोदकं भर्तुरुदारकर्मणः ।  
नत्वा दिविस्थांस्त्रिदशांस्त्रिः परीत्य  
विवेश वह्निं ध्यायती भर्तृपादौ ॥ २२ ॥  
(अनुष्ट्प्)  
विलोक्यानुगतां साध्वीं पृथुं वीरवरं पतिम् ।  
तुष्टुवुर्वरदा देवैः देवपत्न्यः सहस्रशः ॥ २३ ॥  
कुर्वत्यः कुसुमासारं तस्मिन् मन्दरसानुनि ।  
नदत्स्वमरतूर्येषु गृणन्ति स्म परस्परम् ॥ २४ ॥  
देव्य ऊचुः -  
अहो इयं वधूर्धन्या या चैवं भूभुजां पतिम् ।  
सर्वात्मना पतिं भेजे यज्ञेशं श्रीर्वधूरिव ॥ २५ ॥  
सैषा नूनं व्रजत्यूर्ध्वमनु वैन्यं पतिं सती ।  
पश्यतास्मानतीत्यार्चिः दुर्विभाव्येन कर्मणा ॥ २६ ॥  
तेषां दुरापं किं त्वन्यन् मर्त्यानां भगवत्पदम् ।  
भुवि लोलायुषो ये वै नैष्कर्म्यं साधयन्त्युत ॥ २७ ॥  
स वञ्चितो बतात्मध्रुक् कृच्छ्रेण महता भुवि ।  
लब्ध्वापवर्ग्यं मानुष्यं विषयेषु विषज्जते ॥ २८ ॥  
मैत्रेय उवाच -  
स्तुवतीष्वमरस्त्रीषु पतिलोकं गता वधूः ।  
यं वा आत्मविदां धुर्यो वैन्यः प्रापाच्युताश्रयः ॥ २९ ॥  
इत्थम्भूतानुभावोऽसौ पृथुः स भगवत्तमः ।  
कीर्तितं तस्य चरितं उद्दामचरितस्य ते ॥ ३० ॥  
य इदं सुमहत्पुण्यं श्रद्धयावहितः पठेत् ।  
श्रावयेत् श्रुणुयाद्वापि स पृथोः पदवीमियात् ॥ ३१ ॥  
ब्राह्मणो ब्रह्मवर्चस्वी राजन्यो जगतीपतिः ।  
वैश्यः पठन् विट्पतिः स्यात् शूद्रः सत्तमतामियात् ॥ ३२ ॥  
त्रिकृत्व इदमाकर्ण्य नरो नार्यथवाऽऽदृता ।  
अप्रजः सुप्रजतमो निर्धनो धनवत्तमः ॥ ३३ ॥  
अस्पष्टकीर्तिः सुयशा मूर्खो भवति पण्डितः ।  
इदं स्वस्त्ययनं पुंसां अमङ्‌गल्यनिवारणम् ॥ ३४ ॥  
धन्यं यशस्यमायुष्यं स्वर्ग्यं कलिमलापहम् ।  
धर्मार्थकाममोक्षाणां सम्यक् सिद्धिमभीप्सुभिः ॥ ३५ ॥  
श्रद्धयैतदनुश्राव्यं चतुर्णां कारणं परम् ॥ ३५ ॥  
विजयाभिमुखो राजा श्रुत्वैतदभियाति यान् ।  
बलिं तस्मै हरन्त्यग्रे राजानः पृथवे यथा ॥ ३६ ॥  
मुक्तान्यसङ्‌गो भगवति अमलां भक्तिमुद्वहन् ।  
वैन्यस्य चरितं पुण्यं श्रृणुयात् श्रावयेत्पठेत् ॥ ३७ ॥  
वैचित्रवीर्याभिहितं महन्माहात्म्यसूचकम् ।  
अस्मिन्कृतमतिमर्त्यं पार्थवीं गतिमाप्नुयात् ॥ ३८ ॥  
अनुदिनमिदमादरेण श्रृण्वन्  
पृथुचरितं प्रथयन् विमुक्तसङ्‌गः ।  
भगवति भवसिन्धुपोतपादे  
स च निपुणां लभते रतिं मनुष्यः ॥ ३९ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे पृथुचरिते त्रयोविंशोऽध्यायः ॥ २३ ॥