---
title: ००७

---
मैत्रेय उवाच -  
(अनुष्टुप्)  
इत्यजेनानुनीतेन भवेन परितुष्यता ।  
अभ्यधायि महाबाहो प्रहस्य श्रूयतामिति ॥ १ ॥  
महादेव उवाच -  
नाघं प्रजेश बालानां वर्णये नानुचिन्तये ।  
देवमायाभिभूतानां दण्डस्तत्र धृतो मया ॥ २ ॥  
प्रजापतेर्दग्धशीर्ष्णो भवत्वजमुखं शिरः ।  
मित्रस्य चक्षुषेक्षेत भागं स्वं बर्हिषो भगः ॥ ३ ॥  
पूषा तु यजमानस्य दद्‌भिर्जक्षतु पिष्टभुक् ।  
देवाः प्रकृतसर्वाङ्‌गा ये मे उच्छेषणं ददुः ॥ ४ ॥  
बाहुभ्यां अश्विनोः पूष्णो हस्ताभ्यां कृतबाहवः ।  
भवन्तु अध्वर्यवश्चान्ये बस्तश्मश्रुर्भृगुर्भवेत् ॥ ५ ॥  
मैत्रेय उवाच -  
तदा सर्वाणि भूतानि श्रुत्वा मीढुष्टमोदितम् ।  
परितुष्टात्मभिस्तात साधु साध्वित्यथाब्रुवन् ॥ ६ ॥  
ततो मीढ्वांसमामन्त्र्य शुनासीराः सहर्षिभिः ।  
भूयस्तद् देवयजनं समीढ्वद्वेधसो ययुः ॥ ७ ॥  
विधाय कार्त्स्न्येन च तद् यदाह भगवान्भवः ।  
सन्दधुः कस्य कायेन सवनीयपशोः शिरः ॥ ८ ॥  
सन्धीयमाने शिरसि दक्षो रुद्राभिवीक्षितः ।  
सद्यः सुप्त इवोत्तस्थौ ददृशे चाग्रतो मृडम् ॥ ९ ॥  
तदा वृषध्वजद्वेष कलिलात्मा प्रजापतिः ।  
शिवावलोकाद् अभवत् शरद्ध्रद इवामलः ॥ १० ॥  
भवस्तवाय कृतधीः नाशक्नोत् अनुरागतः ।  
औत्कण्ठ्याद् बाष्पकलया सम्परेतां सुतां स्मरन् ॥ ११ ॥  
कृच्छ्रात्संस्तभ्य च मनः प्रेमविह्वलितः सुधीः ।  
शशंस निर्व्यलीकेन भावेनेशं प्रजापतिः ॥ १२ ॥  
दक्ष उवाच -  
भूयाननुग्रह अहो भवता कृतो मे  
दण्डस्त्वया मयि भृतो यदपि प्रलब्धः ।  
न ब्रह्मबन्धुषु च वां भगवन् अवज्ञा  
तुभ्यं हरेश्च कुत एव धृतव्रतेषु ॥ १३ ॥  
विद्यातपो व्रतधरान् मुखतः स्म विप्रान् ।  
ब्रह्माऽऽत्मतत्त्वमवितुं प्रथमं त्वमस्राक् ।  
तद्ब्राह्मणान् परम सर्वविपत्सु पासि ।  
पालः पशूनिव विभो प्रगृहीतदण्डः ॥ १४ ॥  
योऽसौ मयाविदिततत्त्वदृशा सभायां  
क्षिप्तो दुरुक्तिविशिखैर्विगणय्य तन्माम् ।  
अर्वाक् पतन्तमर्हत्तमनिन्दयापाद्  
दृष्ट्याऽऽर्द्रया स भगवान् स्वकृतेन तुष्येत् ॥ १५ ॥  
मैत्रेय उवाच -  
(अनुष्टुप्)  
क्षमाप्यैवं स मीढ्वांसं ब्रह्मणा चानुमन्त्रितः ।  
कर्म सन्तानयामास सोपाध्यायर्त्विगादिभिः ॥ १६ ॥  
वैष्णवं यज्ञसन्तत्यै त्रिकपालं द्विजोत्तमाः ।  
पुरोडाशं निरवपन् वीरसंसर्गशुद्धये ॥ १७ ॥  
अध्वर्युणाऽऽत्त हविषा यजमानो विशाम्पते ।  
धिया विशुद्धया दध्यौ तथा प्रादुरभूत् हरिः ॥ १८ ॥  
तदा स्वप्रभया तेषां द्योतयन्त्या दिशो दश ।  
मुष्णन् तेज उपानीतः तार्क्ष्येण स्तोत्रवाजिना ॥ १९ ॥  
श्यामो हिरण्यरशनोऽर्ककिरीटजुष्टो  
नीलालक भ्रमरमण्डितकुण्डलास्यः ।  
शङ्‌खाब्जचक्रशरचापगदासिचर्म  
व्यग्रैर्हिरण्मयभुजैः इव कर्णिकारः ॥ २० ॥  
वक्षस्यधिश्रितवधूर्वनमाल्युदार  
हासावलोककलया रमयंश्च विश्वम् ।  
पार्श्वभ्रमद्व्यजन चामरराजहंसः  
श्वेतातपत्रशशिनोपरि रज्यमानः ॥ २१ ॥  
(अनुष्टुप्)  
तमुपागतमालक्ष्य सर्वे सुरगणादयः ।  
प्रणेमुः सहसोत्थाय ब्रह्मेन्द्रत्र्यक्षनायकाः ॥ २२ ॥  
तत्तेजसा हतरुचः सन्नजिह्वाः ससाध्वसाः ।  
मूर्ध्ना धृताञ्जलिपुटा उपतस्थुरधोक्षजम् ॥ २३ ॥  
अप्यर्वाग्वृत्तयो यस्य महि त्वात्मभुवादयः ।  
यथामति गृणन्ति स्म कृतानुग्रहविग्रहम् ॥ २४ ॥  
दक्षो गृहीतार्हणसादनोत्तमं  
यज्ञेश्वरं विश्वसृजां परं गुरुम् ।  
सुनन्दनन्दाद्यनुगैर्वृतं मुदा  
गृणन्प्रपेदे प्रयतः कृताञ्जलिः ॥ २५ ॥  
दक्ष उवाच -  
शुद्धं स्वधाम्न्युपरताखिलबुद्ध्यवस्थं  
चिन्मात्रमेकमभयं प्रतिषिध्य मायाम् ।  
तिष्ठन् तयैव पुरुषत्वमुपेत्य तस्याम्  
आस्ते भवानपरिशुद्ध इवात्मतन्त्र ॥ २६ ॥  
ऋत्विज ऊचुः -  
तत्त्वं न ते वयमनञ्जन रुद्रशापात्  
कर्मण्यवग्रहधियो भगवन् विदामः ।  
धर्मोपलक्षणमिदं त्रिवृदध्वराख्यं  
ज्ञातं यदर्थमधिदैवमदो व्यवस्थाः ॥ २७ ॥  
सदस्या ऊचुः -  
उत्पत्त्यध्वन्यशरण उरुक्लेशदुर्गेऽन्तकोग्र  
व्यालान्विष्टे विषयमृगतृष्यात्मगेहोरुभारः ।  
द्वन्द्वश्वभ्रे खलमृगभये शोकदावेऽज्ञसार्थः  
पादौकस्ते शरणद कदा याति कामोपसृष्टः ॥ २८ ॥  
रुद्र उवाच -  
तव वरद वराङ्‌घ्रावाशिषेहाखिलार्थे  
ह्यपि मुनिभिरसक्तैरादरेणार्हणीये ।  
यदि रचितधियं माविद्यलोकोऽपविद्धं  
जपति न गणये तत्त्वत्परानुग्रहेण ॥ २९ ॥  
भृगुरुवाच -  
यन्मायया गहनयापहृतात्मबोधा  
ब्रह्मादयस्तनुभृतस्तमसि स्वपन्तः ।  
नात्मन्श्रितं तव विदन्त्यधुनापि तत्त्वं  
सोऽयं प्रसीदतु भवान्प्रणतात्मबन्धुः ॥ ३० ॥  
ब्रह्मोवाच -  
नैतत्स्वरूपं भवतोऽसौ पदार्थ  
भेदग्रहैः पुरुषो यावदीक्षेत् ।  
ज्ञानस्य चार्थस्य गुणस्य चाश्रयो  
मायामयाद् व्यतिरिक्तो मतस्त्वम् ॥ ३१ ॥  
इन्द्र उवाच -  
इदमप्यच्युत विश्वभावनं  
वपुरानन्दकरं मनोदृशाम् ।  
सुरविद्विट्क्षपणैरुदायुधैः  
भुजदण्डैरुपपन्नमष्टभिः ॥ ३२ ॥  
पत्न्य ऊचुः -  
यज्ञोऽयं तव यजनाय केन सृष्टो  
विध्वस्तः पशुपतिनाद्य दक्षकोपात् ।  
तं नस्त्वं शवशयनाभशान्तमेधं  
यज्ञात्मन्नलिनरुचा दृशा पुनीहि ॥ ३३ ॥  
ऋषय ऊचुः -  
अनन्वितं ते भगवन् विचेष्टितं  
यदात्मना चरसि हि कर्म नाज्यसे ।  
विभूतये यत उपसेदुरीश्वरीं  
न मन्यते स्वयमनुवर्ततीं भवान् ॥ ३४ ॥  
सिद्धा ऊचुः -  
अयं त्वत्कथामृष्टपीयूषनद्यां  
मनोवारणः क्लेशदावाग्निदग्धः ।  
तृषार्तोऽवगाढो न सस्मार दावं  
न निष्क्रामति ब्रह्मसम्पन्नवन्नः ॥ ३५ ॥  
यजमान्युवाच -  
स्वागतं ते प्रसीदेश तुभ्यं नमः  
श्रीनिवास श्रिया कान्तया त्राहि नः ।  
त्वामृतेऽधीश नाङ्‌गैर्मखः शोभते  
शीर्षहीनः कबन्धो यथा पुरुषः ॥ ३६ ॥  
लोकपाला ऊचुः -  
दृष्टः किं नो दृग्भिरसद्ग्रहैस्त्वं  
प्रत्यग्द्रष्टा दृश्यते येन विश्वम् ।  
माया ह्येषा भवदीया हि भूमन्  
यस्त्वं षष्ठः पञ्चभिर्भासि भूतैः ॥ ३७ ॥  
योगेश्वरा ऊचुः -  
प्रेयान्न तेऽन्योऽस्त्यमुतस्त्वयि प्रभो  
विश्वात्मनीक्षेन्न पृथग्य आत्मनः ।  
अथापि भक्त्येश तयोपधावतां  
अनन्यवृत्त्यानुगृहाण वत्सल ॥ ३८ ॥  
जगदुद्भवस्थितिलयेषु दैवतो  
बहुभिद्यमानगुणयाऽऽत्ममायया ।  
रचितात्मभेदमतये स्वसंस्थया  
विनिवर्तितभ्रमगुणात्मने नमः ॥ ३९ ॥  
ब्रह्मोवाच -  
(अनुष्टुप्)  
नमस्ते श्रितसत्त्वाय धर्मादीनां च सूतये ।  
निर्गुणाय च यत्काष्ठां नाहं वेदापरेऽपि च ॥ ४० ॥  
अग्निरुवाच -  
यत्तेजसाहं सुसमिद्धतेजा  
हव्यं वहे स्वध्वर आज्यसिक्तम् ।  
तं यज्ञियं पञ्चविधं च पञ्चभिः  
स्विष्टं यजुर्भिः प्रणतोऽस्मि यज्ञम् ॥ ४१ ॥  
देवा ऊचुः -  
पुरा कल्पापाये स्वकृतमुदरीकृत्य विकृतं  
त्वमेवाद्यस्तस्मिन् सलिल उरगेन्द्राधिशयने ।  
पुमान् शेषे सिद्धैर्हृदि विमृशिताध्यात्मपदविः  
स एवाद्याक्ष्णोर्यः पथि चरसि भृत्यानवसि नः ॥ ४२ ॥  
गन्धर्वा ऊचुः -  
अंशांशास्ते देव मरीच्यादय एते  
ब्रह्मेन्द्राद्या देवगणा रुद्रपुरोगाः ।  
क्रीडाभाण्डं विश्वमिदं यस्य विभूमन्  
तस्मै नित्यं नाथ नमस्ते करवाम ॥ ४३ ॥  
विद्याधरा ऊचुः -  
त्वन्माययार्थमभिपद्य कलेवरेऽस्मिन्  
कृत्वा ममाहमिति दुर्मतिरुत्पथैः स्वैः ।  
क्षिप्तोऽप्यसद्विषयलालस आत्ममोहं  
युष्मत्कथामृतनिषेवक उद्व्युदस्येत् ॥ ४४ ॥  
ब्राह्मणा ऊचुः -  
त्वं क्रतुस्त्वं हविस्त्वं हुताशः स्वयं  
त्वं हि मन्त्रः समिद् दर्भपात्राणि च ।  
त्वं सदस्यर्त्विजो दम्पती देवता  
अग्निहोत्रं स्वधा सोम आज्यं पशुः ॥ ४५ ॥  
त्वं पुरा गां रसाया महासूकरो  
दंष्ट्रया पद्मिनीं वारणेन्द्रो यथा ।  
स्तूयमानो नदन् लीलया योगिभिः  
व्युज्जहर्थ त्रयीगात्र यज्ञक्रतुः ॥ ४६ ॥  
स प्रसीद त्वमस्माकं आकाङ्‌क्षतां  
दर्शनं ते परिभ्रष्टसत्कर्मणाम् ।  
कीर्त्यमाने नृभिर्नाम्नि यज्ञेश ते  
यज्ञविघ्नाः क्षयं यान्ति तस्मै नमः ॥ ४७ ॥  
मैत्रेय उवाच -  
(अनुष्टुप्)  
इति दक्षः कविर्यज्ञं भद्र रुद्राभिमर्शितम् ।  
कीर्त्यमाने हृषीकेशे सन्निन्ये यज्ञभावने ॥ ४८ ॥  
भगवान् स्वेन भागेन सर्वात्मा सर्वभागभुक् ।  
दक्षं बभाष आभाष्य प्रीयमाण इवानघ ॥ ४९ ॥  
श्रीभगवानुवाच -  
अहं ब्रह्मा च शर्वश्च जगतः कारणं परम् ।  
आत्मेश्वर उपद्रष्टा स्वयं दृगविशेषणः ॥ ५० ॥  
आत्ममायां समाविश्य सोऽहं गुणमयीं द्विज ।  
सृजन् रक्षन् हरन् विश्वं दध्रे सञ्ज्ञां क्रियोचिताम् ॥ ५१ ॥  
तस्मिन् ब्रह्मण्यद्वितीये केवले परमात्मनि ।  
ब्रह्मरुद्रौ च भूतानि भेदेनाज्ञोऽनुपश्यति ॥ ५२ ॥  
यथा पुमान्न स्वाङ्‌गेषु शिरःपाण्यादिषु क्वचित् ।  
पारक्यबुद्धिं कुरुते एवं भूतेषु मत्परः ॥ ५३ ॥  
त्रयाणां एकभावानां यो न पश्यति वै भिदाम् ।  
सर्वभूतात्मनां ब्रह्मन् स शान्तिं अधिगच्छति ॥ ५४ ॥  
मैत्रेय उवाच -  
एवं भगवतादिष्टः प्रजापतिपतिर्हरिम् ।  
अर्चित्वा क्रतुना स्वेन देवान् उभयतोऽयजत् ॥ ५५ ॥  
रुद्रं च स्वेन भागेन ह्युपाधावत्समाहितः ।  
कर्मणोदवसानेन सोमपानितरानपि ।  
उदवस्य सहर्त्विग्भिः सस्नाववभृथं ततः ॥ ५६ ॥  
तस्मा अप्यनुभावेन स्वेनैवावाप्तराधसे ।  
धर्म एव मतिं दत्त्वा त्रिदशास्ते दिवं ययुः ॥ ५७ ॥  
एवं दाक्षायणी हित्वा सती पूर्वकलेवरम् ।  
जज्ञे हिमवतः क्षेत्रे मेनायामिति शुश्रुम ॥ ५८ ॥  
तमेव दयितं भूय आवृङ्‌क्ते पतिमम्बिका ।  
अनन्यभावैकगतिं शक्तिः सुप्तेव पूरुषम् ॥ ५९ ॥  
एतद्भगवतः शम्भोः कर्म दक्षाध्वरद्रुहः ।  
श्रुतं भागवतात् शिष्याद् उद्धवान्मे बृहस्पतेः । ॥ ६० ॥  
इदं पवित्रं परमीशचेष्टितं  
यशस्यमायुष्यमघौघमर्षणम् ।  
यो नित्यदाऽऽकर्ण्य नरोऽनुकीर्तयेद्  
धुनोत्यघं कौरव भक्तिभावतः । ॥ ६१ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे दक्षयज्ञसन्धान सप्तमोऽध्यायः ॥ ७ ॥