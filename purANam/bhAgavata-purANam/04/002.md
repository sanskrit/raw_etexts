---
title: ००२

---
विदुर उवाच -  
(अनुष्टुप्)  
भवे शीलवतां श्रेष्ठे दक्षो दुहितृवत्सलः ।  
विद्वेषं अकरोत् कस्माद् अनादृत्यात्मजां सतीम् ॥ १ ॥  
कस्तं चराचरगुरुं निर्वैरं शान्तविग्रहम् ।  
आत्मारामं कथं द्वेष्टि जगतो दैवतं महत् ॥ २ ॥  
एतदाख्याहि मे ब्रह्मन् जामातुः श्वशुरस्य च ।  
विद्वेषस्तु यतः प्राणान् तत्यजे दुस्त्यजान्सती ॥ ३ ॥  
मैत्रेय उवाच -  
पुरा विश्वसृजां सत्रे समेताः परमर्षयः ।  
तथामरगणाः सर्वे सानुगा मुनयोऽग्नयः ॥ ४ ॥  
तत्र प्रविष्टमृषयो दृष्ट्वार्कमिव रोचिषा ।  
भ्राजमानं वितिमिरं कुर्वन्तं तन्महत्सदः ॥ ५ ॥  
उदतिष्ठन् सदस्यास्ते स्वधिष्ण्येभ्यः सहाग्नयः ।  
ऋते विरिञ्चां शर्वं च तद्भासाक्षिप्तचेतसः ॥ ६ ॥  
सदसस्पतिभिर्दक्षो भगवान् साधु सत्कृतः ।  
अज लोकगुरुं नत्वा निषसाद तदाज्ञया ॥ ७ ॥  
प्राङ्‌निषण्णं मृडं दृष्ट्वा नामृष्यत् तद् अनादृतः ।  
उवाच वामं चक्षुर्भ्यां अभिवीक्ष्य दहन्निव ॥ ८ ॥  
श्रूयतां ब्रह्मर्षयो मे सहदेवाः सहाग्नयः ।  
साधूनां ब्रुवतो वृत्तं न अज्ञानात् न च मत्सरात् ॥ ९ ॥  
अयं तु लोकपालानां यशोघ्नो निरपत्रपः ।  
सद्‌भिः आचरितः पन्था येन स्तब्धेन दूषितः ॥ १० ॥  
एष मे शिष्यतां प्राप्तो यन्मे दुहितुरग्रहीत् ।  
पाणिं विप्राग्निमुखतः सावित्र्या इव साधुवत् ॥ ११ ॥  
गृहीत्वा मृगशावाक्ष्याः पाणिं मर्कटलोचनः ।  
प्रत्युत्थानाभिवादार्हे वाचाप्यकृत नोचितम् ॥ १२ ॥  
लुप्तक्रियायाशुचये मानिने भिन्नसेतवे ।  
अनिच्छन्नप्यदां बालां शूद्रायेवोशतीं गिरम् ॥ १३ ॥  
प्रेतावासेषु घोरेषु प्रेतैर्भूतगणैर्वृतः ।  
अटतु उन्मत्तवत् नग्नो व्युप्तकेशो हसन् रुदन् ॥ १४ ॥  
चिताभस्मकृतस्नानः प्रेतस्रङ्‌ अस्थिभूषणः ।  
शिवापदेशो ह्यशिवो मत्तो मत्तजनप्रियः ।  
पतिः प्रमथनाथानां तमोमात्रात्मकात्मनाम् ॥ १५ ॥  
तस्मा उन्मादनाथाय नष्टशौचाय दुर्हृदे ।  
दत्ता बत मया साध्वी चोदिते परमेष्ठिना ॥ १६ ॥  
मैत्रेय उवाच -  
विनिन्द्यैवं स गिरिशं अप्रतीपमवस्थितम् ।  
दक्षोऽथाप उपस्पृश्य क्रुद्धः शप्तुं प्रचक्रमे ॥ १७ ॥  
अयं तु देवयजन इन्द्रोपेन्द्रादिभिर्भवः ।  
सह भागं न लभतां देवैर्देवगणाधमः ॥ १८ ॥  
निषिध्यमानः स सदस्यमुख्यैः  
दक्षो गिरित्राय विसृज्य शापम् ।  
तस्माद् विनिष्क्रम्य विवृद्धमन्युः  
जगाम कौरव्य निजं निकेतनम् ॥ १९ ॥  
विज्ञाय शापं गिरिशानुगाग्रणीः  
नन्दीश्वरो रोषकषायदूषितः ।  
दक्षाय शापं विससर्ज दारुणं  
ये चान्वमोदन् तदवाच्यतां द्विजाः ॥ २० ॥  
(अनुष्टुप्)  
य एतन्मर्त्यमुद्दिश्य भगवत्यप्रतिद्रुहि ।  
द्रुह्यत्यज्ञः पृथग्दृष्टिः तत्त्वतो विमुखो भवेत् ॥ २१ ॥  
गृहेषु कूटधर्मेषु सक्तो ग्राम्यसुखेच्छया ।  
कर्मतन्त्रं वितनुते वेदवादविपन्नधीः ॥ २२ ॥  
बुद्ध्या पराभिध्यायिन्या विस्मृतात्मगतिः पशुः ।  
स्त्रीकामः सोऽस्त्वतितरां दक्षो बस्तमुखोऽचिरात् ॥ २३ ॥  
विद्याबुद्धिः अविद्यायां कर्ममय्यामसौ जडः ।  
संसरन्त्विह ये चामुं अनु शर्वावमानिनम् ॥ २४ ॥  
गिरः श्रुतायाः पुष्पिण्या मधुगन्धेन भूरिणा ।  
मथ्ना चोन्मथितात्मानः सम्मुह्यन्तु हरद्विषः ॥ २५ ॥  
सर्वभक्षा द्विजा वृत्त्यै धृतविद्यातपोव्रताः ।  
वित्तदेहेन्द्रियारामा याचका विचरन्त्विह ॥ २ ॥ ६ ॥  
तस्यैवं वदतः शापं श्रुत्वा द्विजकुलाय वै ।  
भृगुः प्रत्यसृजच्छापं ब्रह्मदण्डं दुरत्ययम् ॥ २७ ॥  
भवव्रतधरा ये च ये च तान् समनुव्रताः ।  
पाषण्डिनस्ते भवन्तु सच्छास्त्रपरिपन्थिनः ॥ २८ ॥  
नष्टशौचा मूढधियो जटाभस्मास्थिधारिणः ।  
विशन्तु शिवदीक्षायां यत्र दैवं सुरासवम् ॥ २९ ॥  
ब्रह्म च ब्राह्मणांश्चैव यद्यूयं परिनिन्दथ ।  
सेतुं विधारणं पुंसां अतः पाषण्डमाश्रिताः ॥ ३० ॥  
एष एव हि लोकानां शिवः पन्थाः सनातनः ।  
यं पूर्वे चानुसन्तस्थुः यत्प्रमाणं जनार्दनः ॥ ३१ ॥  
तद्ब्रह्म परमं शुद्धं सतां वर्त्म सनातनम् ।  
विगर्ह्य यात पाषण्डं दैवं वो यत्र भूतराट् ॥ ३२ ॥  
मैत्रेय उवाच -  
तस्यैवं वदतः शापं भृगोः स भगवान्भवः ।  
निश्चक्राम ततः किञ्चित् विमना इव सानुगः ॥ ३३ ॥  
तेऽपि विश्वसृजः सत्रं सहस्रपरिवत्सरान् ।  
संविधाय महेष्वास यत्रेज्य ऋषभो हरिः ॥ ३४ ॥  
आप्लुत्यावभृथं यत्र गङ्‌गा यमुनयान्विता ।  
विरजेनात्मना सर्वे स्वं स्वं धाम ययुस्ततः ॥ ३५ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे दक्षशापो नाम द्वितीयोऽध्यायः ॥ २ ॥