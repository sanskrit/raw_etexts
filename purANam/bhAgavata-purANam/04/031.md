---
title: ०३१
---
मैत्रेय उवाच -  
(अनुष्टुप्)  
तत उत्पन्नविज्ञाना आश्वधोक्षजभाषितम् ।  
स्मरन्त आत्मजे भार्यां विसृज्य प्राव्रजन् गृहात् ॥ १ ॥  
दीक्षिता ब्रह्मसत्रेण सर्वभूतात्ममेधसा ।  
प्रतीच्यां दिशि वेलायां सिद्धोऽभूद् यत्र जाजलिः ॥ २ ॥  
तान्निर्जितप्राणमनोवचोदृशो  
जितासनान् शान्तसमानविग्रहान् ।  
परेऽमले ब्रह्मणि योजितात्मनः  
सुरासुरेड्यो ददृशे स्म नारदः ॥ ३ ॥  
(अनुष्टुप्)  
तमागतं त उत्थाय प्रणिपत्याभिनन्द्य च ।  
पूजयित्वा यथादेशं सुखासीनं अथाब्रुवन् ॥ ४ ॥  
प्रचेतस ऊचुः -  
स्वागतं ते सुरर्षेऽद्य दिष्ट्या नो दर्शनं गतः ।  
तव चङ्‌क्रमणं ब्रह्मन् अभयाय यथा रवेः ॥ ५ ॥  
यदादिष्टं भगवता शिवेनाधोक्षजेन च ।  
तद्गृहेषु प्रसक्तानां प्रायशः क्षपितं प्रभो ॥ ॥ ६ ॥  
तन्नः प्रद्योतयाध्यात्म ज्ञानं तत्त्वार्थदर्शनम् ।  
येनाञ्जसा तरिष्यामो दुस्तरं भवसागरम् ॥ ७ ॥  
मैत्रेय उवाच -  
इति प्रचेतसां पृष्टो भगवान् नारदो मुनिः ।  
भगवति उत्तमश्लोक आविष्टात्माब्रवीन् नृपान् ॥ ८ ॥  
नारद उवाच -  
तज्जन्म तानि कर्माणि तदायुस्तन्मनो वचः ।  
नृणां येन हि विश्वात्मा सेव्यते हरिरीश्वरः ॥ ९ ॥  
किं जन्मभिः त्रिभिर्वेह शौक्रसावित्रयाज्ञिकैः ।  
कर्मभिर्वा त्रयीप्रोक्तैः पुंसोऽपि विबुधायुषा ॥ १० ॥  
श्रुतेन तपसा वा किं वचोभिश्चित्तवृत्तिभिः ।  
बुद्ध्या वा किं निपुणया बलेनेन्द्रियराधसा ॥ ११ ॥  
किं वा योगेन साङ्‌ख्येन न्यासस्वाध्याययोरपि ।  
किं वा श्रेयोभिरन्यैश्च न यत्रात्मप्रदो हरिः ॥ १२ ॥  
श्रेयसामपि सर्वेषां आत्मा ह्यवधिरर्थतः ।  
सर्वेषामपि भूतानां हरिरात्माऽऽत्मदः प्रियः ॥ १३ ॥  
यथा तरोर्मूलनिषेचनेन  
तृप्यन्ति तत्स्कन्धभुजोपशाखाः ।  
प्राणोपहाराच्च यथेन्द्रियाणां  
तथैव सर्वार्हणमच्युतेज्या ॥ १४ ॥  
यथैव सूर्यात्प्रभवन्ति वारः  
पुनश्च तस्मिन् प्रविशन्ति काले ।  
भूतानि भूमौ स्थिरजङ्‌गमानि  
तथा हरावेव गुणप्रवाहः ॥ १५ ॥  
एतत्पदं तज्जगदात्मनः परं  
सकृद्विभातं सवितुर्यथा प्रभा ।  
यथासवो जाग्रति सुप्तशक्तयो  
द्रव्यक्रियाज्ञानभिदाभ्रमात्ययः ॥ १६ ॥  
यथा नभस्यभ्रतमःप्रकाशा  
भवन्ति भूपा न भवन्त्यनुक्रमात् ।  
एवं परे ब्रह्मणि शक्तयस्त्वमू  
रजस्तमः सत्त्वमिति प्रवाहः ॥ १७ ॥  
तेनैकमात्मानमशेषदेहिनां  
कालं प्रधानं पुरुषं परेशम् ।  
स्वतेजसा ध्वस्तगुणप्रवाहं  
आत्मैकभावेन भजध्वमद्धा ॥ १८ ॥  
(अनुष्टुप्)  
दयया सर्वभूतेषु सन्तुष्ट्या येन केन वा ।  
सर्वेन्द्रियोपशान्त्या च तुष्यत्याशु जनार्दनः ॥ १९ ॥  
अपहतसकलैषणामलात्मनि  
अविरतमेधितभावनोपहूतः ।  
निजजनवशगत्वमात्मनोऽयन्  
न सरति छिद्रवदक्षरः सतां हि ॥ २० ॥  
न भजति कुमनीषिणां स इज्यां  
हरिरधनात्मधनप्रियो रसज्ञः ।  
श्रुतधनकुलकर्मणां मदैर्ये  
विदधति पापमकिञ्चनेषु सत्सु ॥ २१ ॥  
श्रियमनुचरतीं तदर्थिनश्च  
द्विपदपतीन् विबुधांश्च यत्स्वपूर्णः ।  
न भजति निजभृत्यवर्गतन्त्रः  
कथममुमुद्विसृजेत्पुमान् कृतज्ञः ॥ २२ ॥  
मैत्रेय उवाच -  
(अनुष्टुप्)  
इति प्रचेतसो राजन् अन्याश्च भगवत्कथाः ।  
श्रावयित्वा ब्रह्मलोकं ययौ स्वायम्भुवो मुनिः ॥ २३ ॥  
तेऽपि तन्मुखनिर्यातं यशो लोकमलापहम् ।  
हरेर्निशम्य तत्पादं ध्यायन्तस्तद्गतिं ययुः ॥ २४ ॥  
एतत्तेऽभिहितं क्षत्तः यन्मां त्वं परिपृष्टवान् ।  
प्रचेतसां नारदस्य संवादं हरिकीर्तनम् ॥ २५ ॥  
श्रीशुक उवाच -  
य एष उत्तानपदो मानवस्यानुवर्णितः ।  
वंशः प्रियव्रतस्यापि निबोध नृपसत्तम ॥ २६ ॥  
यो नारदादात् आविद्यां अधिगम्य पुनर्महीम् ।  
भुक्त्वा विभज्य पुत्रेभ्य ऐश्वरं समगात्पदम् ॥ २७ ॥  
इमां तु कौषारविणोपवर्णितां  
क्षत्ता निशम्याजितवादसत्कथाम् ।  
प्रवृद्धभावोऽश्रुकलाकुलो मुनेः  
दधार मूर्ध्ना चरणं हृदा हरेः ॥ २८ ॥  
विदुर उवाच -  
(अनुष्टुप्)  
सोऽयमद्य महायोगिन् भवता करुणात्मना ।  
दर्शितस्तमसः पारो यत्राकिञ्चनगो हरिः ॥ २९ ॥  
श्रीशुक उवाच -  
इत्यानम्य तमामन्त्र्य विदुरो गजसाह्वयम् ।  
स्वानां दिदृक्षुः प्रययौ ज्ञातीनां निर्वृताशयः ॥ ३० ॥  
एतद् यः शृणुयाद् राजन् राज्ञां हर्यर्पितात्मनाम् ।  
आयुर्धनं यशः स्वस्ति गतिमैश्वर्यमाप्नुयात् ॥ ३१ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे प्रचेतौपाख्यानं नाम एकयस्त्रिंशोऽध्यायः ॥ ३१ ॥