श्रीगौराङ्गविधुर् जयति ।

श्रीश्रीकृष्णचैतन्यनित्यानन्दपादपद्मेभ्यो नमः 



श्रीश्रीमद्सनातनगोस्वामिप्रभुपादप्रणीतं
श्रीश्रीबृहद्भागवतामृतम्

प्रथमखण्डः

भगवत्कृपासार निर्धारः

(१.१)

प्रथमोऽध्यायः

नमः श्रीकृष्णाय भगवते श्रीराधिकारमणाय ।

जयति निजपदाब्जप्रेमदानावतीर्णो
     विविधमधुरिमाब्धिः कोऽपि कैशोरगन्धिः ।
गतपरमदशान्तं यस्य चैतन्यरूपाद्
     अनुभवपदम् आप्तं प्रेम गोपीषु नित्यम् ॥१॥

श्रीराधिकाप्रभृतयो नितरां जयन्ति
     गोप्यो नितन्तभगवत्प्रियताप्रसिद्धः ।
यासां हरौ परमसौहृदमाधुरीणां
     निर्वक्तुं ईषद् अपि जातु न कोऽपि शक्तः ॥२॥

स्वदयितनिजभावं यो विभव्य स्वभावात्
     सुमधुरम् अवतीर्णो भक्तरूपेण लोभात् ।
जयति कनकधामा कृष्णचैतन्यनामा
     हरिर् इह यतिवेषः श्रीशचीसूनुर् एषः ॥३॥

जयति मथुरादेवी श्रेष्ठा पुरीषु मनोरमा
     परमदयिता कंसारातेर् जनिस्थितिरञ्जिता ।
दुरितहरणान् मुक्तेर् भक्तेर् अपि प्रतिपादनाज्
     जगति महिता तत्तत्क्रीडाकथास् तु विदूरतः ॥४॥

जयति जयति वृन्दारण्यम् एतन् मुरारेः
     प्रियतमम् अतिसाधुस्वान्तवैकुण्ठवासात् ।
रमयति स सदा गाः पालयन् यत्र गोपीः
     स्वरितमधुरवेणुर् वर्धयन् प्रेम रासे ॥५॥

जयति तरणिपुत्री धर्मराजस्वसा या
     कलयति मथुरायाः साख्यम् अत्येति गङ्गाम् ।
मुरहरदयिता तत्पादपद्मप्रसूतं
     वहति च मकरन्दं नीरपूरच्छलेन ॥६॥

गोवर्धनो जयति शैलकुलाधिराजो
     यो गोपिकाभिरुदितो हरिदासवार्यः ।
कृष्णेन शक्रमखभङ्गकृतार्चितो यः
     सप्ताहम् अस्य करपद्मतलेऽप्यवत्सीत् ॥७॥

जयति जयति कृष्णप्रेमभक्तिर् यदङ्घ्रिं
     निखिलनिगमतत्त्वं गूढम् आज्ञाय मुक्तिः ।
भजति शरणकम्का वैष्णवैस् त्यज्यमाना
     जपयजनतपस्यन्यासनिष्ठां विहाय ॥८॥

जयति जयति नामानन्दरूपं मुरारेर्
     विरमितनिजधर्मध्यानपूजादियत्नम् ।
कथम् अपि सकृद् आत्तं मुक्तिदं प्राणिनां यत्
     परमम् अमृतम् एकं जीवनं भूषणं मे ॥९॥

नमः श्रीकृष्णचन्द्रय निरुपाधिकृपा कृते ।
यः श्रीचैतन्यरूपोऽभूत् तन्वन् प्रेमरसं कलौ ॥१०॥
भगवद्भक्तिशास्त्राणाम् अयं सारस्य सङ्ग्रहः ।
अनुभूतस्य चैतन्यदेवे तत्प्रियरूपतः ॥११॥

अथ कथाप्रारम्भः

शृण्वन्तु वैष्णवाः शास्त्रम् इदं भागवतामृतम् ।
सुगोप्यं प्राह यत् प्रेम्णा जैमिनिर् जनमेजयम् ॥१२॥
मुनीन्द्राज् जैमिनेः श्रुत्वा भारताख्यानम् अद्भुतम् ।
परीक्षिन्नन्दनोऽपृच्छत् तत्खिलं श्रवणोत्सुकः ॥१३॥

श्रीजनमेजय उवाच
न वैशम्पायनात् प्राप्तो ब्रह्मन् यो भारते रसः ।
त्वत्तो लब्धः स तच्छेषां मधुरेण समापय ॥१४॥

श्रीजमिनिर् उवाच
शुकदेवोपदेशेन निहताशेषसाध्वसम् ।
सम्यक्प्राप्तसमस्तार्थं श्रीकृष्णप्रेमसम्प्लुतम् ॥१५॥
सन्निकृष्टनिजाभिष्ट पादारोहनकालकम् ।
श्रीमत्परीक्षितं माता तस्यार्ता कृष्णतत्परा ॥१६॥
विराटतनयैकान्तेऽपृच्छद् एतन् नृपोत्तमम् ।
प्रबोध्यानन्दिता तेन पुत्रेण स्नेहसम्प्लुता ॥१७॥

श्रीमदुत्तरोवाच
यत् शुकेनोपदिष्टं ते वत्स निष्कृष्य तस्य मे ।
सारं प्रकाशय क्षिप्रं क्षीराम्भोधेर् इवामृतम् ॥१८॥

श्रीजैमिनिर् उवाच
उवाच सादरं राजा परीक्षिन् मातृवत्सलः ।
श्रुतात्यद्भुतगोविन्द कथाख्यानरसोत्सुकः ॥१९॥

श्रीविष्णुरात उवाच
मातर् यद्यपि कालेऽस्मिम्स् चिकीर्षितमुनिव्रतः ।
तथाप्यहं तव प्रश्न माधुरीमुखरीकृतः ॥२०॥
गुरोः प्रसादतस् तस्य श्रीमतो बदरायनेः ।
प्रणम्य ते सपुत्रायाः प्राणदं प्रभुम् अच्युतम् ॥२१॥
तत्कारुण्यप्रभावेन श्रीमद्भागवतामृतम् ।
समुद्धृतं प्रयत्नेन श्रीमद्भागवतोत्तमैः ॥२२॥
मुनीन्द्रमण्डलीमध्ये निश्चितं महतां मतम् ।
महागुह्यम् अयं सम्यक् कथयाम्यवधारय ॥२३॥
एकदा तीर्थमूर्धान्ये प्रयागे मुनिपुङ्गवाः ।
माघे प्रातः कृतस्नानः श्रीमाधवसमीपतः ॥२४॥
उपविष्टा मुदाविष्टा मन्यमानाः कृतार्थताम् ।
कृष्णस्य दयितोऽसीति श्लाघन्ते स्म परस्परम् ॥२५॥
मातस् तदानीं तत्रैव विप्रवार्यः समागतः ।
दशाश्वमेधिके तीर्थे भगवद्भक्तितत्परः ॥२६॥
सेवितोऽशेषसम्पद्भिस् तद्देशस्याधिकारवान् ।
वृतः परिजनैर् विप्र भोजनार्थं कृतोद्यमः ॥२७॥
विचित्रोत्कृष्टवस्तूनि स निष्पद्य महामनाः ।
अवश्यकं समाप्यादौ संस्कृत्य महतीं स्थलीम् ॥२८॥
सत्वरं चत्वरं तत्र मध्ये निर्माय सुन्दरम् ।
उपलिप्य स्वहस्तेन वितनान्य् उदतानयत् ॥२९॥
शालग्रामशिलारूपं कृष्णं स्वर्णासने शुभे ।
निवेष्य भक्त्या सम्पूज्य यथाविधि मुदा भृतः ॥३०॥
भोगाम्बरादिसामग्रीम् अर्पयित्वाग्रतो हरेः ।
स्वयं नृत्यन् गीतवाद्या दिभिश् चक्रे महोत्सवम् ॥३१॥
ततो वेदपुराणादि व्याख्याभिर् वदकोविदान् ।
विप्रान् प्रणम्य यतिनो गृहिनो ब्रह्मचारिणः ॥३२॥
वैष्णवांश् च सदा कृष्ण कीर्तनानन्दलम्पटान् ।
सुबहून् मधुरैर् वाक्यैर् व्यवहारैश् च हर्षयन् ॥३३॥
पादशौचजलं तेषां धारयन् शिरसि स्वयम् ।
भगवत्यर्पितैस् ताद्वद् अन्नादिभिर् अपूजयत् ॥३४॥
भोजयित्वा ततो दीनान् अन्त्यजान् अपि सादरम् ।
अतोषयद् यथान्यायं श्वशृगालान् खगक्रिमीन् ॥३५॥
एवं सन्तर्पिताशेषः समादिष्टोऽथ साधुभिः ।
पारीवारैः समं शेषां सहर्षं बुभुजेऽमृतम् ॥३६॥
ततोऽभिमुखम् आगत्य कृष्णस्य रचिताञ्जलिः ।
तस्मिन्न् एवार्पयाम् आस सर्वं तत्फलसञ्चयम् ॥३७॥
सुखं संवेष्य देवं तं स्वगृहं गन्तुम् उद्यतम् ।
दूराच् छ्रीनारदो दृष्ट्वोत् थितो मुनिसमाजतः ॥३८॥
अयम् एव महाविष्णोः प्रेयान् इति मुहुर् ब्रुवन् ।
धावन् गत्वान्तिके तस्य विप्रेन्द्रस्येदम् अब्रवीत् ॥३९॥
श्रीकृष्णपरमोत्कृष्ट कृपया भजनं जनम् ।
लोके विख्यापयन् व्यक्तं भगवद्भक्तिलम्पटः ॥४०॥

श्रीनारद उवाच
भवान् विप्रेन्द्र कृष्णस्य महानुग्रहभाजनम् ।
यस्येदृशं धनं द्रव्यम् औदर्यं वैभवं तथा ॥४१॥
सार्धम् आपदकं तच् च सर्वम् एव महामते ।
दृष्टं हि साक्षाद् अस्माभिर् अस्मिंस् तीर्थवरेऽधुना ॥४२॥
विद्वद्वरेण तेनोक्तो न त्व् इदं स महामुनिः ।
स्वामिन् किं मयि कृष्णस्य कृपालक्षणं ईक्षितम् ॥४३॥
अहं वराकः को नु स्यां दातुं शक्नोमि वा कियत् ।
वैभवं वर्तते किं मे भगवद्भजनं कुतः ॥४४॥
किन्तु दक्षिणदेशे यो महाराजो विराजते ।
स हि कृष्णकृपापात्रं यस्य देशे सुरालयः ॥४५॥
सर्वतो भिक्षवो यत्र तैर्थिकाभ्यागतादयः ।
कृष्णार्पितान्नं भुञ्जाना भ्रमन्ति सुखिनः सदा ॥४६॥
राजधानीसमीपे च सच्चिदानन्दविग्रहः ।
साक्षाद् इवास्ते भगवान् कारुण्यात् स्थिरतां गतः ॥४७॥
नित्यं नवनवस् तत्र जायते परमोत्सवः ।
पूजाद्रव्यानि चेष्टानि नूतनानि प्रतिक्षणम् ॥४८॥
विष्णोर् निवेदितैस् तैस् तु सर्वे तद्देशवासिनः ।
वैदेशिकश् च बहवो भोज्यन्ते तेन सादरम् ॥४९॥
पुण्डरीकाक्षदेवस्य तस्य दर्शनलोभतः ।
महाप्रसादरूपान्नाद् उपभोगसुखाप्तितः ॥५०॥
साधुसङ्गातिलाभाच् च नानादेशत् समागतः ।
निवसन्ति सदा तत्र सन्तो विष्णुपरायणाः ॥५१॥
देशश् च देवविप्रेभ्यो राज्ञा दत्तो विभज्य सः ।
नोपद्रवोऽस्ति तद्देशे कोऽपि शोकोऽथवा भयम् ॥५२॥
अकृष्टपाच्या सा भूमिर् वृष्टिस् तत्र यथासुखम् ।
इष्टानि फलमूलानि सुलभान्यम्बरानि च ॥५३॥
स्वस्वधर्मकृतः सर्वाः सुखिन्यः कृष्णतत्पराः ।
प्रजास् तम् अनुवर्तन्ते महाराजं यथा सुताः ॥५४॥
स चागर्वाः सदा नीच योगसेवाभिर् अच्युतम् ।
भजमानोऽखिलान् लोकान् रमयत्यच्युतप्रियः ॥५५॥
तस्याग्रे विविधैर् नाम गथासङ्कीर्तनैः स्वयम् ।
नृत्यन् दिव्यानि गीतानि गायन् वाद्यानि वादयन् ॥५६॥
भ्रातृभर्यासुतैः पौत्रैर् भृत्यामात्यपुरोहितैः ।
अन्यैश् च स्वजनैः साकं प्रभुं तं तोषयत् सदा ॥५७॥
ते ते तस्य गुणव्रताः कृष्णभक्त्यनुवर्तिनः ।
सङ्ख्यतुं कति कथ्यन्ते ज्ञायन्ते कति वा मया ॥५८॥

श्रीपरीक्षिद् उवाच
ततो नृपवरं द्रष्टुं तद्देशे नारदो व्रजन् ।
देवपूजोत्सवासक्तस् तत्र तरैक्षत प्रजाः ॥५९॥
हर्षेन वादयन् वीणां राजधानीं गतोऽधिकम् ।
विप्रोक्ताद् अपि सम्पश्यन् सङ्गम्योवाच तं नृपम् ॥६०॥

श्रीनारद उवाच
त्वं श्रीकृष्णकृपापात्रम् यस्येदृग् राज्यवैभवम् ।
सल्लोकगुणधर्मार्थ ज्ञानभक्तिभिर् अन्वितम् ॥६१॥

श्रीपरीक्षिद् उवाच
तत् तद् विस्तार्य कथयन्न् आश्लिष्यन् भूपतिं मुहुः ।
प्रससंश गुणान् गायन् वीणया वैष्णवोत्तमः ॥६२॥
सार्वभौमो मुनिवरं सम्पूज्य प्राश्रितोऽब्रवीत् ।
निजश्लाघभराज् जात लज्जानमितमस्तकः ॥६३॥
देवर्षेऽल्पायुषं स्वल्पैश्वर्यम् अल्पप्रदं नरम् ।
अस्वतन्त्रं भयाक्रन्तं तापत्रयनियन्त्रितम् ॥६४॥
कृष्णानुग्रहवाक्यस्याप्ययोग्यम् अविचारतः ।
तदीयकरुणापात्रं कथं मां मन्यते भवान् ॥६५॥
देवा एव दयापात्रं विष्णोर् भगवतः किल ।
पूज्यमान नरैर् नित्यं तेजोमयशरीरिणः ॥६६॥
निष्पापाः सात्त्विका दुःख रहिताः सुखिनः सदा ।
स्वच्छन्दाचारगतयो भक्तेच्छवरदायकाः ॥६७॥
येषां हि भोग्यम् अमृतं मृत्युरोगजरादिहृत् ।
स्वेच्छयोपनतं क्षुत्तृद् बाधाभावेऽपि तुष्टिदम् ॥६८॥
वसन्ति भगवन् स्वर्गे महाभाग्यबलेन ये ।
यो नृभिर् भारते वर्षे सत्पुण्यैर् लभ्यते कृतैः ॥६९॥
मुने विशिष्टस् तत्रापि तेषाम् इन्द्रः पुरन्दरः ।
निग्रहेऽनुग्रहेऽपीशो वृष्टिभिर् लोकजीवनः ॥७०॥
त्रिलोकीश्वरता यस्य युगानाम् एकसप्ततिम् ।
याश्वमेधशतेनापि सर्वभौमस्य दुर्लभा ॥७१॥
हय उच्चैःश्रवा यस्य गज ऐरावतो महान् ।
कामधुग् गौर् उपवनं नन्दनं च विराजते ॥७२॥
पारिजातादयो यत्र वर्तन्ते कामपूरकाः ।
कामरूपधराः कल्प द्रुमाः कल्पलतन्विताः ॥७३॥
येषाम् एकेन पुष्पेन यथाकामं सुसिध्यति ।
विचित्रगीतवादित्र नृत्यवेषाशनादिकम् ॥७४॥
अः किं वच्यं परं तस्य सौभग्यं भगवान् गतः ।
कनिष्ठभ्रातृतां यस्य विष्णुर् वामनरूपधृक् ॥७५॥
अपद्भ्यो यम् असौ रक्षन् हर्षयन् येन विस्तृतम् ।
साक्षात् स्वीकुरुते पूजां तद् वेत्सि त्वम् उतापरम् ॥७६॥

इति श्रीबृहद्भागवतामृते भगवत्कृपासारनिर्धारखण्डे
भौमो नाम प्रथमोऽध्यायः
॥ १.१ ॥

 ओ)०(ओ

(१.२)

द्वितीयोऽध्यायः

श्रीपरीक्षिद् उवाच
प्रशस्य तं महाराजं स्वर्गतो मुनिर् ऐक्षत ।
राजमानं सभामध्ये विष्णुं देवगणैर् वृतम् ॥१॥

विचित्रकल्पद्रुमपुष्पमाला 
विलेपभूषावसनामृताद्यैः ।
समर्चितं दिव्यतरोपचारैः 
सुखोपविष्टं गरुडस्य पृष्ठे ॥२॥

बृहस्पतिप्रभृतिभिः स्तूयमानं महर्षिभिः ।
लाल्यमानम् अदित्या तान् हर्षयन्तं प्रियोक्तिभिः ॥३॥
सिद्धविद्यध्रगन्धर्वाप् सरोभिभिर् विविधैः स्तवैः ।
जयशब्दैर् वाद्यगीत नृत्यैश् च परितोषितम् ॥४॥
शक्रायाभयम् उच्चोक्त्या दैत्येभ्यो ददतां दृढम् ।
कीर्त्यार्प्यमानं ताम्बूलं चर्वन्तं लीलयाहृतम् ॥५॥
शक्रं च तस्य माहात्म्यं कीर्तयन्तं मुहुर् मुहुः ।
स्वामिकृतोपकारंश् च वर्णयन्तं महामुदा ॥६॥
सहस्रनयनैर् अश्रु धारावर्षन्तम् आसने ।
स्वीये निषण्णं तत्पार्श्वे राजन्तं स्वविभूतिभिः ॥७॥
अथ विष्णुं निजावासे गच्छन्तम् अनुगम्य तम् ।
सभायाम् आगतं शक्रं आशस्योवाच नारदः ॥८॥

श्रीनारद उवाच
कृतानुकल्पितस् त्वं यत् सूर्यचन्द्रयमादयः ।
तवाज्ञाकरिणः सर्वे लोकपालाः परे किम् उ ॥९॥
मुनयोऽस्मादृशो वश्याः श्रुतयस् त्वां स्तुवन्ति हि ।
जगदीशतया यत् त्वं धर्माधर्मफलप्रदः ॥१०॥
अहो नारायणो भ्राता कानीयान् यस्य सोदरः ।
सद्धर्मं मानयन् यस्य विदधात्य् आदरं सदा ॥११॥

श्रीपरीक्षिद् उवाच
इत्थम् इन्द्रस्य सौभग्य वैभवं कीर्तयन् मुहुः ।
देवर्षिर् वादयन् वीणां श्लाघमानो ननर्त तम् ॥१२॥
ततोऽभिवाद्य देवर्षिम् उवाचेन्द्रः शनैर् ह्रिया ।
भो गन्धर्वकलाभिज्ञा किं माम् उपहसन्न् असि ॥१३॥
अस्य न स्वर्गराजस्य वृत्तं वेत्सि त्वम् एव किम् ।
कति वरान् इतो दैत्य भित्यास्माभिर् न निर्गतम् ॥१४॥
आचरन् बलिर् इन्द्रत्वम् असुरान् एव सर्वतः ।
सूर्येन्द्वाद्यधिकारेषु न्ययुन्क्त क्रतुभागभुक् ॥१५॥
ततो नस् तातमातृभ्यां तपोभिर् विततैर् दृढैः ।
तोषितोऽप्यंशमातृएण गतो भ्रातृत्वम् अच्युतः ॥१६॥
तथाप्यहत्वा तान् छत्रून् केवलं नस् त्रपकृता ।
मायायचनयादाय बले राज्यम् ददौ स मे ॥१७॥
स्पर्धासूयादिदोषेण ब्रह्महत्यादिपापतः ।
नित्यपातभयेनापि किं सुखं स्वर्गवासिनाम् ॥१८॥
किं च मां प्रत्य् उपेन्द्रस्य विद्ध्य् उपेक्षं विशेषतः ।
सुधर्मां पारिजातं च स्वर्गान् मार्त्यं निनाय सः ॥१९॥
गोपालैः क्रियमानं मे न्यहन् पूजां चिरन्तनीम् ।
अखण्डं खाण्ड्वाख्यं मे प्रियं दहितवान् वनम् ॥२०॥
त्रैलोक्यत्रासकृद्वृत्र वधार्थं प्रार्थितः पुरा ।
औदसिन्यं भजंस् तत्र प्रेरयाम् आस मां परम् ॥२१॥
उत्सद्य माम् अवज्ञाय मदीयम् अमरावतीम् ।
सर्वोपरि स्वभवनं राचयाम् आस नूतनम् ॥२२॥
आराधनबलात् पित्रोर् अग्रहाच् च पुरोधसः ।
पूजां स्वीकृत्य नः सद्यो यत्यदृश्यं निजं पदम् ॥२३॥
पुनः सत्वरम् आगत्य स्वार्घ्यस्वीकरणाद् वयम् ।
अनुग्रह्यस् त्वयेत्य् उक्तोऽस्मान् आदिशति वञ्चयन् ॥२४॥
यावन् नाहं समायामि तावद् ब्रह्मा शिवोऽथवा ।
भवद्भिः पूजनीयोऽत्र मत्तो भिन्नौ न तौ यतः ॥२५॥
एकमूर्तिस् त्रयो देवा विष्णुरुद्रपितामहाः ।
इत्य् आदि शास्त्रवचनं भवद्भिर् विस्मृतं किम् उ ॥२६॥
वासोऽस्यानियतोऽस्माभिर् अगम्यो मुनिदुर्लभः ।
वैकुण्ठे ध्रुवलोके च क्षिराब्धौ च कदाचन ॥२७॥
सम्प्रति द्वारकायां च तत्रापि नियमोऽस्ति न ।
कदाचित् पाण्डवागारे मथुरायां कदाचन ॥२८॥
पुर्यां कदाचित् तत्रापि गोकुले च वनाद् वने ।
इत्थं तस्यावलोकोऽपि दुर्लभो नः कुतः कृपा ॥२९॥
परमेष्ठिसुतश्रेष्ठ किन्तु स्वपितरं हरेः ।
अनुग्रहपदं विद्धि लक्ष्मीकान्तसुतो हि सः ॥३०॥
यस्यैकस्मिन् दिने शक्रा मादृशाः स्युश् चतुर्दश ।
मन्वादियुक्ता यस्याहस् चतुर्युगसहस्रकम् ॥३१॥
निशा च तावतीत्थं या होरात्राणां शतत्रयी ।
षष्ट्युत्तरा भवेद् वर्षं यस्यायुस् तच् छतं स्मृतम् ॥३२॥
लोकानां लोकपलानाम् अपि स्रष्टाधिकारदः ।
पालकः कर्मफलदो रात्रौ संहरकश् च सः ॥३३॥
सहस्रशिर्षा यल्लोके स महापुरुषः स्फुटम् ।
भुञ्जानो यज्ञभागौघं वसत्य् आनन्ददः सदा ॥३४॥
इत्थं युक्तिसहस्रैः स श्रीकृष्णस्य कृपास्पदम् ।
किं वक्तव्यं कृपापात्रम् इति कृष्णः स एव हि ॥३५॥
तच् छ्रुतिस्मृतिवाक्येभ्यः प्रसिद्धं ज्ञायते त्वया ।
अन्यच् च तस्य माहात्म्यं तल्लोकानाम् अपि प्रभो ॥३६॥

श्रीपरीक्षिद् उवाच
इन्द्रस्य वचनं श्रुत्वा साधु भोः साध्व् इति ब्रुवन् ।
त्वारवान् ब्रह्मणो लोकं भगवान् नारदो गतः ॥३७॥
यज्ञानां महतां तत्र ब्रह्मर्षिभिर् अनारतम् ।
भक्त्या वितायमानानां प्रघोषं दूरतोऽशृणोत् ॥३८॥
ददर्श च ततस् तेषु प्रसन्नः परमेश्वरः ।
महापुरुषरूपेण जातमण्डलमण्डितः ॥३९॥
सहस्रमूर्धा भगवान् यज्ञमूर्तिः श्रिया सह ।
आविर्भूयाददाद् भगान् आनन्दयति याजकान् ॥४०॥
पद्मयोनेः प्रहर्षार्थं द्रव्यजातं निवेदितम् ।
सहस्रपाणिभिर् वक्त्र सहश्रेष्व् अर्पयन् अदन् ॥४१॥
दत्त्वेष्टान् यजमानेभ्यो वरान् निद्रागृहं गतः ।
लक्ष्मीसंवाह्यमानाङ्घ्रिर् निद्राम् आदत्त लीलया ॥४२॥
तदाज्ञया च यज्ञेषु नियुज्यर्षीन् निजात्मजान् ।
ब्रह्माण्डकार्यचर्यार्थं स्वं धिष्ण्यं विधिर् आगतः ॥४३॥
परमेष्ठ्य् आसने तत्र सुखासीनं निजप्रभोः ।
महिमश्रवणाख्यान परं सास्राष्टनेत्रकम् ॥४४॥
विचित्रपरमैश्वर्य समाग्रीपरिषेवितम् ।
स्वतातं नारदोऽभ्येत्य प्रणम्योवाच दण्डवत् ॥४५॥

श्रीनारद उवाच
भवान् एव कृपापात्रं ध्रुवं भगवतो हरेः ।
प्रजापतिपतिर् यो वै सर्वलोकपितामहः ॥४६॥
एकः सृजति पातयत्ति भुवनानि चतुर्दश ।
ब्रह्माण्डस्येश्वरो नित्यं स्वयम्भूर् यश् च कथ्यते ॥४७॥
सभायां यस्य विद्यन्ते मूर्तिमन्तोऽर्थबोधकः ।
यच्चतुर्वक्त्रतो जातः पुराणनिगमादयः ॥४८॥
यस्य लोकश् च निश्छिद्र स्वधर्माचरनिष्ठया ।
मदादिरहितैः सद्भिर् लभ्यते शतजन्मभिः ॥४९॥
यस्योपरि न वर्तते ब्रह्माण्डे भवनं परम् ।
लोको नारायणस्यापि वैकुण्ठाख्यो यदन्तरे ॥५०॥
यस्मिन् नित्यं वसेत् साक्षाद् महापुरुषविग्रहः ।
स पद्मनाभो यज्ञानां भगान् अश्नन् ददात् फलान् ॥५१॥
परमान्वेषणायासैर् यस्योद्देशोऽपि न त्वया ।
पुरो प्राप्तः परं दृष्टस् तपोभिर् हृदि यः क्षणम् ॥५२॥
तत् सत्यम् असि कृष्णस्य त्वम् एव नितरां प्रियः ।
अहो नूनं स एव त्वं लीलानानावपुर्धरः ॥५३॥

श्रीपरीक्षिद् उवाच
इत्थं माहात्म्यम् उद्गायन् विस्तर्य ब्रह्मणोऽसकृत् ।
शक्रप्रोक्तं स्वदृष्टं च भक्त्यासित् तं नमन् मुनिः ॥५४॥
शृण्वन्न् एव स तद्वाक्यं दासोऽस्मीति मुहुर् वदन् ।
चतुर्वक्त्रोऽस्तकर्णानां पिधाने व्यग्रतां गतः ॥५५॥
अश्रव्यश्रवणाज् जातं कोपं यत्नेन धारयन् ।
स्वपुत्रं नारदं प्राह साक्षेपं चतुराननः ॥५६॥

श्रीब्रह्मोवाच
अहं न भगवान् कृष्ण इति त्वं किं प्रमाणतः ।
युक्तितश् च मयाभिक्ष्णं बोधितोऽसि न बाल्यतः ॥५७॥
तस्य शक्तिर् महामाया दासीवेक्षपथे स्थिता ।
सृजतीदं जगत् पाति स्वगुणैः संहरत्यपि ॥५८॥
तस्य एव वयं सर्वेऽप्यधीना मोहितास् तया ।
तन् न कृष्णकृपालेशा स्यापि पात्रम् अवेहि माम् ॥५९॥
तान् माययैव सततं जगतोऽहं गुरुः प्रभुः ।
पितामहश् च कृष्णस्य नाभिपद्मसमुद्भवः ॥६०॥
तपस्व्य् आराधकस् तस्येत्य् आद्यैर् गुरुमदैर् हतः ।
ब्रह्माण्डावश्यकापार व्यापरामर्षविह्वलः ॥६१॥
भूतप्रायात्मलोकीय नाशचिन्तानियन्त्रितः ।
सर्वग्रासिमहाकालाद् भीतो मुक्तिं परं वृणे ॥६२॥
तदर्थं भगवत्पूजां कारयामि करोमि च ।
आवासो जगदीशस्य तस्य वा न क्व विद्यते ॥६३॥
वेदप्रवर्तनायासौ भगं गृह्णाति केवलम् ।
स्वयं सम्पादितप्रेष्ठ यज्ञस्यानुग्रहाय च ॥६४॥
विचाराचार्य बुद्ध्यस्व स हि भक्त्येकवल्लभः ।
कृपां तनोति भक्तेषु नाभक्तेषु कदाचन ॥६५॥
भक्तिर् दुरेऽस्तु तस्मिन् मे नापराधा भवन्ति चेत् ।
बहुमन्ये तद् आत्मानां नाहम् अगःसु रुद्रवत् ॥६६॥
मद् आप्तवरजातोऽसौ सर्वलोकोपतापकः ।
हिरण्यकशिपुर् दुष्टो वैष्णवद्रोहतत्परः ॥६७॥
श्रीमन्नृसिंहरूपेण प्रभुना संहृतो यदा ।
तदाहं सपईर्वारो विचित्रस्तवपाटवैः ॥६८॥
स्तुवन् स्थित्वा भयाद् दूरेऽपङ्गदृष्ट्यापि नादृतः ।
प्रह्लादस्याभिशेके तु वृत्ते तस्मिन् प्रसादतः ॥६९॥
शनैर् उपसृतोऽभ्यार्णम् आदिष्टोऽहम् इदं रुषा ।
मैवं वरोऽसुराणां ते प्रदेयः पद्मसम्भव ॥७०॥
तथापि रावणादिभ्यो दुष्टेभ्योऽहं वरान् अदम् ।
रावणस्य तु यत् कर्म जिह्वा कस्य गृणाति तत् ॥७१॥
मया दत्ताधिकाराणां शक्रादीनां महामदैः ।
सदा हतविवेकानां तस्मिन्न् अगंसि संस्मर ॥७२॥
वृष्टियुद्धादिनेन्द्रस्य गोवर्धनमखादिषु ।
नन्दाहरणवाणीय धेन्वादानादिनाप्पतेः ॥७३॥
यमस्य च तदाचार्यात् मजदुर्मरणादिना ।
कुवेरस्यापि दुस्चेष्ट शङ्खचूडाकृतादिना ॥७४॥
अधो लोके तु दैतेया वैष्णवद्रोहकारिणः ।
सर्पश् च सहजक्रोध दुष्टा कालियबन्धवः ॥७५॥
सम्प्रत्यपि मया तस्य स्वयं वत्सास् तथार्भकाः ।
वृन्दावने पाल्यमान भोजने मायया हृतः ॥७६॥
ततो वीक्ष्य महाश्चर्यं भीट स्तुत्वा नमन्न् अपि ।
धृष्टोऽहं वञ्चितस् तेन गोपबालकलीलया ॥७७॥
तस्य स्वभविकस्याब्ज प्रसादेक्षणमात्रतः ।
इष्टः स्वं बहुमन्ये स्म तत्प्रियव्रजभू गतेः ॥७८॥
तत्रात्मानश् चिरस्थित्या पराधाः स्युर् इति त्रसन् ।
अपसरं किम् अन्यैस् तन् निजासौभग्यवर्णणैः ॥७९॥
अथ ब्रह्माण्डमध्येऽस्मिन् तादृङ् नेक्षे कृपास्पदम् ।
विष्णोः किन्तु महादेव एव ख्यातः सखेति यः ॥८०॥
यश् च श्रीकृष्णपदाब्ज रसेनोन्मादितः सदा ।
अवधीरितसर्वार्थ परमैश्वर्यभोगकः ॥८१॥
अस्मादृशो विषयिनो भोगासक्तान् हसन्न् इव ।
धुस्तुरार्कास्थिमालाधृग् नग्नो भस्मानुलेपनः ॥८२॥
विप्रकीर्णजातभर उन्मत्त इव घूर्णते ।
तथा स्वगोपनासक्तः कृष्णपदाब्जसौचजम् ।
गङ्गां मूर्ध्नि वहन् हर्षान् नृत्यंश् च लयते जगत् ॥८३॥
कृष्णप्रसादात् तेनैव मादृशम् अधिकारिणाम् ।
अभिष्टार्पयितुं मुक्तिस् तस्य पत्न्यापि शक्यते ॥८४॥
अहो सर्वेऽपि ते मुक्ताः शिवलोकनिवासिनः ।
मुक्तास् तत्कृपया कृष्ण भक्ताश् च कति नाभवन् ॥८५॥
कृष्णाच् छिवस्य भेदेक्षा महादोषकरी मता ।
अगो भगवता स्वस्मिन् क्षम्यते न शिवे कृतम् ॥८६॥
शिवदत्तवरोन्मत्तात् त्रिपुरेश्वरतो भयात् ।
तथा वृकासुरादेश् च सङ्कटं परमं गतः ॥८७॥
शिवः समुद्धृतोऽनेन हर्षितश् च वचोऽमृतैः ।
तदन्तरङ्गसद्भक्त्या कृष्णेन वशवर्तिना ।
स्वयम् आराध्यते चास्य माहात्म्यभरसिद्धये ॥८८॥
तिष्ठतापि स्वयं साक्षात् कृष्णेनामृतमन्थने ।
प्रजापतिभिर् आराध्य स गौरीप्राणवल्लभः ॥८९॥
समानय्य विषं घोरं पाययित्वा विभूषितः ।
महामहिमधाराभिर् अभिषिक्तश् च तत् स्फुटम् ॥९०॥
पुराणान्य् एव गायन्ति दयालुत्वं हरेर् हरे ।
ज्ञायते हि त्वयाप्य् एतत् परं च स्मार्यतां मुने ॥९१॥

श्रीपरीक्षिद् उवाच
गुरुं प्रणम्य तं गन्तुं कैलासं गिरिम् उत्सुकः ।
आलक्ष्योक्तः पुनस् तेन स्वपुत्रः पुत्रवत्सले ॥९२॥

श्रीब्रह्मोवाच
कुवेरेण पुराराध्य भक्त्या रुद्रो वशीकृतः ।
ब्रह्माण्डाभ्यन्तरे तस्य कैलासेऽधिकृते गिरौ ॥९३॥
तद्विदिक्पालरूपेन तद्योग्यपरिवारकः ।
वसत्य् आविस्कृतस्वल्प वैभवः सन्न् उमापति ॥९४॥
यथा हि कृष्णो भगवान् मादृशं भक्तियन्त्रितः ।
मम लोके स्वरादौ च वसत्य् उचितलीलया ॥९५॥
अथ वयुपुराणस्य मतम् एतद् ब्रवीम्यहम् ।
श्रीमहादेवलोकस् तु सप्तावरणतो बहिः ॥९६॥
नित्यः सुखमयः सत्यो लभ्यस् तत्सेवकोत्तमैः ।
समानमहिमश्रीमत् परिवारगणावृतः ॥९७॥
महाविभूतिमान् भाति सत्परिच्छदमण्डितः ।
श्रीमत्सङ्कर्षणं स्वस्माद् अभिन्नं तत्र सोऽर्चयन् ।
निजेष्टदेवतत्वेन किं वा नातनुतेऽद्भुतम् ॥९८॥
तत्र गन्तुं भवान् शक्तः श्रीशिवे शुद्धभक्तिमान् ।
अभिगम्य तम् आश्रित्य कृपां कृष्णस्य पश्यतु ॥९९॥
इत्य् एवं शिक्षितो मतः शिवकृष्णेति कीर्तयन् ।
नारदः शिवलोकं तं प्रयातः कौतुकाद् इव ॥१००॥

इति श्रीबृहद्भागवतामृते भगवत्कृपासारनिर्धारखण्डे
दिव्यो नाम द्वितीयोऽध्यायः
॥ १.२ ॥

 ओ)०(ओ

(१.३)

तृतीयोऽध्यायः

श्रीपरीक्षिद् उवाच
भगवन्तं हरं तत्र भावाविष्टतया हरेः ।
नृत्यन्तं कीर्तयन्तं च कृतसङ्कर्षणार्चनम् ॥१॥
भृशां नन्दीश्वरादीम्श् च श्लाघमानं निजानुगान् ।
प्रीत्या सजयशब्दानि गीतावद्यानि तन्वतः ॥२॥
देवीं चोमं प्रशंसन्तं करतालीषु कोविदम् ।
दूराद् दृष्ट्वा मुनिर् हृष्टोऽनमद् वीनां निनादयन् ॥३॥
परमानुगृहीतोऽसि कृष्णस्येति मुहुर् मुहुः ।
जगौ सर्वं च पित्रोक्तं सुस्वरं समकीर्तयत् ॥४॥
अथ श्रीरुद्रपादाब्ज रेणुस्पर्शनकाम्यया ।
समीपेऽभ्यगतं देवो वैकुण्ठस्य प्रियं मुनिम् ॥५॥
आकृष्याश्लिष्य सम्मत्तः श्रीकृष्णरसधारया ।
भृशां पप्रच्छ किं ब्रुषे ब्रह्मपुत्रेति सादरम् ॥६॥
ततः श्रीवैष्णवश्रेष्ठ सम्भाषणरसाप्लुतम् ।
सन्त्यक्तनृत्यकुतुकं मितप्रियजनावृतम् ॥७॥
पार्वतीप्राणनाथं तं वृष्यां वीरासनेन सः ।
आसीनं प्राणमन् भक्त्या पठन् रुद्रसदङ्गकम् ॥८॥
जगदीशत्वमाहात्म्य प्रकाशनपरैः स्तवैः ।
अस्तौद् विवृत्य तस्मिंश् च जगौ कृष्णकृपाभरम् ॥९॥
कर्णौ पिधाय रुद्रोऽसौ सक्रोधम् अवदद् भृशाम् ।
सर्ववैष्णवमूर्धान्यो विष्णुभक्तिप्रवर्तकः ॥१०॥

श्रीरुद्र उवाच
न जातु जगदीशोऽहं नापि कृष्णकृपास्पदम् ।
परं तद्दासदासानां सदानुग्रहकामुकः ॥११॥

श्रीपरीक्षिद् उवाच
सम्भ्रान्तोऽथ मुनिर् हित्वा कृष्णेनैक्येन तत्स्तुतिम् ।
सापराधम् इवात्मानं मन्यमानोऽब्रवीच् छनैः ॥१२॥

श्रीनारद उवाच
सत्यम् एव भवान् विष्णोर्  वैष्णवानां च दुर्गमम् ।
निगूढां महिमश्रेणिं वेत्ति विज्ञापयत्यपि ॥१३॥
अतो हि वैष्णवश्रेष्ठैर् ईष्यते त्वदनुग्रहः ।
कृष्णश् च महिमानं ते प्रीतो वितनुतेऽधिकम् ॥१४॥
कति वरांश् च कृष्णेन वरा विविधमूर्तिभिः ।
भक्त्या भवन्तम् आराध्य गृहीतः कति सन्ति न ॥१५॥

श्रीपरीक्षिद् उवाच
इति श्रुत्वा तु सहसा धैर्यं कर्तुम् अशक्नुवन् ।
लज्जितो द्रुतम् उत्थाय नारदस्य मुखं हरः ।
कराभ्यां पिदधे धर्ष्त्यं मम तन् न वदेर् इति ॥१६॥
अनन्तरम् उवाचोच्चैः सविस्मयम् अहो मुने ।
दुर्वितर्क्यतरं लीला वैभवं दृश्यतां प्रभोः ॥१७॥
अहो विचित्रगम्भीर महिमाब्धिर् मदीश्वरः ।
विविधेष्व् अपरधेषु नोपेक्षेत कृतेष्व् अपि ॥१८॥

श्रीपरीक्षिद् उवाच
परमानन्दितो धृत्वा पादयोर् उपवेश्य तम् ।
नारदः परितुष्टाव कृष्णभक्तिरसप्लुतम् ॥१९॥

श्रीनारद उवाच
नापराधावकाशस् ते प्रेयसः कश्चिद् अच्युते ।
कदाचिल् लोकदृष्ट्यापि जातो नास्मिन् प्रकाशते ॥२०॥
स्वबाहुबलदृप्तस्य साधूपद्रवकारिणः ।
मायाबद्धानिरुद्धस्य युध्यमानस्य चक्रिणा ॥२१॥
हतप्रायस्य बाणस्य निजभक्तस्य पुत्रवत् ।
पालितस्य त्वया प्राण रक्षार्थं श्रीहरिः स्तुतः ॥२२॥
सद्यो हित्वा स्वयं प्रीतो दत्त्वा निजस्वरूपताम् ।
भवत्पार्षदतां निन्ये तां दुरापां सुरैर् अपि ॥२३॥
भवांश् च वैष्णवद्रोहि गार्ग्यादिभ्यः सुदुश्चरैः ।
तपोभिर् भजमानेभ्यो नाव्यलीकं वरं ददे ॥२४॥
चित्रकेतुप्रभृतयोऽधियोऽप्यंशाश्रिता हरेः ।
निन्दका यद्यपि स्वस्य तेभ्योऽकुप्यास् तथापि न ॥२५॥
कृष्णस्य प्रीतये तस्माच् छ्रैष्ठ्यम् अप्यभिवञ्छता ।
तद्भक्ततैव चातुर्य विशेषेणार्थिता त्वया ॥२६॥
अतो ब्रह्मादिसम्प्रार्थ्य मुक्तिदानाधिकारिताम् ।
भवते भगवत्यै च दुर्गायै भगवान् अदात् ॥२७॥
अहो ब्रह्मादिदुष्प्रापे ऐश्वर्ये सत्यपीदृशे ।
तत् सर्वं सुखम् अप्य् आत्म्यम् अनादृत्यावधूतवत् ॥२८॥
भावाविष्टः सदा विष्णोर् महोन्मादगृहीतवत् ।
कोऽन्यः पत्न्या समं नृत्येद् गणैर् अपि दिगम्बरः ॥२९॥
दृष्टोऽद्य भगवद्भक्ति लाम्पट्यमहिमाद्भुतः ।
तद् भवान् एव कृष्णस्य नित्यं परमवल्लभः ॥३०॥
आः किं वाच्यानवच्छिन्ना कृष्णस्य प्रियता त्वयि ।
त्वत्प्रसादेन बहवोऽन्ये पि तत्प्रियतां गतः ॥३१॥
पार्वत्याश् च प्रसादेन बहवस् तत्प्रियाः कृताः ।
तत्त्वाभिज्ञा विशेषेण भवतोर् इयम् एव हि ॥३२॥
कृष्णस्य भगिनीवैषा स्नेहपात्रं सदाम्बिका ।
अत एव भवान् आत्मा रामोऽप्य् एताम् अपेक्षते ॥३३॥
विचित्रभगवन्नाम सङ्कीर्तनकथोत्सवैः ।
सदेमं रामयन् विष्णु जनसङ्गसुखं भजेत् ॥३४॥

श्रीपरीक्षिद् उवाच
ततो महेश्वरो मातस् त्रापावनमिताननः ।
नारदं भगवद्भक्तम् अवदद् वैष्णवाग्रणीः ॥३५॥

श्रीमहेश उवाच
अहो बत महत् कष्टां त्यक्तसर्वाभिमान हे ।
क्वाहं सर्वाभिमनानां मूलं क्व त्वादृशेश्वरः ॥३६॥
लोकेशो ज्ञानदो ज्ञानी मुक्तो मुक्तिप्रदोऽप्यहम् ।
भक्तो भक्तिप्रदो विष्णोर् इत्य् आद्यहङ्क्रियावृतः ॥३७॥
सर्वग्रासकरे घोरे महाकाले समागते ।
विलज्जेऽशेषसंहार तमसं स्वप्रयोजनात् ॥३८॥
मयि नारद वर्तेत कृपालेशोऽपि चेद् धरेः ।
तद किं पारिजातोषा हरणादौ मया रणः ॥३९॥
किं माम् आराधयेद् दासं किम् एतच् चादिशेत् प्रभुः ।
स्वागमैः कल्पितैस् त्वं च जनान् मद्विमुखान् कुरु ॥४०॥
अवयोर् मुक्तिदातृत्वं यद् भवान् स्तौति हृष्टवत् ।
तच् चातिदरुणं तस्य भक्तानां श्रुतिदुःखदम् ॥४१॥
तत् कृष्णपार्षदश्रेष्ठ म मां तस्य दयास्पदम् ।
विद्धि किन्तु कृपासार भाजो वैकुण्ठवासिनः ॥४२॥
यैः सर्वं तृणवत् त्यक्त्वा भक्त्याराध्य प्रियं हरिम् ।
सर्वार्थसिद्धयो लब्ध्वा पङ्गदृष्ट्यापि नादृतः ॥४३॥
त्यक्तसर्वाभिमाना ये समस्तभयवर्जितम् ।
वैकुण्ठं सच्चिदानन्दं गुणातीतं पदं गताः ॥४४॥
तत्र ये सद्चिदानन्द देहाः परमवैभवम् ।
सम्प्राप्तुं सच्चिदानन्दं हरिसार्ष्टिं च नाभजन् ॥४५॥
हरेर् भक्त्या परं प्रीता भक्तान् भक्तिं च सर्वतः ।
रक्षन्तो वर्धयन्तश् च सञ्चरन्ति यदृच्छया ॥४६॥
मुक्तान् उपहसन्तीव वैकुण्ठे सततं प्रभुम् ।
भजन्तः पक्षिवृक्षादि रूपैः विविधसेवया ॥४७॥
कमलालाल्यमानाङ्घ्रि कमलं मोदवर्धनम् ।
सम्पश्यन्तो हरिं साक्षाद् रमन्ते सह तेन ये ॥४८॥
अहो कारुण्यमहिम श्रीकृष्णस्य कुतोऽन्यतः ।
वैकुण्ठवैकुण्ठलोके येऽजस्रं तदीयेषु च राजते ॥४९॥
यस्मिन् महामदाश्रान्तं प्रभोः सन्कीर्तनादिभिः ।
विचित्राम् अन्तरा भक्तिं नास्त्यन्यत् प्रेमवाहिनीम् ॥५०॥
अहो तत्परमानन्द रसाब्धेर् महिमाद्भुतः ।
ब्रह्मानन्दस् तुलां नार्हेत् यत्कनार्धांशकेन च ॥५१॥
स वैकुण्ठस् तदीयश् च तत्रत्यम् अखिलं च यत् ।
तद् एव कृष्णपादाब्ज परप्रेमानुकम्पितम् ॥५२॥
तादृक् कारुण्यपात्राणां श्रीमद्वैकुण्ठवासिनाम् ।
मत्तोऽधिकतरस् तत्तन् महिमा किं नु वर्ण्यताम् ॥५३॥
पञ्चभौतिकदेहा ये मर्त्यलोकनिवासिनः ।
भगवद्भक्तिरसिका नमस्या मादृशां सदा ॥५४॥
श्रीकृष्णचरणाम्भोजार् पितात्मानो हि ये किल ।
तदेकप्रेमलभाशा त्यक्तार्थजनजीवनाः ॥५५॥
ऐहिकामूष्मिकाशेष साध्यसाधननिस्पृहाः ।
जातिवर्णाश्रमाचार धर्माधीनत्वपारगाः ॥५६॥
ऋणत्रयादिनिर्मुक्ता वेदमार्गातिगा अपि ।
हरिभक्तिबलावेगाद् अकुतश्चिद् भयः सदा ॥५७॥
नान्यत् किम् अपि वाञ्छन्ति तद्भक्तिरसलम्पटाः ।
स्वर्गापवर्गनरकेष्व् अपि तुल्यार्थदर्शिनः ॥५८॥
भगवान् इव सत्यं मे त एव परमप्रियाः ।
परमप्रार्थनीयाश् च मम तैः सह सङ्गमः ॥५९॥
नारदाहम् इदं मान्ये तादृशानां यतः स्थितिः ।
भवेत् स एव वैकुण्ठ लोको नात्र विचारणा ॥६०॥
कृष्णभक्तिसुधापानाद् देहदैहिकविस्मृतेः ।
तेषां भौतिकदेहेऽपि सच्चिदानन्दरूपता ॥६१॥
परं भगवता साकं साक्षात्क्रीडापरम्परः ।
सदानुभवितुं तैर् हि वैकुण्ठोऽपेक्ष्यते क्वचित् ॥६२॥
अतो हि सर्वे तत्रत्या मयोक्ताः सर्वतोऽधिकाः ।
दयाविशेषविषयाः कृष्णस्य परमप्रियाः ॥६३॥

श्रीपार्वत्य् उवाच
तत्रापि श्रीर् विशेषेण प्रसिद्धा श्रीहरिप्रिया ।
तादृग् वैकुण्ठवैकुण्ठ वासिनाम् ईश्वरी हि सा ॥६४॥
यस्याः कटाक्षपातेन लोकपालविभूतयः ।
ज्ञानं विरक्तिर् भक्तिश् च सिध्यन्ति यदनुग्रहात् ॥६५॥
या विहायादरेणापि भजमानान् भवादृशान् ।
वव्रे तपोभिर् आराध्य निरपेक्षं च तत् प्रियम् ॥६६॥
करोति वसतिं नित्यं या रम्ये तस्य वक्षसि ।
पतिव्रतोत्तमशेष वतरेष्व् अनुयात्यमुम् ॥६७॥

श्रीपरीक्षिद् उवाच
ततः परमहर्षेन क्षोभितात्मालपान् मुनिः ।
जय श्रीकमलाकान्त हे वैकुण्ठपते हरे ॥६८॥
जय वैकुण्ठलोकेति तत्रत्य जयतेति च ।
जय कृष्णप्रिये पद्मे वैकुण्ठाधीश्वरीत्यपि ॥६९॥
अथाभिनन्दनायास्या वैकुण्ठे गन्तुं उत्थितः ।
अभिप्रेत्य हरेणोक्तः करे धृत्वा निवार्य सः ॥७०॥

श्रीमहेश उवाच
कृष्णप्रियजनालोकोत् सुकताविहतस्मृते ।
न किं स्मरसि यद् भूमौ द्वारकायां वसत्यसौ ॥७१॥
रुक्मिणी सा महालक्ष्मीः कृष्णस् तु भगवान् स्वयम् ।
तस्या अंशावतारा हि वामनादिसमीपतः ॥७२॥
सम्पूर्णा परिपूर्णस्य लक्ष्मीर् भगवतः सदा ।
निषेवते पदाम्भोजे श्रीकृष्णस्यैव रुक्मिणी ॥७३॥
तस्माद् उपविश ब्रह्मन् रहस्यं परमं शनैः ।
कर्णे ते कथयाम्य् एकं परमश्रद्धया शृणु ॥७४॥

त्वत्ताततो मद्गरुडादितश् च 
श्रियोऽपि कारुण्यविशेषपात्रम् ।
प्रह्लाद एव प्रथितो जगत्यां 
कृष्णस्य भक्तो नितरां प्रियश् च ॥७५॥

भगवद्वचनानि त्वं किं नु विस्मृतवान् असि ।
अधीतानि पुराणेषु श्लोकम् एतम् न किं स्मरेः ॥७६॥
नाहम् आत्मानम् आशासे मद्भक्तैः साधुभिर् विना ।
श्रियं चात्यन्तिकिं ब्रह्मन् येषां गतिर् अहं परा ॥७७॥
मदादिदेवतायोनिर् निजभक्तविनोदकृत् ।
श्रीमूर्तिर् अपि सा योग्या नापेक्ष्या को हि नौतु तान् ॥७८॥
तत्राप्यशेषभक्तानाम् उपमानतयोदितः ।
साक्षाद्भगवतैवासौ प्रह्लादोऽतर्क्यभग्यवान् ॥७९॥
तस्य सौभाग्यम् अस्माभिः सर्वैर् लक्ष्म्याप्यनुत्तमम् ।
साक्षाद् धिरण्यकशिपोर् अनुभूतं विदारणे ॥८०॥
पुनर् पुनर् वरान् दित्सुर् विष्णुर् मुक्तिं न याचितः ।
भक्तिर् एव वृता येन प्रह्लादं तं नमाम्यहम् ॥८१॥
मर्यादालङ्घकस्यापि गुर्वादेशाकृतो मुने ।
असम्पन्नस्ववाग्जाल सत्यातन्तस्य यद् बलेः ॥८२॥
द्वारे तादृग् अवस्थानं तुच्छदानफलं किम् उ ।
रक्षणं दुष्टबाणस्य किं नु मत्स्तवकारितम् ॥८३॥
केवलं तन्महाप्रेष्ठ प्रह्लादप्रीत्यपेक्षया ।
किं ब्रूयां परम् अत्रास्ते गौरी लक्ष्म्याः प्रिया सखी ॥८४॥
तद् गत्वा सुतले शीघ्रं वर्धयित्वाशिषं गणैः ।
प्रह्लादं स्वयम् आश्लिष्य मदाश्लेषावलिं वदेः ॥८५॥
अहो न सहतेऽस्माकं प्रणामं सज्जनाग्रणीः ।
स्तुतिं च मा प्रमादि स्यात् तत्र चेत् सुखं इच्छसि ॥८६॥

इति बृहद्भागवतामृते भगवत्कृपासारनिर्धारखण्डे
प्रपञ्चातीतो नाम तृतीयोऽध्यायः
॥ १.३ ।

 ओ)०(ओ

(१.४)

चतुर्थ्योऽध्यायः

श्रीपरीक्षिद् उवाच
श्रुत्वा महाश्चर्यम् इवेशभाषितं 
प्रह्लादसन्दर्शनजातकौतुकः ।
हृद्यानतः श्रीसुतले गतोऽचिराद् 
धावन् प्रविष्टः पुरम् आसुरं मुनिः ॥१॥

तावद् विविक्ते भगवत्पदाम्बुज 
प्रेम्णोल्लसद्ध्यानविसक्तचेतसा ।
श्रीवैष्णवाग्र्येण समीक्ष्य दूरतः 
प्रोत्थाय विप्रः प्रणतोऽन्तिकं गतः ॥२॥

पीठे प्रयत्नाद् उपवेषितोऽयं 
पूजां पुरावद् विधिनार्प्यमानम् ।
सम्भ्रान्तचेताः परिहृत्य वर्षान् 
हर्षास्रम् आश्लेषपरोऽवदत् तम् ॥३॥

श्रीनारद उवाच
दृष्टश् चिरात् कृष्णकृपाभरस्य 
पात्रं भवान् मे सफलः श्रमोऽभूत् ।
आबाल्यतो यस्य हि कृष्णभक्तिर् 
जाता विशुद्धा न कुतोऽपि यासीत् ॥४॥

यया स्वपित्रा विहिताः सहस्रम् 
उपद्रवा दारुणविघ्नरूपाः ।
जितास् त्वया यस्य तवानुभावात् 
सर्वेऽभवान् भागवता हि दैत्याः ॥५॥

कृष्णाविष्टो योऽस्मृतात्मेव मत्तो 
नृत्यन् गायन् कम्पमानो रुदंश् च ।
लोकान् सर्वान् उद्धरन् संसृतिभ्यो 
विष्णोर् भक्तिं हर्षयाम् आस तन्वन् ॥६॥

कृष्णेनाविर्भूय तीरे महाब्धेः 
स्वाङ्के कृत्वा ललितो मातृवद् यः ।
ब्रह्मेशादीन् कुर्वतोऽपि स्तवौघं 
पद्मां चानादृत्य सम्मानितो यः ॥७॥

वित्रस्तेन ब्रह्मणा प्रार्थितो यः 
श्रीमत्पादाम्भोजमूले निपत्य ।
तिष्ठन्न् उत्थाप्योत्तमाङ्गे कराब्जं 
धृत्वाङ्गेषु श्रीनृसिंहेन लीढः ॥८॥

यश् चित्रचित्राग्रहचातुरीचयैर् 
उत्सृज्यमानं हरिणा परं पदम् ।
ब्रह्मादिसम्प्रार्थ्यम् उपेक्ष्य केवलं 
वव्रेऽस्य भक्तिं निजजन्मजन्मसु ॥९॥

यः स्वप्रभुप्रीतिम् अपेक्ष्य पैतृकं 
राज्यं स्वयं श्रीनरसिंहसंस्तुतौ ।
सम्प्रार्थिताशेषजनोद्धृतीच्छया 
स्वीकृत्य तद्ध्यानपरोऽत्र वर्तते ॥१०॥

यः पीतवसोऽङ्घ्रिसरोजदृष्ट्यै 
गच्छन् वनं नैमिषकं कदाचित् ।
नारायणेनाहवतोषितेन 
प्रोक्तस् त्वया हन्त सदा जितोऽस्मि ॥११॥

श्रीपरीक्षिद् उवाच
एवं वदन् नारदोऽसौ हरिभक्तिरसार्णवः ।
तन्नर्मसेवको नृत्यन् जितम् अस्माभिर् इत्यरौत् ॥१२॥

श्रीनारद उवाच
भो वैष्णवश्रेष्ठ जितस् त्वयेति किं
वच्यं मुकुन्दो बलिनापि निर्जितः ।
पौत्रेण दैतेयगणेश्वरेण ते 
सम्रक्षितो द्वारि तव प्रसादतः ॥१३॥

इतः प्रभृति कर्तव्यो निवासो नियतोऽत्र हि ।
मयाभिभूय दक्षादि शापं युष्मत्प्रभावतः ॥१४॥

श्रीपरीक्षिद् उवाच
स्वश्लाघसहनाशक्तो लज्जावनमिताननः ।
प्रह्लादो नारदं नत्वा गौरवद् अवदच् छनैः ॥१५॥

श्रीप्रह्लाद उवाच
भगवान् श्रीगुरो सर्वं स्वयम् एव विचर्यताम् ।
बाल्येन सम्भवेत् कृष्ण भक्तेर् ज्ञानम् अपि स्फुटम् ॥१६॥
महताम् उपदेशस्य बलाद् बोधोत्तमे सति ।
हरेर् भक्तौ प्रवृत्तानां महिमपदकानि च ॥१७॥
विघ्नानभिभवो बाले सूपदेशः सदीहितम् ।
अर्तप्राणिदया मोक्षान् अनङ्गीकरणादि च ॥१८॥
कृष्णस्यानुग्रहोऽप्य् एभ्यो नानुमीयेत सत्तमैः ।
स चाविर्भवति श्रीमन्न् अधिकृत्यैव सेवकम् ॥१९॥
हनुमदादिवत् तस्य कापि सेवा कृतास्ति न ।
परं विघ्नाकुले चित्ते स्मरणं क्रियते मया ॥२०॥
यन् मद्विषयकं तस्य ललनादि प्रशस्यते ।
मान्यते मायिकं तत् तु कश्चिल् लीलयितं परः ॥२१॥
स्वभाविकं भावदृक् च मान्ये स्वप्नादिवत् त्व् अहम् ।
सत्यं भवतु वाथापि न तत्कारुण्यलक्षणम् ॥२२॥
विचित्रसेवादानं हि हनुमत्प्रभृतिष्व् इव ।
प्रभोः प्रसादो भक्तेषु मतः सद्भिर् न चेतरत् ॥२३॥
श्रीमन्नृसिंहलीला च मदनुग्रहतो न सा ।
स्वभक्तदेवतारक्षं पार्षदद्वयमोचनम् ॥२४॥
ब्रह्मतत्तनयादीनां कर्तुं वाक्सत्यताम् अपि ।
निजभक्तिमहत्त्वं च सम्यग् दर्शयितुं परम् ॥२५॥
परमाकिञ्चनश्रेष्ठ यदैव भगवान् ददौ ।
राज्यं मह्यं तदा ज्ञातं तत्कृपालुश् च नो मयि ॥२६॥
तं भ्रंसयामि सम्पद्भ्यो यस्य वञ्छाम्यनुग्रहम् ।
इत्य् आद्यः साक्षिणस् तस्य व्यहारा महताम् अपि ॥२७॥
पश्य मे राज्यसम्बन्धाद् बन्धुभृत्यादिसङ्गतः ।
सर्वं तद्भजनं लीनं धिग् धिङ् मां यन् न रोदिमि ॥२८॥
अन्यथा किं विशालायां प्रभुना विश्रुतेन मे ।
पुनर्जातिस्वभावं तं प्राप्तस्येव रणो भवेत् ॥२९॥
आत्मतत्त्वोपदेशेषु दुष्पाण्डित्यमयासुरैः ।
सङ्गान् नाद्यापि मे शुष्क ज्ञानांशोऽपगतोऽधमः ॥३०॥
कुतो अतः शुद्धभक्तिर् मे यया स्यात् करुणा प्रभोः ।
ध्यायन् बाणस्य दौरात्म्यं तच्चिह्नं निश्चिनोमि च ॥३१॥
बद्ध्वा सम्रक्ष्य तस्यात्र रोधनायास्त्यसौ बलेः ।
द्वारीति श्रूयते क्वापि न जाने कुत्र सोऽधुना ॥३२॥
कदाचित् कार्यगत्यैव दृश्यते रावणादिवत् ।
दुर्वाससेक्षितोऽत्रैव विश्वासात् तस्य दर्शने ॥३३॥
यस्य श्रीभगवत्प्राप्ताव् उत्कटेच्छा यतो भवेत् ।
स तत्रैव लभेतामुं न तु वासोऽस्य लाभकृत् ॥३४॥
प्राकट्येन सदात्रासौ द्वारे वर्तेत चेत् प्रभुः ।
किं यायं नैमिषं दूरं द्रष्टुं तं पीतवाससम् ॥३५॥

भवताद् भवतः प्रसादतो 
भगवत्स्नेहविजृम्भितः किल ।
मम तन्महिमा तथाप्यणुर् 
नवभक्तेषु कृपाभरेक्षया ॥३६॥

निरुपाधिकृपार्द्रचित्त हे 
बहुदौर्भाग्यनिरूपणेन किम् ।
तव शुग्जननेन पश्य तत् 
करुणं किम्पुरुषे हनुमति ॥३७॥

भगवन्न् अवधेहि मत्पितुर् 
हननार्थं नरसिंहरूपभृत् ।
सहसाविरभून् महाप्रभुर् 
विहितार्थोऽन्तरधात् तदैव सः ॥३८॥

यथाकामम् अहं नाथं सम्यग् द्रष्टुं च नाशकम् ।
महोदधितटेऽपश्यं तथैव स्वप्नवत् प्रभुम् ॥३९॥
हनुमांस् तु महाभाग्यस् तत्सेवासुखम् अन्वभूत् ।
सुबहूनि सहस्राणि वत्सरानाम् अविघ्नकम् ॥४०॥
यो बलिष्ठतमो बाल्ये देववृन्दप्रसादतः ।
सम्प्राप्तसद्वरव्रतो जरमरणवर्जितः ॥४१॥
अशेषत्रासरहितो महाव्रतधरः कृती ।
महावीरो रघुपतेर् असाधरणसेवकः ॥४२॥
हेलाविलङ्घितागाढ शतयोजनसागरः ।
रक्षोराजपुरस्थार्त सीताश्वासनकोविदः ॥४३॥
वैरीसन्तर्जको लङ्का दहको दुर्गभञ्जकः ।
सीतावार्ताहरः स्वामि गढालिङ्गनगोचरः ॥४४॥
स्वप्रभोर् वाहकः श्रेष्ठः श्वेतच्छत्रिकपुच्छकः ।
सुखासनमहापृष्ठः सेतुबन्धक्रियाग्रणीः ॥४५॥
विभीषणार्थसम्पदी रक्षोबलविनाशकृत् ।
विशाल्यकरिणीम् औसाध्य् आनयनशक्तिमान् ॥४६॥
स्वसैन्यप्राणदः श्रीमत् सानुजप्रभुहर्षकः ।
गतो वहनतं भर्तुर् भक्त्या श्रीलक्ष्मणस्य च ॥४७॥
जयसम्पादकस् तस्य महाबुद्धिपराक्रमः ।
सत्कीर्तिवर्धनो रक्षो राजहन्तुर् निजप्रभोः ॥४८॥
सीताप्रमोदनः स्वामि सत्प्रसादैकभाजनम् ।
अज्ञयायात्मेश्वरस्यात्र स्थितोऽपि विरहासहः ॥४९॥
आत्मानं नित्यतत्कीर्ति श्रवणेनोप्धारयन् ।
तन्मूर्तिपार्श्वतस् तिष्ठन् राजतेऽद्यापि पूर्ववत् ॥५०॥
स्वामिन् कापिपतिर् दास्य इत्य् आदि वचनैः खलु ।
प्रसिद्धो महिमा तस्य दास्यम् एव प्रभोः कृपा ॥५१॥
यदृच्छया लब्धम् अपि विष्णोर् दशरथेस् तु यः ।
नैच्छन् मोक्षं विना दास्यं तस्मै हनुमते नमः ॥५२॥
मदनुक्तं च माहात्म्यं तस्य वेत्ति परं भवान् ।
गत्वा किम्पुरुषे वर्षे दृष्ट्वा तं मोदम् आप्नुहि ॥५३॥

श्रीपरीक्षिद् उवाच
अये मातर् अहो भद्रम् अहो भद्रम् इति ब्रुवन् ।
उत्पत्यासनतः खेन मुनिः किम्पुरुषं गतः ॥५४॥
तत्रापश्यद् धनुमन्तं रामचन्द्रपदाब्जयोः ।
साक्षाद् इवार्चनरतं विचित्रैर् वन्यवस्तुभिः ॥५५॥
गन्धर्वादिभिर् आनन्दाद् गीयमानं रसायनम् ।
रामायणं च शृण्वन्तं कम्पाश्रुपुलकाचितम् ॥५६॥
विचित्रैर् दिव्यदिव्यैश् च गद्यपद्यैः स्वनिर्मितैः ।
स्तुतिम् अन्यश् च कुर्वाणं दण्डवत् प्रणतिर् अपि ॥५७॥
चुक्रोश नारदो मोदाज् जय श्रीरघुनाथ हे ।
जय श्रीजनकीकान्त जय श्रीलक्ष्मणाग्रज ॥५८॥
निजेष्टस्वामिनो नाम कीर्तनश्रुतिहर्षितः ।
उत्प्लुत्य हनुमान् दूरात् कण्ठे जग्राह नारदम् ॥५९॥

तिष्ठन् वियत्य् एव मुनिः प्रहर्षन् 
नृत्यन् पदाभ्यां कलयन् कराभ्याम् ।
प्रेमाश्रुधारां च कपीश्वरस्य 
प्राप्तो दशां किञ्चिद् अवोचद् उच्चैः ॥६०॥

श्री नारद उवाच
श्रीमान् भगवतः सत्यं त्वम् एव परमप्रियः ।
अहं च तत्प्रियोऽभुवम् अद्य यत् त्वं व्यलोकयम् ॥६१॥

श्रीपरीक्षिद् उवाच
क्षणात् स्वस्थेन देवर्षिः प्रणम्य श्रीहनुमता ।
रघुवीरप्रणामाय समानीतस् तदालयम् ॥६२॥
कृताभिवन्दनस् तत्र प्रयत्नाद् उपवेषितः ।
सम्पत्तिं प्रेमजां चित्रां प्राप्तो वीणाश्रितोऽब्रवीत् ॥६३॥

श्रीनारद उवाच
सत्यम् एव भगवत्कृपाभर 
स्यास्पदं निरुपमं भवान् परम् ।
यो हि नित्यम् अहहो महाप्रभोश् 
चित्रचित्रभजनामृतार्णवः ॥६४॥

दासः सखा वाहनम् आसनं ध्वजः 
छात्रां वितानं व्यजनं च वन्दी ।
मन्त्री भिषग् योधपतिः सहाय 
श्रेष्ठो महाकीर्तिविवर्धनश् च ॥६५॥

समर्पितात्मा परमप्रसादभृत् 
तदीयसत्कीर्तिकथैकजीवनः ।
तदश्रितानन्दविवर्धनः सदा 
महत्तमः श्रीगरुडादितोऽधिकः ॥६६॥

अहो भवान् एव विशुद्धभक्तिमान् 
परं न सेवासुखतोऽधिमन्य यः ।
इमं प्रभुं वाचं उदारशेखरं 
जगाद तद्भक्तगणप्रमोदिनीम् ॥६७॥

भवबन्धच्छिदे तस्यै स्पृहयामि न मुक्तये ।
भवान् प्रभुर् अहं दास इति यत्र विलुप्यते ॥६८॥

श्रीपरीक्षिद् उवाच
ततो हनुमान् प्रभुपादपद्म 
कृपाविशेषश्रवणेन्धनेन ।
प्रदीपितादौ विरहाग्नितप्तो 
रुदन् छुचार्तो मुनिनाह सन्त्वितः ॥६९॥

श्रीहनुमान् उवाच
मुनिवर्य कथं श्रीमद् रामचन्द्रपदाम्बुजैः ।
हीनं रोदयसे दीनं नैष्ठूर्यस्मरणेन माम् ॥७०॥
यदि स्यं सेवकोऽमुष्य तदा त्यजेय किं हठात् ।
नीतः स्वदयितः पार्श्वं सुग्रीवाद्यः सकोषलः ॥७१॥
सेवासौभाग्यतो यश् च महाप्रभुकृतो महान् ।
अनुग्रहो मयि स्निग्धैर् भवद्भिर् अनुमीयते ॥७२॥
सोऽधुना मथुरापुर्याम् अवतीर्णेन तेन हि ।
प्रदुस्कृतनिजैश्वर्य परकष्ठाविभूतिना ॥७३॥
कृतस्यानुग्रहस्यांशं पाण्डवेषु महात्मसु ।
तुलायार्हति नो गन्तुं सुमेरुं मृदणुर् यथा ॥७४॥
स येषां बाल्यतस् तत्तद् विशेषापद्गणेरणत् ।
धैर्यं धर्मं यशो ज्ञानं भक्तिं प्रेमाप्यदर्शयत् ॥७५॥
सारथ्यं पार्षदत्वं च सेवनं मन्त्रिदूतते ।
वीरासनानुगमने चक्रे स्तुतिनतिर् अपि ॥७६॥
किं व सस्नेहकातर्यात् तेषां नाचरति प्रभुः ।
सेवा सख्यं प्रियत्वं तद् अन्योन्यं भाति मिश्रितम् ॥७७॥
यस्य सन्ततवासेन सा येषां राजधानिका ।
तपोवनं महर्षीनाम् अभूद् वा सत्तपःफलम् ॥७८॥

श्रीपरीक्षिद् उवाच
शृण्वन्न् इदं कृष्णपदाब्जलालसो 
द्वारावतीसन्ततवासलम्पटः ।
उत्थाय चोत्थाय मुदान्तरान्तरा 
श्रीनारदोऽनृत्यद् अलं सहुङ्कृतम् ॥७९॥

पाण्डवानां हनुमांस् तु कथारसनिमग्नहृत् ।
तन् नृत्यवर्धितानन्दः प्रस्तुतं वर्णयत्यलम् ॥८०॥

श्रीहनुमान् उवाच
तेषाम् आपद्गणा एव सत्तमाः स्युः सुसेविताः ।
ये विधाय प्रभुं व्यग्रं सद्यः सङ्गमयन्ति तैः ॥८१॥
अरे प्रेमपराधीन विचाराचारवर्जितः ।
नियोजायाथ तं दौत्ये सारथ्येऽपि मम प्रभुम् ॥८२॥
नूनं रे पाण्डवा मन्त्रम् औसाढं वाथ किञ्चन ।
लोकोत्तरं विजानीध्वे महामोहनमोहनम् ॥८३॥
इत्य् उक्त्वा हनुमान् मतः पाण्डवेययशस्विनि ।
उत्प्लुत्योत्प्लुत्य मुनिना मुहुर् नृत्यति वाक्ति च ॥८४॥
अहो महाप्रभो भक्त वात्सल्यभरनिर्जित ।
करोष्य् एवम् अपि स्वीय चित्ताकर्षकचेष्टिता ॥८५॥
ममापि परमं भाग्यं पार्थानां तेषु मध्यमः ।
भीमसेनो मां भ्राता कनीयान् वयसा प्रियः ॥८६॥
स्वासृदानादिसख्येन यः सम्याग् अनुकम्पितः ।
तेन तस्यार्जुनस्यापि प्रियो मद्रूपवान् ध्वजः ॥८७॥
प्रभोः प्रियतमानं तु प्रसादं परमं विना ।
न सिध्यति प्रिया सेवा दासानां न फलत्यपि ॥८८॥
तस्माद् भागवतश्रेष्ठ प्रभुप्रियतमोचितम् ।
तत्र नो गमनं तेषां दर्शनाश्रयने तथा ॥८९॥
अयोध्यायाम् तदानीं तु प्रभुनाविष्कृतं न यत् ।
मथुरैकप्रदेशे तद् द्वारकायां प्रदर्शितम् ॥९०॥
परमैश्वर्यमाधुर्य वैचित्र्यं वृन्दशोऽधुना ।
ब्रह्मरुद्रादिदुस्तर्क्यं भक्तभक्तिविवर्धनम् ॥९१॥

श्रीनारद उवाच
अः किम् उक्तं अयोध्यायां इति वैकुण्ठतोऽपि न ।
उत्तिष्ठोत्तिष्ठ तत् तत्र गच्छावः सत्वरं सखे ॥९२॥

श्रीपरीक्षिद् उवाच
अथ क्षणं निशश्वास हनुमान् धैर्यसागरः ।
जगाद नारदं नत्वा क्षणं हृदि विमृष्य सः ।९३॥

श्रीहनुमान् उवाच
श्रीमन्महाप्रभोस् तस्य प्रेष्ठानाम् अपि सर्वथा ।
तत्र दर्शनसेवार्थं प्रयानं युक्तम् एव नः ॥९४॥
किन्तु तेनाधुनाजस्रं महाकारुण्यमाधुरी ।
यथा प्रकाश्यमानस् ते गम्भीरा पूर्वतोऽधिका ॥९५॥
विचित्रलीलाभङ्गी च तथा परममोहिनी ।
मुनीनाम् अप्यभिज्ञानं यया स्यात् परमो भ्रमः ॥९६॥
अहो भवादृशं तातो यतो लोकपितामहः ।
वेदप्रवर्तकाचार्यो मोहं ब्रह्माप्यविन्दत ॥९७॥
वानराणाम् अबुद्धीनां मादृशं तत्र का कथा ।
वेत्सि त्वम् अपि तद्वृत्तं तद् विशङ्केऽपराधतः ॥९८॥
अस्तां वनान्यभावानां दासानां परमा गतिः ।
प्रभोर् विचित्रा लीलैव प्रेमभक्तिविवर्धिनी ॥९९॥
अथापि सहजाव्याज करुणाकोमलात्मनि ।
अवक्रभावप्रकृताव् आर्यधर्मप्रदर्शके ॥१००॥
एकपत्नीव्रतधारे सदा विनयवृद्धया ।
लज्जयावनतश्रीमद् वदनेऽधो विलोकने ॥१०१॥
जगद्रञ्जनशीलाढ्येऽयोध्यापुरपुरन्दरे ।
महाराजाधिराजे श्री सीतालक्ष्मणसेविते ॥१०२॥
भरतज्यायसी प्रेष्ठ सुग्रीवे वानरेश्वरे ।
विभीषणाश्रिते चाप पाणौ दशरथात्मजे ॥१०३॥
कौशल्यानन्दने श्रीमद् रघुनाथस्वरूपिणि ।
स्वस्मिन्न् अत्यन्तिकी प्रीतिर् मम तेनैव वर्धिता ॥१०४॥
तस्माद् अत्र वसाम्यस्य तादृग्रूपम् इदं सदा ।
पश्यन् साक्षात् स एवेति पिबंस् तच्चरितामृतम् ॥१०५॥
यदा च मां कदाप्यर्थम् उद्दिश्य प्रभुर् आह्वयेत् ।
महानुकम्पया किञ्चिद् दातुं सेवासुखं परम् ॥१०६॥
किं वा मद्विषयस्नेह प्रेरितः प्राणतो मम ।
रूपं प्रियतमं यत् तत् सन्दर्शयितुम् ईश्वरः ॥१०७॥
तद भवेयं तत्राशु त्वं तु गच्छाद्य पाण्डवान् ।
तेषां गृहेषु तत् पश्य परं ब्रह्म नराकृति ॥१०८॥
स्वयम् एव प्रसन्नं यन् मुनिहृद्वागगोचरम् ।
मनोहरतरं चित्र लीलामाधुरिमाकरम् ॥१०९॥
बृहद्व्रतधरान् अस्मांस् तंश् च गार्हस्थ्यधर्मिणः ।
सम्राज्यव्यापृतन् मत्वा मापराधवृतो भव ॥११०॥
निःस्पृहः सर्वकामेषु कृष्णपादानुसेवया ।
ते वै परमहंसानां आचार्यार्च्यपदाम्बुजः ॥१११॥
तेषां ज्येष्ठस्य सम्राज्ये प्रवृत्तिर् भगवत्प्रियात् ।
अतो बहुविधा देव दुर्लभा राज्यसम्पदः ॥११२॥
राजसूयाश्वमेधादि महापुण्यार्जितस् तथा ।
विष्णुलोकादयोऽत्रापि जम्बुद्वीपाधिराजता ॥११३॥
त्रैलोक्यव्यापकं स्वच्छं यशश् च विषयः परे ।
सुरानां स्पृहणीया ये सर्वदोषविवर्जिताः ॥११४॥
कृष्णप्रसादजनिताः कृष्ण एव समर्पिताः ।
नाशकन् कम् अपि प्रीतिं राज्ञो जनयितुं क्वचित् ॥११५॥
कृष्णप्रेमाग्निदन्दाह्य मानान्तःकरणस्य हि ।
क्षुदग्निविकलस्येव वासः स्रक्चन्दनादयः ॥११६॥
अहो किम् अपरे श्रीमद् द्रौपदी महिषीवरा ।
तादृशा भ्रातरः श्रीमद् भीमसेनार्जुनादयः ॥११७॥
न प्रिया देहसम्बन्धान् न चतुर्वर्गसाधनात् ।
परं श्रीकृष्णपादाब्ज प्रेमसम्बन्धतः प्रियाः ॥११८॥
वानरेण मया तेषां निर्वक्तुं शक्यते कियत् ।
माहात्म्यं भगवान् वेत्ति भवान् एवाधिकाधिकम्  ॥११९॥

इति श्रीबृहद्भागवतामृते भगवत्कृपासारनिर्धारखण्डे
भक्तो नाम चतुर्थोऽध्यायः
॥ १.४ ॥

 ओ)०(ओ

(१.५)

पञ्चमोऽध्यायः

ततः श्रीनारदो हर्ष भराक्रान्तः सनर्तनम् ।
कुरुदेशं गतो धावन् राजधान्यां प्रविष्टवान् ॥१॥
तावत् कस्यापि यागस्य विपत्पातस्य वा मिषात् ।
कृष्णम् आनय्य पश्याम इति मन्त्रयत स्वकैः ॥२॥
धर्मराजेन तं द्वारि तथा प्राप्तं महामुनिम् ।
निशाम्य भ्रातृभिर् मात्रा पत्नीभिश् च सहोत्थितम् ॥३॥
ससम्भ्रमं धावता तु सोऽभिगम्य प्रणम्य च ।
सभाम् आनीय सत्पीठे प्रयत्नाद् उपवेषितः ॥४॥
रज्ञा पूजार्थम् आनीतैः पूर्ववद् द्रव्यसञ्चयैः ।
मातस् त्वच्छ्वासुरान् एव सभृत्यान् अर्चयत् स तान् ॥५॥
हनुमद्गदितं तेषु कृष्णानुग्रहवैभवम् ।
मुहुः सङ्कीर्तयाम् आस वीणागीताविभूषितम् ॥६॥

श्रीनारद उवाच
यूयं नृलोके बत भूरिभागा 
लोकं पुनाना मुनयोऽभियान्ति ।
येषां गृहान् आवसतीति साक्षाद् 
गूढं परं ब्रह्म मनुष्यलिङ्गम् ॥७॥

यो ब्रह्मरुद्रादिसमाधिदुर्लभो 
वेदोक्तितात्पर्यविशेषगोचरः ।
श्रीमन्नृसिंहः किल वामनश् च 
श्रीराघवेन्द्रोऽपि यदंशरूपः ॥८॥

अन्येऽवताराश् च यदंशलेशतो 
ब्रह्मादयो यस्य विभूतयो मताः ।
माया च यस्येक्षणवर्त्मवर्तिनी 
दासी जगत्सृष्ट्यवनन्तकारिणी ॥९॥

यस्य प्रसादं धरणीविलापतः 
क्षीरोदतीरे व्रतनिष्ठया स्थिताः ।
ब्रह्मादयः कञ्चन नालभन्तस् 
स्तुत्वाप्य् उपस्थानपराः समाहिताः ॥१०॥

ब्रह्मणैव समाधौ खे जातम् अधिगतं हृदि ।
यस्य प्रकाश्यताम् आज्ञां सुखिता निखिलाः सुराः ॥११॥

कस्मिन्न् अपि प्राज्ञवरैर् विविक्ते 
गर्गादिभिर् यो निभृतां प्रकाश्यते ।
नारायणोऽसौ भगवान् अनेन 
सम्यं कथञ्चिल् लभते न चापरः ॥१२॥

अतः श्रीमधुपुर्यां यो दीर्घविष्णुर् इति श्रुतः ।
महाहरिर् महाविष्णुर् महानारायणोऽपि च ॥१३॥
यस्य प्रसादः सन् मौन शान्तिभक्त्यादिसाधनैः ।
प्रार्थ्यो नः स स्वयं वोऽभूत् प्रसन्नो वशवर्त्यपि ॥१४॥
अहो शृणुत पूर्वं तु केषञ्चिद् अधिकारिणाम् ।
अनेन दीयमानाभून् मोक्षस्थितिर् इयं सदा ॥१५॥
कालनेमिर् हिरण्यक्षो हिरण्यकशिपुस् तथा ।
रावणः कुम्भकर्णश् च तथान्ये घटिताः स्वयम् ॥१६॥
मुक्तिं न निता भक्तिर् न दत्ता कस्मैचिद् उत्तमा ।
प्रह्लादाय परं दत्ता श्रीनृसिंहावतारतः ॥१७॥
हनुमान् जाम्बवान् श्रीमान् सुग्रीवोऽथ विभीषणः ।
गूहो दशरथोऽप्य् एते नूनं कतिपये जनाः ॥१८॥
रघुनाथावतारेऽस्माच् छुद्धां भक्तिं तु लेभिरे ।
विशुद्धस्य तु कस्यापि प्रेम्णो वार्तापि न स्थिता ॥१९॥
इदानीं भवदीयेन मातुलेयेन नो कृतः ।
मुक्ता भक्तास् तथा शुद्ध प्रेमसम्पूरिताः कति ॥२०॥
आत्मना मारिता ये च घटिता वार्जुनादिभिः ।
नरकार्हश् च दैतेयास् तन्महिम्नामृतं गताः ॥२१॥
तपोजपज्ञानपर मुनयो येऽर्थसाधकाः ।
विश्वामित्रो गौतमश् च वशिष्ठोऽपि तथा परे ॥२२॥
तं कुरुक्षेत्रयात्रायां गत्वा कृष्णप्रसादतः ।
भक्तितः प्रार्थ्यतां प्राप्या भावंस् तद्भक्तितत्पराः ॥२३॥
स्थावराश् च तमोयोनि गतास् तरुलतादयः ।
शुद्धसात्त्विकभावाप्त्या तत्प्रेमरसवर्षिणः ॥२४॥
हे कृष्णभ्रातरस् तस्य किं वर्ण्योऽपूर्वदर्शितः ।
रूपसौन्दर्यलावण्य माधुर्याश्चर्यताभरः ॥२५॥
अपूर्वत्वेन तस्यैव यो विस्मयविधायकः ।
तथा लीला गुणाः प्रेम महिमा केलिभूर् अपि ॥२६॥
मान्येऽत्रावतरिष्यन् न स्वयम् एवम् असौ यदि ।
तदास्य भगवत्तैव भविष्यत् प्रकटा न हि ॥२७॥
इदानीं परमां कष्ठां प्राप्ताभूत् सर्वतः स्फुटा ।
विशिष्टमहिमश्रेणि माधुरीचित्रिताचिता ॥२८॥

कृष्णस्य करुणाकथास् तु 
दूरे तस्य प्रकाश्यो बत निग्रहोऽपि ।
कंसादयः कालियपूतनाद्या 
बल्यादयः प्राग् अपि साक्षिणोऽत्र ॥२९॥

श्रीपरीक्षिद् उवाच
इति प्रगायन् रसनां मुनिर् निजाम् 
अशिक्षयन् माधवकीर्तिलम्पटाम् ।
अहो प्रवृत्तासि महत्त्ववर्णने 
प्रभोर् अपीति स्वरदैर् विदश्य ताम् ॥३०॥

रसने ते महद्भाग्यम् एतद् एव यद् ईहितम्  ।
किञ्चिद् उच्चारयेर् एषां तत्प्रियाणां स्वशक्तितः ॥३१॥

महानुभावा भवतां तु तस्मिन् 
प्रतिस्वकं यः प्रियताविशेषः ।
भवत्सु तस्यापि कृपाविशेषो 
धृष्टेन नीयेत स केन जिह्वाम् ॥३२॥

माता पृथेयं यदुनन्दनस्य 
स्नेहार्द्रं आश्वासनवाक्यम् एकम् ।
अक्रूरवक्त्रात् प्रथमं निशाम्य 
प्रेमप्रवाहे निममज्ज सद्यः ॥३०॥

विचित्रवाक्यैर् बहुधा रुरोद 
स्फुटेन् नृणां यच्छ्रवणेन वक्षः ।
भवत्स्व् अपि स्नेहभरं परं 
स ररक्ष कृष्णप्रियताम् अपेक्ष्य ॥३१॥

चिरेण द्वारकां गन्तुं उद्यतो यदुजीवनः ।
काकुस्तुतिभिर् आवृत्य स्वगेहे रक्ष्यतेऽनया ॥३२॥

युधिष्ठिरायापि महाप्रतिष्ठा 
लोकद्वयोत्कृष्टतरा प्रदत्ता ।
तथा जरसन्धवधादिना च 
भीमाय तेनात्मन एव कीर्तिः ॥३६॥

भगवान् अयम् अर्जुनश् च 
तत्प्रियसख्येन गतः प्रसिद्धताम् ।
न पुराणशतैः परैर् अहो 
महिमा स्तोतुम् अमुष्य शक्यते ॥३७॥

नकुलः सहदेवश् च यादृक्प्रीतिपरौ यमौ ।
अग्रपूजाविचारादौ सर्वैस् तद्वृत्तम् ईक्षितम् ॥३८॥

श्रीद्रौपदी च हरिणा स्वयम् एव राज 
सूयादिषूत्सववरेष्व् अभिसिक्तकेशा ।
सम्बोध्यते प्रियसखीत्यवितात्रिपुत्र 
दुःशासनादिभयतो हृतसर्वशोका ॥३९॥

आस्वादनं श्रीविदुरौदनस्य 
श्रीभीष्मनिर्याणमहोत्सवश् च ।
तत्तत्कृतत्वादृशपक्षपात
स्यापेक्षयैवेति विचारयध्वाम् ॥४०॥

अहो बत महाश्चर्यं कवीनां गेयतां गतः ।
भवदीयपुरस्त्रीणां ज्ञानभक्त्युक्तयो हरौ ॥४१॥

सहैकपौत्रेण कयाधुनन्दनोऽ
नुकम्पितोऽनेन कपीन्द्र एकलः ।
ससर्वबन्धुस्वजना भवादृशा 
महाहरेः प्रेमकृपाभरास्पदम् ॥४२॥

उद्दिश्य यान् कौरवसम्पदं गतः 
कृष्णः समक्षं निजगाद मादृशम् ।
ये पाण्डवानां सुहृदोऽथ वैरिनस् 
ते तादृशा मेऽपि ममासवो हि ते ॥४३॥

धार्ष्त्यं ममाहो भवतां गुणान् किल 
ज्ञातुं च वक्तुं प्रभवेत् स एकलः ।
निर्णीतम् एतत् तु मया महाप्रभुः 
सोऽत्रावतीर्णो भवतां कृते परम् ॥४४॥

श्रीपरीक्षिद् उवाच
अथ क्षणं लज्जयेव मौनं कृत्वाथ निश्वासन् ।
धर्मराजोऽब्रवीन् मातृ भ्रातृपत्नीभिर् अन्वितः ॥४५॥
वावदूकशिरोधार्या नैवास्मासु कृपा हरेः ।
विचर्याभीक्ष्णम् अस्माभिर् जातु काप्यवधार्यते ॥४६॥
प्राकृतानां जनानां हि मादृगापद्गणेक्षया ।
कृष्णभक्तौ प्रवृत्तिश् च विश्वासश् च ह्रसेद् इव ॥४७॥
एतद् एवातिकष्टां नस् तद् एकप्रणजीविनम् ।
विनान्नं प्राणिनां यद्वान् मीनानां च विना जलम् ॥४८॥
ततोऽर्थितं मया यज्ञ सम्पादनमिषाद् इदम् ।
निष्ठां दर्शय भक्तानां अभक्तानाम् अपि प्रभो ॥४९॥
लोकोऽयं तु यतो लोकाः सर्वे त्वद्भक्तसम्पदः ।
ऐहिकामुष्मिकाश् चित्राः शुद्धाः सर्वविलक्षणाः ॥५०॥
भूत्वा परमविश्वस्ता भजन्तस् त्वत्पदाम्बुजं ।
निर्दुःखा निर्भया नित्यं सुखित्वं यान्ति सर्वतः ॥५१॥
सम्प्रत्यभक्तान् अस्माकं विपक्षंस् तान् विनश्य च ।
राज्यं प्रदत्तं यत् तेन शोकोऽभूत् पूर्वतोऽधिकः ॥५२॥
द्रोणभीष्मादिगुरवोऽभिमन्युप्रमुखाः सुताः ।
परेऽपि बहवः सन्तोऽस्माधेतोर् निधनं गताः ॥५३॥
स्वजीवनाधिकप्रार्थ्य श्रीविष्णुजनसङ्गतिः ।
विच्छेदेन क्षणं चात्र न सुखांशं लभामहे ॥५४॥
श्रीकृष्णवदनाम्भोज सन्दर्शनसुखं च तत् ।
कदाचित् कार्ययोगेन केनचिज् जायते चिरात् ॥५५॥
यादवान् एव सद्बन्धून् द्वारकायाम् असौ वसन् ।
सदा परमसद्भाग्य वतो रमयति प्रियान् ॥५६॥

अस्मासु यत् तस्य कदापि दौत्यं 
सारथ्यम् अन्यच् च भवद्भिर् ईक्षते ।
तद् भूमिभारक्षपणाय पाप 
नाशेन धर्मस्य च रक्षणाय ॥५७॥

श्रीपरीक्षिद् उवाच
अथ श्रीयादवेन्द्रस्य भीमो नर्मसुहृत्तमः ।
विहस्योच्चैर् उवाचेदं शृणु श्रीकृष्णशिष्य हे ॥५८॥

अमुष्य दुर्बोधचरित्रवारिधेर् 
मायादिहेतोश् चतुरावलीगुरोः ।
प्रवर्तते वाग्व्यवहारकौशलं 
न कुत्र किं तन् न वयं प्रतीमः ॥५९॥

श्रीपरीक्षिद् उवाच
सशोकम् अवदन् मातस् ततो मम पितामहः ।
कृष्णप्राणसखाः श्रीमान् अर्जुनो विश्वसन् मुहुः ॥६०॥

श्रीभगवान् अर्जुन उवाच
भवत्प्रियतमेशेन भगवन्न् अमुना कृतः ।
कृपाभरोऽपि दुःखाय किलास्माकं बभूव सः ॥६१॥
स्वधर्मैकपरैः शुद्धज्ञानवद्भिः कृता रणे ।
भीश्मादिभिः प्रहरा ये वर्म ।मर्मभिदो दृढाः ॥६२॥
ते तस्यां मत्कृते स्वस्य श्रीमूर्तौ चक्रपाणिना ।
वार्यमानेन च मया सोढः स्वीकृत्य वारशः ॥६३॥
तन् मे चिन्तयतोऽद्यापि हृदयान् नापसर्पति ।
दुःखशाल्यम् अतो ब्रह्मन् सुखं मे जायतां कथम् ॥६५॥
कर्मणा येन दुःखं स्यान् निजप्रियजनस्य हि ।
न तस्याचरणं प्रीतेः कारुण्यस्यापि लक्षणम् ॥६६॥
भीष्मद्रोणादिहननान् निवृत्तं मं प्रवर्तयन् ।
महाज्ञानिवरः कृष्णो यत् किञ्चिद् उपादिष्टवान् ॥६७॥
यथाश्रुतार्थश्रवणाच् शुष्कज्ञानिसुखप्रदम् ।
महादुःखकृद् अस्माकं भक्तिमाहात्म्यजीविनाम् ॥६७॥
तात्पर्यस्य विचारेण कृतेनापि न तत् सुखम् ।
किञ्चित् करोत्य् उतामुष्य वाञ्चनं किल बोधयेत् ॥६८॥
यत् सदा सर्वथा शुद्ध निरुपाधिकृपाकरे ।
तस्मिन् सत्यप्रतिज्ञे सन् मित्रवार्ये महाप्रभौ ॥६९॥
विश्वास्तस्य दृढं साक्षात् प्राप्तात् तस्मान् मम प्रियम् ।
महामनोहराकारान् न परब्रह्मणः परम् ॥७०॥

श्रीनकुलसहदेवाव् ऊचतुः
यद् विपद्गणतो धैर्यं वैरिवर्गविनाशनम् ।
अश्वमेधादि चास्माकं श्रीकृष्णः समपादयत् ॥७१॥
यच् च तेन यशो राज्यं पुण्याद् अप्यन्यदुर्लभम् ।
व्यतनोद् भगवांस् तेन नास्य मन्यामहे कृपाम् ॥७२॥
किन्त्व् अनेकमहायज्ञोत् सवं सम्पादयन्न् असौ ।
स्वीकरेणाग्रपूजाया हार्षयन् नः कृपा हि सा ॥७३॥
अधुना वञ्चितस् तेन वयं जीवाम तत् कथम् ।
तद्दर्शनम् अपि ब्रह्मन् यन् नोऽभूद् अतिदुर्घटम् ॥७४॥

श्रीपरीक्षिद् उवाच
तच् छ्रुत्वा वचनं तेषां द्रौपदी शोकविह्वला ।
सम्स्तभ्य यत्नाद् आत्मानं क्रन्दन्त्य् आह सगद्गदम् ॥७५॥

श्रीकृष्णोवाच
श्रीकृष्णेन मम प्राण सखेन बहुधा त्रपा ।
निवरणीया दुष्टाश् च मरणीयाः किलेदृशः ॥७६॥
कर्तव्योऽनुग्रहस् तेन सदेत्य् आसीन् मतिर् मम ।
अधुना पतितास् तात भ्रातृपुत्रादयोऽखिलाः ॥७७॥
तत्रापि विदधे शोकं न तदिच्छानुसारिणी ।
किं चैच्छं प्राप्तुं आत्मेष्टं किञ्चित् तत्तच्छलात् फलम् ॥७८॥
तेन सान्त्वायितव्याहं हतबन्धुजना स्वयम् ।
श्रीकृष्णेनोपविश्यात्र मत्पार्श्वे युक्तिपाटवैः ॥७९॥
तानि तानि ततस् तस्य पातव्यानि मया सदा ।
मधुराणि मनोज्ञानि स्मितवाक्यामृतानि हि ॥८०॥
तद् अस्तु दूरे सौभाग्यान् मम पूर्ववद् अप्यसौ ।
नयत्यतो दया कस्य मन्तव्या मायका मुने ॥८१॥

श्रीपरीक्षिद् उवाच
शोकर्तेव तथा कुन्ती कृष्णदर्शनजीवना ।
सास्रं सकरुणं प्राह स्मरन्ति तत्कृपाकृपे ॥८२॥

श्रीपृथोवाच
अनाथायाः सपुत्राया ममापद्गणतोऽसकृत् ।
त्वारया मोचनं सम्याग् देवकीमातृतोऽपि यः ॥८३॥
कृपाविशेषः कृष्णस्य स्वस्यम् अनुमितो मया ।
स चाधुनात्मनोऽन्येषाम् अपि गेहेषु सर्वतः ॥८४॥
स्त्रीणां निहतबन्धूनां महारोदनसंश्रुतेः ।
मनस्यपि पदं जातु न प्राप्नोति कियान् मम ॥८५॥
अतस् तद्दर्शनत्यक्तः सम्पदः परिहृत्य वै ।
आपदः प्रार्थितास् तस्मिन् मया तद्दर्शनापिकाः ॥८६॥
दत्त्वा निष्कण्टकं राज्यं पाण्डवः सुखिता इति ।
मत्वाधुना विहायस्मान् द्वारकायाम् अवस्थितम् ॥८७॥
अतोऽत्र तस्यागमनेऽप्य् आशा मेऽपगता बत ।
मान्येऽधुनात्मनः शीघ्रं मरणं तदनुग्रहम् ॥८८॥
बन्धुवत्सल इत्य् आशा तन्तुर् यश् चावलम्ब्यते ।
स त्रुट्येद् यदुभिस् तस्य गाढसम्बन्धमर्षणात् ॥८९॥

तद् याहि तस्य परमप्रियवर्गमुख्यान् 
श्रीयादवान् निरुपमप्रमदाब्धिमग्नान् ।
तेषां महत्त्वम् अतुलं भगवंस् 
त्वम् एव जानासि तद् वयम् अहो किम् उ वर्णयेम ॥९०॥

श्रीपरीक्षिद् उवाच
भो यादवेन्द्रभगिनीसुतपत्नी मातः 
श्रीद्वारकां मुनिवरस् त्वरया गतोऽसौ ।
दण्डप्रणमनिकरैः प्रविशन् पुरान्तर् 
दूराद् ददर्श सुभगान् यदुपुङ्गवांस् तान् ॥९१॥

सभायां श्रीसुधर्मायां सुखासीनान् यथाक्रमम् ।
निजसौन्दर्यभूषाढ्यान् पारिजातस्रगाचितान् ॥९२॥
दिव्यातिदिव्यसङ्गीत नृत्यादिपरमोत्सवैः ।
सेव्यमानान् विचित्रोक्त्या स्तूयमानांश् च वन्दिभिः ॥९३॥
अन्योन्यं चित्रनर्मोक्ति केलिभिर् हसतो मुदा ।
सूर्यम् आक्रमतः स्वाभिः प्रभाभिर् माधुरीमयन् ॥९४॥
नानाविधमहादिव्य विभूषणविचित्रितान् ।
कांश्चित् प्रवयसोऽप्य् एषु नवयौवनम् आपितन् ।
श्रीकृष्णवदनाम्भोज सुधातृप्तान् अभीक्ष्णशः ॥९५॥
उग्रसेणं महाराजं परिवृत्य चकासतः ।
प्रतीक्ष्यमानन् श्रीकृष्ण देवगामनम् आदरात् ॥९६॥
तदन्तःपुरवर्त्मेक्ष व्यग्रमानसलोचनान् ।
तत्कथाकथनासक्तान् असङ्ख्यान् कोटिकोटिशः ॥९७॥
ज्ञात्वा तं यदवोऽभ्येत्य धावन्तः सम्भ्रमाकुलाः ।
उत्थाप्य प्रसभं पाणौ धृत्वा निन्युः सभान्तरम् ॥९८॥
महादिव्यासने दत्तेऽनुपविष्टं तदिच्छया ।
भूमाव् एवोपवेश्यामुं परितः स्वयम् आसतः ॥९९॥
देवर्षिप्रवरोऽमीभिः पूजाद्रव्यं समाहृतम् ।
नत्वा साञ्जलिम् उत्थाय विनीतो मुहुर् आह तान् ॥१००॥

भोः कृष्णपादाब्जमहानुकम्पिता 
लोकोत्तरा माम् अधुना दयाध्वाम् ।
युष्माकम् एवाविरतं यथाहं 
कीर्तिम् प्रगायन् जगति भ्रमेयम् ॥१०१॥

अहो अलं श्लाघ्यतमं यदोः कुलं 
चकास्ति वैकुण्ठनिवासितोऽपि यत् ।
मनुष्यलोको यदनुग्रहाद् अयं 
विलङ्घ्य वैकुण्ठम् अतीव राजते ॥१०२॥

वृत्ता धरित्री भवति सफलप्रयासा 
यस्यां जनुर्वसतिकेलिचया किलैषम् ।
येषां महाहरिर् अयं निवसन् गृहेषु 
कुत्रापि पूर्वम् अकृतै रमते विहारैः ॥१०३॥

येषां दर्शनसम्भाषा स्पर्षानुगमनासनैः ।
भोजनोद्वाहशयनैस् तथान्यैर् दैहिकैर् दृढैः ॥१०४॥
दुश्छेदैः प्रेमसम्बन्धैर् आत्मसम्बन्धतोऽधिकैः ।
बद्धः स्वर्गापवर्गेच्छं च्छित्त्वा भक्तिं विवर्धयन् ॥१०५॥
कृष्णो विस्मृतवैकुण्ठो विलासैः स्वैर् अनुक्षणम् ।
नवं नवम् अनिर्वाच्यं वितनोति सुखं महत् ॥१०६॥
शय्यासनातानालाप क्रीडास्नानासनादिषु ।
वर्तमाना अपि स्वान् ये कृष्णप्रेम्णा स्मरन्ति न ॥१०७॥
महाराजाधिराजायं उग्रसेण महाद्भुतः ।
महासौभाग्यमहिमान् भवतः केन वर्ण्यताम् ॥१०८॥
अहो महाश्चर्यतरं चमत्कारभराकरम् ।
पश्य प्रियजनप्रीति परवश्यं महाहरेः ॥१०९॥
यदुराज भवन्तम् यन् निषण्णं परमासने ।
अग्रे सेवकवत् तिष्ठन् सम्बोधयति सादरम् ॥११०॥
भो निधारय देवेति भृत्यं माम् आदिशेति च ।
तद् भवद्भ्यो नमोऽभीक्ष्णं भवत्सम्बन्धिने नमः ॥१११॥

श्रीपरीक्षिद् उवाच
ततो ब्रह्मण्यदेवानु वर्तिनो यदवोऽखिलाः ।
सपादग्रहणं नत्वा मातर् ऊचुर् महामुनिम् ॥११२॥

श्रीयादव उचुः
श्रीकृष्णस्यापि पूज्यास् त्वम् अस्मदीयमहाप्रभोः ।
कथम् अस्मान् महानीचान् नीचवन् नमसि प्रभो ॥११३॥
जितवाक्पतिनैपुण्य यद् इदं नस् त्वयोदितम् ।
तद् असम्भवितं न स्याद् यादवेन्द्रप्रभावतः ॥११४॥
तस्य केनापि गन्धेन किं व कस्य न सिद्ध्यति ।
महादयाकरो योऽयं निरुपाधिसुहृत्तमः ॥११५॥
महामहिमपाथोधिः स्मृतमात्राखिलार्थदः ।
दीननाथैकशरणं हीनार्थाधिकसाधकः ॥११६॥
किन्त्व् अस्मासूद्धवः श्रीमान् परमानुग्रहास्पदम् ।
यादवेन्द्रस्य यो मन्त्री शिष्यो भृत्यः प्रियो महान् ॥११७॥
अस्मान् विहाय कुत्रापि यात्रां स कुरुते प्रभुः ।
न हि तद् दुःखम् अस्माकं दृष्टेऽप्यस्मिन्न् अपव्रजेत् ॥११८॥
न जानीमः कदा कुत्र पुनर् एष व्रजेद् इति ।
उद्धवो नित्यम् अभ्यर्णे निवसन् सेवते प्रभुम् ॥११९॥
स्वगम्य एव विषये प्रेषयद् भगवान् अमुम् ।
कौरवावृतसाम्बीय मोचनादिकृते क्वचित् ॥१२०॥
यस् तिष्ठन् भोजनक्रीडा कौतुकावसरे हरेः ।
महाप्रसादम् उच्छिष्टं लभते नित्यम् एकलः ॥१२१॥
पदारविन्दद्वन्द्वं यः प्रभोः संवाहयन् मुदा ।
ततो निद्रासुखाविष्टः शेते स्वाङ्के निधाय तत् ॥१२२॥

रहःक्रीडायां च क्वचिद् अपि ससङ्गे भगवतः 
प्रयात्यत्रामत्यः परिषदि महान् मन्त्रमणिभिः ।
विचित्रैर् नर्मोघैर् अपि हरिकृतश्लाघनभवैर् 
मनोज्ञाइः सर्वान् नः सुखयति वरान्  प्रापयति च ॥१२३॥

किं तस्य सौभाग्यकुलं हि वाच्यं 
वातूलतां प्राप किलायम् एवम् ।
आशैशवाद्यः प्रभुपादपद्म 
सेवारसाविष्टतयोच्यतेऽज्ञैः ॥१२४॥

अहो सदामाधवपादपद्मयोः 
प्रपत्तिलाम्पट्यमहत्त्वम् अद्भुतम् ।
इहैव मानुष्यवपुष्यवाप 
स्वरूपम् उत्सृज्य हरेः स्वरूपताम् ॥१२५॥

प्रद्युम्नाद् रम्यरूपः प्रभुदयिततरोऽप्य् एष कृष्णोपभुक्तैर् 
वन्यस्राक्पीतपट्ट्यांशुकमणिमकरोत्तांसहारादिभिस् तैः ।
नेपथ्ये भूषितोऽस्मान् सुखयति सततं देवकीनन्दनस्य 
भ्रान्त्या सन्दर्शनेन प्रियजनहृदयाकर्षनोत्कर्षभाजा ॥१२६॥

श्रीपरीक्षिद् उवाच
मातर् इत्य् आदिकं श्रूत्वा महासौभाग्यम् उत्तमम् ।
उद्धवस्य मुनिर् गेहं  गन्तुं हर्षप्रकर्षतः ॥१२७॥
उत्थाय तस्य दिग्भाग वर्त्म दातुं समुद्यतः ।
ज्ञात्वोक्तो यदुराजेन चित्रप्रेमविकारभाक् ॥१२८॥

श्रीउग्रसेण उवाच
भगवान् उक्तम् एवासौ क्षणम् एकम् अपि क्वचित् ।
नान्यत्र तिष्ठतीशस्य कृष्णस्यादेशतो विना ॥१२९॥
यथाहं प्रार्थ्य तत्सङ्ग स्थितिं नाप्नोमि कर्हिचित् ।
तन्महालभतो हीनोऽसत्यया राज्यरक्षया ॥१३०॥
अज्ञापालनमात्रैक सेवादरकृतोत्सवः ।
यथा च वञ्चितो नित्वा मिथ्यागौरवयन्त्रणम् ॥१३१॥
कृष्णेन च तथा कश्चिद् उद्धवश् च महासुखि ।
तत्पार्श्वसेवासौभग्याद् वञ्चितः स्यात् कदापि न ॥१३२॥

तत् तत्र गत्वा भवताशु मादृशं
सन्देशम् एतं स निवेदनीयः ।
अद्यात्यगद् आगमनस्य वेला
स्वनाथम् आदाय सभां सनाथय ॥१३३॥

इति श्रीबृहद्भागवतामृते भगवत्कृपासारनिर्धारखण्डे
प्रियो नाम पञ्चमोऽध्यायः
॥ १.५ ॥

 ओ)०(ओ

(१.६)

षष्ठोऽध्यायः

श्रीपरीक्षिद् उवाच
तच् छ्रूत्वार्ये महाप्रेम रसावेषेण यन्त्रितः ।
महाविष्णुप्रियो वीणा हस्तोऽसौ विस्मृताखिलः ॥१॥
सदा द्वारवतावासा भ्यस्तान्तःपुरवर्त्मना ।
प्रभुप्रासाददेशान्तः प्रवेशाश्चर्यवाहिना ॥२॥
पूर्वभसाद् इवाभ्यासं प्रासादस्य गतो मुनिः ।
भूताविष्टो महोन्माद गृहीतश् च यथेतरः ॥३॥

भूमौ क्वापि स्खलति पतति क्वापि तिष्ठत्यचेष्टः
     क्वाप्य् उत्कम्पं भजति लुठति क्वापि रोदित्यथार्तः ।
क्वाप्यक्रोशन् प्लुतिभिर् अयते गायति क्वापि नृत्यन्
     सर्वं क्वापि श्रयति युगपत् प्रेमसम्पद्विकारम् ॥४॥

हे मन्मातर् इदानीं त्वं सावधानतरा भव ।
स्थिरतां प्रापयन्ति मां सधैर्यं शृण्व् इदं स्वयम् ॥५॥
तस्मिन्न् अहनि केनापि वैमनश्येन वेष्मनः ।
अन्तःप्रकोष्ठे सुप्तस्य प्रभोः पार्श्वं विहाय सः ॥६॥
अदूराद् देहलीप्रान्ते निविष्टः श्रीमदुद्धवः ।
बलदेवो देवकी च रोहिणी रुक्मिणी तथा ॥७॥
सत्यभामादयोऽन्यश् च देव्यः पद्मवती सा च ।
प्रवृत्तिहरिणी कंस माता दासास् तथापराः ॥८॥
तूष्णीं भूताश् च ते सर्वे वर्तमानाः सविस्मयम् ।
तत्र श्रीनारदं प्राप्तं ऐक्षन्तापूर्वचेष्टितम् ॥९॥
उत्थाय यत्नाद् आनीय स्वास्थ्यं नीत्वा क्षणेन तम् ।
प्रेमाश्रुक्लिन्नवदनं प्रक्षल्याहुः शनैर् लघु ॥१०॥
अदृष्टपूर्वम् अस्माभिः कीदृशं तेऽद्य चेष्टितम् ।
अकास्मिकम् इदं ब्रह्मंस्  तूष्णीम् उपविश क्षणम् ॥११॥

श्रीपरीक्षिद् उवाच 
सगद्गदम् उवाचाश्रु धारामीलितलोचने ।
यत्नाद् उन्मीलयन् नत्वा सकम्पपुलकाचितः ॥१२॥

श्रीनारद उवाच 
मनोज्ञासौभग्यभरैकभाजनं 
मया समं सङ्गमयाध्वय् उद्धवम् ।
तदीयपादैकरजोऽथ वा भरेत् 
तदैव शान्तिर् बत मेऽन्तरात्मनः ॥१३॥

पुरातनैर् आधुनिकैश् च सेवकैर् 
अलब्धम् आप्तोऽलम् अनुग्रहं प्रभोः ।
महत्तमो भागवतेषु यस् ततो 
महाविभूतिः स्वयम् उच्यते च यः ॥१४॥

पूर्वे परे च तनयाः कमलासनाद्याः 
सङ्कर्षणादिसहजाः सुहृदः शिवाद्यः ।
भार्या रमादय उतानुपमा स्वमूर्तिर् 
न स्युः प्रभोः प्रियतमा यदपेक्षयाह ॥१५॥

भगवद्वचनान्य् एव प्रथितानि पुरातनः ।
तस्य सौभाग्यसन्दोह महिमव्यञ्जकान्यलम् ॥१६॥
तस्मिन् प्रसादजातानि श्रीकृष्णस्याद्भुतान्यपि ।
जगद्विलक्षणान्यद्य गीतानि यदुपुङ्गवैः ॥१७॥
प्रविश्य कर्णद्वारेण समाक्रम्य हृदालयम् ।
मदीयं सकलं धैर्य धनं लुन्ठन्ति ह हठात् ॥१८॥

श्रीपरीक्षिद् उवाच
उद्धवोऽत्यन्तसम्भ्रान्तो द्रुतम् उत्थाय तत्पदौ ।
निधायाङ्के समालिङ्ग्य तस्याभिप्रेत्य हृद्गतम् ॥१९॥
हृत्प्राप्तभगवत्तत्तत् प्रसादभरभाग्जनः ।
तदीयप्रेमसम्पत्ति विभवस्मृतियन्त्रितः ॥२०॥
रोदनैर् विवशो दीनो यत्नाद् धैर्यं श्रितो मुनिम् ।
अवधाप्याह मात्सर्यात् सात्त्विकात् प्रमुदं गतः ॥२१॥

श्रीमदुद्धव उवाच 
सर्वज्ञ सत्यवाक्श्रेष्ठ महामुनिवर प्रभो ।
भगवद्भक्तिमार्गादि गुरुणोक्तं त्वयेह यत् ॥२२॥
तत् सर्वम् अधिकं चास्मात् सत्यम् एव मयि स्फुटम् ।
वर्ततेति मया ज्ञातं आसीद् अन्यैर् अपि ध्रुवम् ॥२३॥
इदानीं यद् व्रजे गत्वा किम् अप्यन्वभवं ततः ।
महासौभाग्यमानो मे स सद्यश् चूर्णतां गतः ॥२४॥
तत एव हि कृष्णस्य तत्प्रसादस्य चाद्भूता ।
तत्प्रेम्णोऽपि मया ज्ञाता माधुरी तद्वतां तथा ॥२५॥

तद्दर्शनेनैव गतोऽतिधन्यतां 
तर्ह्य् एव सम्यक् प्रभुनानुकम्पितम् ।
तस्य प्रसादातिशयास्पदं तथा 
मत्वा स्वम् आनन्दभराप्लुतोऽभवम् ॥२६॥

गायं गायं यदभिलषता यत् ततोऽनुष्ठितं यस् 
तत् सर्वेषां सुविदितम् इतः शक्यतेऽन्यन् न वक्तुम् ।
नत्वा नत्वा मुनिवर मया प्रार्थ्यसे काकुभिस् त्वं 
तत्तद्वृत्तश्रवणरसतः संश्रयेथा विरामम् ॥२७॥

श्रीपरीक्षिद् उवाच 
तद्वाक्यतत्त्वं विज्ञाय रोहिणी सास्रम् अब्रवीत् ।
चिरगोकुलवासेन तत्रत्यजनसम्मता ॥२८॥

श्रीरोहिण्य् उवाच
अस्तान् श्रीहरिदास त्वं महादुर्दैवमारितान् ।
सौभाग्यगन्धरहितान् निमग्नान् दैन्यसागरे ॥२९॥
तत्तद्वादववह्न्यर्चिस् तप्यमानान् विषाकुलान् ।
क्षणाचिन्ता सुखिन्या मे मा स्मृतेः पदवीं नय ॥३०॥
अहं श्रीवसुदेवेन समानीता ततो यदा ।
यशोदाया महार्तायास् तदानीन्तनरोदनैः ॥३१॥
ग्रावोऽपि रोदित्यशनेर् अप्यन्तैर् दलति ध्रुवम् ।
जीवन्मृतानाम् अन्यासां वार्तां कोऽपि मुखं नयेत् ॥३२॥
अथागतं गुरुगृहात् त्वत्प्रभुं प्रति किञ्चन ।
सङ्क्षेपेणैव तद्वृत्तं दुःखाद् अकथयं कुधीः ॥३३॥
न हि कोमलितं चित्तं तेनाप्यस्य यतो भवान् ।
सन्देशचातुरीविद्या प्रगल्भः प्रेषितः परम् ॥३४॥
अयम् एव हि किं तेषु त्वत्प्रभोः परमो महान् ।
अनुग्रहप्रसादो यस् तात्पर्येणोच्यते त्वया ॥३५॥
मम प्रत्येक्षम् एवेदं यदा कृष्णो व्रजेऽव्रजत् ।
ततो हि पूतनादिभ्यः केश्यन्तेभ्यो मुहुर् मुहुः ॥३६॥
दैत्येभ्यो वरुणेन्द्रादि देवेभ्योऽजगरादितः ।
तथा चिरन्तनस्वीय शकटार्जुनभङ्गतः ॥३७॥
को वा नोपद्रवस् तत्र जातो व्रजविनाशकः ।
तत्रत्यस् तु जनः किञ्चित् तेऽनुसन्दधते न तत् ॥३८॥
मोहिता इव कृष्णस्य मङ्गलं तत्र तत्र हि ।
इच्छन्ति सर्वदा स्वीयं नापेक्षन्ते च कर्हिचित् ॥३९॥
स्वभावसौहृदेनैव यत् किञ्चित् सर्वम् आत्मनः ।
अस्योपकल्पयन्ते स्म नन्दसूनोः सुखाय तत् ॥४०॥
तदानीम् अपि नामिषं किञ्चित् तत् प्रभुना कृतम् ।
इदानीम् साधितस्वार्थो यच् चक्रेऽयं क्व वाच्मि तत् ॥४१॥

श्रीपरीक्षिद् उवाच 
तच् छ्रूत्वा दुष्टकंसस्य जननी धृष्टचेष्टिता ।
जराहतविचारा सा सशिरःकम्पम् अब्रवीत् ॥४२॥

श्रीपद्मवत्य् उवाच 
अहो बताच्युतस् तेषां गोपानाम् अकृपावताम् ।
आबाल्यात् कण्टकारण्ये पालयाम् आस गोगणान् ॥४३॥
पादुके न ददुस् तस्मै कदाचिच् च क्षुधातुरा ।
गोरसं भक्षयेत् किञ्चिद् इमं बध्नन्ति तत् स्त्रियः ॥४४॥
आक्रोशन्ति च तद् दुःखं कालगत्यैव कृत्स्नशः ।
कृष्णेन सोढुम् अधुना किं कर्तव्यं बतापरम् ॥४५॥

श्रीपरीक्षिद् उवाच 
प्रज्ञागम्भीर्यसम्पूर्णा रोहिणी व्रजवल्लभा ।
तस्या वाक्यम् अनादृत्य प्रस्तुतं संवृणोति यत् ॥४६॥

श्रीरोहिण्य् उवाच 
राजधानीं यदूनां च प्राप्तः श्रीमथुराम् अयम् ।
हतारिवर्गो विश्रान्तो राजराजेश्वरोऽभवत् ॥४७॥
निर्जितोपकृताशेष देवतावृन्दवन्दितः ।
अहो स्मरति चित्तेऽपि न तेषां भवदीश्वरः ॥४८॥

श्रीपरीक्षिद् उवाच 
तद्वचोऽसहमानाह देवी कृष्णस्य वल्लभा ।
सदा कृतनिवासास्य हृदये भीष्मनन्दिनी ॥४९॥

श्रीरुक्मिण्य् उवाच 
भो मातर् नवनिताति मृदुस्वान्तस्य तस्य हि ।
अविज्ञायान्तरं किञ्चित् कथम् एवं त्वयोच्यते ॥५०॥

किम् अपि किम् अपि ब्रूते रात्रौ स्वपन्न् अपि नामभिर्
मधुरमधुरं प्रित्या  धेनुर् इवाह्वयति क्वचित् ।
उत सखीगणान् कंश्चिद्  गोपान् इवाथ मनोहरान्
समभिनयते वंसी वक्त्रं त्रिभङ्गपराकृतिम् ॥५१॥

कदाचिन् मातर् मे वितर  नवनीतं त्व् इति वदेत्
कदाचिद् छ्रीराधे  ललिता इति सम्बोधयति माम् ।
कदापीदं चन्द्रावलि  किम् अपि मे कर्षति पटं
कदाप्यस्रासारैर्  मृदुलयति तूलीं शयनतः ॥५२॥

स्वप्नाद् उत्थाय सद्योऽथ रोदित्य् आर्तस्वरैस् तथा ।
वयं येन निमज्जमो दुःखशोकमहार्णवे ॥५३॥

अद्यापि दृष्ट्वा किम् अपि स्वपन् निशि 
क्रन्दन् शुचासौ विमनस्कतातुरः ।
दत्त्वाम्बरं मूर्धनि सुप्तवत् स्थितो 
नित्यानि कृत्यान्यपि नाचरद् बत ॥५४॥

श्रीपरीक्षिद् उवाच 
ससपत्नीगणा सेर्ष्यं सत्यभामाह भामिनि ।
हे श्रीरुक्मिणि निद्रायां इति किं त्वं प्रजल्पसि ॥५५॥

किम् अपि किम् अपि कुर्वन् जाग्रद् अप्य् आत्मचित्ते 
शायिता इव विधत्ते तादृशं तादृशं च ।
वयम् इह किल भार्या नामतो वस्तुतः स्युः 
पशुपयुवतिदास्योऽप्यस्माद् अस्य प्रियास् ताः ॥५६॥

श्रीपरीक्षिद् उवाच 
असक्तस् तद्वचः सोढुं गोकुलप्राणबन्धवः ।
रोहिणीनन्दनः श्रीमान् बलरामो रुषाब्रवीत् ॥५७॥

श्रीबलदेव उवाच 
वध्वः सहजतत्रत्य दैन्यवार्ताकथापरान् ।
अस्मान् वञ्चयतो भ्रातुर् इदं कपटपाटवम् ॥५८॥
तत्र मासद्वयं स्थिता तेषां स्वास्थ्यं चिकीर्षता ।
तन् न शक्तं मया कर्तुं वाग्भिर् आचरितैर् अपि ॥५९॥
अनन्यसाध्यं तद् वीक्ष्य विव्धैः शपथैः शतैः ।
तन् यत्नाद् ईषाद् आश्वस्य त्वरयात्रगतं बलात् ॥६०॥
कातर्याद् गदितं कृष्ण साकृद् गोष्ठं कयापि तत् ।
गत्वा प्रसाङ्गसङ्गत्या रक्ष तत्रत्यजीवनम् ॥६१॥
गन्तास्मीति मुखे ब्रूते हृदयं च न तादृशम् ।
मानसस्य हि भावस्य भवेत् साक्षिप्रयोजनम् ॥६२॥

श्रीपरीक्षिद् उवाच 
इदम् आकर्ण्य भगवान् उत्थाय शयनाद् द्रुतम् ।
प्रियप्रेमपराधीनो रुदन्न् उच्चैर् बहिर् गतः ॥६३॥
प्राफुल्लपद्मनेत्राभ्यां वर्षन्न् अश्रूनि धारया ।
सगद्गदं जगादेदं परानुग्रहकातरः ॥६४॥

श्रीभगवान् उवाच 
सत्यम् एव महावज्र सारेण घटितं मम ।
इदं हृदयम् अद्यापि द्विधा यन् न विदीर्यते ॥६५॥
बाल्याद् आरभ्य तैर् युक्तं पालनं विहितं चिरम् ।
अप्यसाधरणं प्रेम सर्वं तद् विस्मृतं मया ॥६६॥
अस्तु तावद् धितं तेषां कार्यं किञ्चित् कथञ्चन ।
उतत्यन्तं कृतं दुःखं क्रूरेण मृदुलात्मानम् ॥६७॥
भ्रातर् उद्धव सर्वज्ञ प्रेष्ठश्रेष्ठ वद द्रुतम् ।
करवाणि किम् इत्यस्माच् छोकाब्धेर् मां समुद्धर ॥६८॥

श्रीपरीक्षिद् उवाच 
नन्दपत्नीप्रियसखी देवकी पुत्रवत्सला ।
आहेदं दीयतां यद् यद् इष्यते तैः सुहृत्तमैः ॥६९॥
ततः पद्मवती राज्य दानभीता विमूढधिः ।
महिषी यदुराजस्य वृद्धा मातामही प्रभोः ॥७०॥
अप्य् उक्ताश्रवणात् पूर्वं राममात्रावहेलिता ।
स्वभार्तू रक्षितुं राज्यं चातुर्यात् परिहासवत् ॥७१॥
व्यहारपरिपात्यान्य चित्ततापदानेन तम् ।
यदुवंश्येकश्रवणं विधातुं स्वस्थम् अब्रवीत् ॥७२॥

श्रीपद्मवत्य् उवाच
त्वयानुतप्यते कृष्ण कथं मन्मन्त्रितं शृणु ।
यद् एकादशाभिर् वर्षैर् नन्दगोपस्य मन्दिरे ॥७३॥
द्वाभ्यां भ्रातृभ्यां  उपभुक्तं हि वर्तते ।
तत्र दद्यान् न दद्याद् वा  गोरक्षाजीवनं स ते ॥७४॥
सर्वं तद्गर्गहस्तेन गणयित्वा कणानुसः ।
द्विगुणीकृत्य मद्भार्त्रा तस्मै देयं शपे स्वयम् ॥७५॥

श्रीपरीक्षिद् उवाच 
तच् च श्रीभगवान् कृत्वा श्रुतम् अप्यश्रुतं यथा ।
अजानन्न् इव पप्रच्छ शोकवेगाद् अथोद्धवम् ॥७६॥

श्रीभगवान् उवाच 
भो विद्वद्वर तत्रत्या खिलाभिप्रायविद् भवान् ।
तेषाम् अभिष्टं किं तन् मे कथयत्व् अविलम्बितम् ॥७७॥

श्रीपरीक्षिद् उवाच 
तच् छ्रूत्वा भगवद्वाक्यम् उद्धवो हृदि दुःखितः ।
क्षणं निश्वस्य विस्मेरः सानुतापं जगाद तम् ॥७८॥

श्रीमदुद्धव उवाच 
न राजराजेश्वरता विभूतीर् 
न दिव्यवस्तूनि च ते भवत्तः ।
न कामयन्तेऽन्यद् अपीह किञ्चिद् 
अमूत्र च प्राप्यं ऋते भवन्तम् ॥७९॥

अवधानप्रसादोऽत्र क्रियतां ज्ञापयामि यत् ।
पश्चाद् विचर्य कर्तव्यं स्वयम् एव यथोचितम् ॥८०॥
पूर्वं नन्दस्य सङ्गत्या भवता प्रेषितानि ते ।
भूषणादीनि दृष्ट्वोचुर् मिथो मग्नाः शुचाम्बुधौ ॥८१॥
अहो बत महत् कष्टां वयम् एतद् अभीप्सवः ।
एतत्प्रसादयोग्याश् च ज्ञाताः कृष्णेन सम्प्रति ॥८२॥
तद् अस्मज्जीवनं धिग् धिक् तिष्ठेत् कण्ठेऽधुनापि यत् ।
नन्दगोपांश् च धिग् धिग् ये तं त्यक्त्वैतान्य् उपानयन् ॥८३॥
ततस् त्वद्गमनाशां च हित्वा सह यशोदया ।
मृतप्राया भवन्मात्रा रेभिरेऽनाशनं महत् ॥८४॥
कृतापाराधवान् नन्दो वक्तुं किञ्चिद् दिनत्रयम् ।
अशक्तोऽत्यन्तसोकार्ता व्रजप्राणान् अवन् गतान् ॥८५॥
भवतस् तत्र यानोक्तिं ग्राहयन् शपथोत्करैः ।
दर्शयन् युक्तिचातुर्यम् अमून् एवम् अशास् त्व् अयात् ॥८६॥

श्रीनन्द उवाच 
द्रव्याण्य् आदौ प्रेमचिह्नानि पुत्र 
एतान्यत्र प्रहिनोत् सत्यवाक्यः ।
शीघ्रं पश्चाद् अगमिष्यत्यवश्यं 
तत्रत्यं स्वप्रस्तुतार्थं समाप्य ॥८७॥

श्रीमदुद्धव उवाच 
श्रुत्वा ते तत्र विश्वास्य सर्वे सरलमानसः ।
भवत्प्रीतिं समालोच्या लङ्करान् दधुर् आत्मसु ॥८८॥
श्रीकृष्णोऽत्र समागत्य प्रसादद्रव्यसङ्ग्रहात् ।
वीक्ष्याज्ञापालकान् अस्मान् नितरां कृपायिष्यति ॥८९॥
भवान् स्वयम् अगत्वा तु यः सन्देशं समर्प्य माम् ।
प्रहिनोत् तेन ते सर्वे बभुवुर् निहता इव ॥९०॥
तथा दृष्ट्या मया तत्र भवतो गमनं ध्रुवम् ।
प्रतिज्ञाय प्रयत्नात् तन् जीवयित्वा समागतम् ॥९१॥
त्वत्प्राप्तयेऽथ सन्न्यस्त समस्तविषयाश्रयः ।
प्रापुर् यादृग् अवस्थां ते तं पृच्छैतं निजाग्रजम् ॥९२॥

श्रीपरीक्षिद् उवाच
तद्विच्छेदमहादुःख सङ्कया ंलापितानि सः ।
देवकीभीष्मजादीनां मुखान्यवनतान्यधः ॥९३॥
क्षरदस्राणि सस्नेहं विलोक्य मृदुलाशयः ।
मासीकर्परपत्राणि व्यग्रोऽयाचतः सञ्ज्ञया ॥९४॥
प्रस्तुतार्थं समाधाया त्रत्यान् आश्वास्य बान्धवान् ।
एषोऽहम् आगतप्राया इति जानीत मत्प्रियाः ॥९५॥
एवम् आश्वासनं प्रेम पात्रं प्रेषयितुं व्रजे ।
स्वहस्तेनैव लिखितं तच् च गाढप्रतीतये ॥९६॥
तस्येहितम् अभिप्रेत्य प्राप्तोऽत्यन्तार्तिम् उद्धवः ।
व्रजवासिमनोऽभिज्ञोऽब्रवीत् सशपथं रुदन् ॥९७॥

श्रीमदुद्धव उवाच 
प्रभो सुनिर्णीतम् इदं प्रतीहि 
त्वदीयपादाब्जयुगस्य तत्र ।
शुभप्रयानं न विनास्य जीवेद् 
व्रजः कथञ्चिन् न च किञ्चिद् इच्छेत् ॥९८॥

श्रीपरीक्षिद् उवाच 
कुमतिः कंसमाताह सहासं धुन्वती शिरः ।
हुं हुं देवकी निर्बुद्धे बुद्धं बुद्धं मयाधुना ॥९९॥
चिरं गोरसदानेन यन्त्रितस्योद्धवस्य ते ।
साहाय्यात् त्वत्सुतं गोपा नाययित्वा पुनर् वने ॥१००॥
भीषणे दुर्गमे दुष्ट सत्त्वजुष्टे सकण्टके ।
सम्रक्षयितुम् इच्छन्ति धूर्ताः पशुगणान् निजान् ॥१०२॥

श्रीपरीक्षिद् उवाच 
तच् छ्रूत्वा कुत्सितं वाक्यम् अशक्ता सोढुम् अञ्जसा ।
यशोदायाः प्रियसखी राममाताह कोपिता ॥१०२॥

श्रीरोहिण्य् उवाच 
आः कंसमातः किम् अयं गोरक्षायां नियुज्यते ।
क्षणमात्रं च तत्रत्यैर् अदृष्टोऽस्मिन् न जीव्यते ॥१०३॥

वृक्षादिभिस् त्व् अन्तरिते कदाचिद् अस्मिन् 
सति स्यात् सहचारिणां भृशाम् ।
श्रीकृष्ण कृष्णेति महाप्लुतस्वरैर् 
आह्वानभङ्ग्याकुलता सरोदना ॥१०४॥

व्रजस्थितानां त्व् अहर् एव काल 
रात्रिर् भवेद् एकलवो युगं च ।
रविं रजोवर्त्म स पश्यतां मुहुर् 
दशा च काचिन् मुरलीं च शृण्वताम् ॥१०५॥

अयं हि तत्तद्विपिनेषु कौतुकाद् 
विहार्तुकामः पशुसङ्घसङ्गतः ।
वयस्यवर्गैः सह सर्वतोऽटितुं 
प्रयति नित्यं स्वयम् अग्रजान्वितः ॥१०६॥

यत्रातिमत्ताम्बुविहङ्गमाला 
कुलीकृताल्यावलिविभ्रमेण ।
विचालितानां कमलोत्पलानां 
सरांसि गन्धैर् विलसज्जलानि ॥१०७॥

तथा महाश्चर्यविचित्रतामयी 
कलिन्दजा सा व्रजभूमिसङ्गिनी ।
तथाविधा विन्ध्यनगादिसम्भवः 
पराश् च नद्यो विलसन्ति यत्र च ॥१०८॥

तत्तत्तटं कोमलबालुकाचितं 
रम्यं सदा नूतनशद्वलावृतम् ।
स्वभाविकद्वेषविसर्जनोल्लसन् 
मनोज्ञानानामृगपक्षिसङ्कुलम् ॥१०९॥

दिव्यपुष्पफलपल्लवावली 
भारनम्रितलतातरुगुल्मैः ।
भूषितं मदकलापिकोकिल 
श्रेणिनादितम् अजस्तुतिपात्रम् ॥११०॥

वृन्दारण्ये व्रजभुवि गवां तत्र गोवर्धने वा
     नास्ति हिंसाहरणरहिते राक्षकस्याप्यपेक्षा ।
गावो गत्वोषसि विपिनतस् त महिष्यादियुक्तः
     स्वैरं भुक्त्वा सजलयवसं सायम् आयन्ति वासम् ॥१११॥

श्रीवृद्धोवाच 
अरे बालेति वाचाले तत् कथं ते गवादयः ।
अधुना रक्षकाभावान् नाष्टा इति निशम्यते ॥११२॥

श्रीपरीक्षिद् उवाच
श्रीमद्गोपालदेवस् तच् छ्रूत्वा सम्भ्रान्तियन्त्रितः ।
जातान्तस्तपतः शुष्यन् मुखाब्जः शङ्कयाकुलः ॥११३॥
प्रथमापरकालीन व्रजवृत्तान्तवेदिनः ।
मुखम् आलोकयाम् आस बलदेवस्य साश्रुकम् ॥११४॥
रोहिणीनन्दनो भ्रातुर् भावं बुद्धः स्मरन् व्रजम् ।
स्वधैर्यरक्षणाशक्तः प्रारुदन्न् अब्रवीत् स्फुटम् ॥११५॥

श्रीबलदेव उवाच
गवां केव कथा कृष्ण ते तेऽपि भवतः प्रियाः ।
मृगा विहङ्गा भाण्डीर कदम्बाद्याश् च पादपाः ॥११६॥
लतानिकुञ्जकुञ्जानि शाद्वलान्यपि जीवनम् ।
भवत्य् एवार्पयाम् आसुः क्षीणश् च सरितोऽद्रयः ॥११७॥
मनुष्याः कतिचिद् भ्रातः परं ते सत्यवाक्यतः ।
जाताशयैव जीवन्ति नेच्छ श्रोतुम् अतः परम् ॥११८॥
किन्त्व् इदानीम् अपि भवान् यदि तन् नोऽनुकम्पते ।
यम एव तदा सर्वान् वेगेनानुग्रहिष्यति ॥११९॥
यत् तत्र च त्वयाकारि  निविषः कालियह्रदः ।
शोकोऽयं विपुलस् तेषां शोकेऽन्यत् करणं शृणु ॥१२०॥
तत्रत्या यमुना स्वल्प जला शुष्केव साजनि ।
गोवर्धनोऽभून् नीचोऽसौ स्वः प्राप्तो यो धृतस् त्वया ॥१२१॥
न यान्त्यनशनात् प्राणस् त्वन्नामामृतसेविनाम् ।
परं शुष्कमहारण्य दावाग्निर् भविता गतिः ॥१२२॥

श्रीपरीक्षिद् उवाच 
शृण्वन्न् असौ तत्परदुःखकातरः
     कण्ठे गृहीत्वा मृदुलस्वभावकः ।
रामं महादीनवद् अश्रुधारया
     धौताङ्गरागोऽरुदद् उच्चसुस्वरम् ॥१२३॥

पश्चाद् भूमितले लुलोठ सबलो मातर् मुमोह क्षणात्
     तादृग् रोदनदुःस्थतानुभवतश् चापूर्ववृत्तं तयोः ।
रोहिण्युद्धवदेवकीमदनसुश्रीसत्यभामादयः
     सर्वेऽन्तःपुरवासिनो विकलतां भेजू रुदन्तो मुहुः ॥१२४॥

श्रूत्वान्तःपुरतोऽप्यपूर्वकलिताक्रान्दं महार्तस्वरैर्
     धवन्तो यदवो जवेन वसुदेवेनोग्रसेणादयः
तत्रागत्य तथाविधं प्रभुवरं दृष्ट्वारुदन् विह्वला
     विप्रा गर्गमुखास् तथा पुरजनाश् चापूर्वदृष्टेक्षया ॥१२५॥


इति श्रीबृहद्भागवतामृते भगवत्कृपासारनिर्धारखण्डे
प्रियतमो नाम षष्ठोऽध्यायः
॥ १.६ ॥

 ओ)०(ओ

(१.७)

सप्तमोऽध्यायः

श्रीपरीक्षिद् उवाच
इत्थं सपरिवारस्य मातस् तस्यातिरोदनैः ।
ब्रह्माण्डं व्याप्य सञ्जातो महोत्पातचयः क्षणात् ॥१॥
तत्रान्यबोधकाभावात् स्वयम् आगाच् चतुर्मुखः ।
वृतो वेदपुराणाद्यैः परिवारैः सुरैर् अपि ॥२॥
तम् अपूर्वदशाभाजं प्रेष्ठप्राणायकातरम् ।
निगूढनिजमाहात्म्य भरप्रकटनोद्धतम् ॥३॥
महानारायणं ब्रह्मा पितरं गुरुम् आत्मनः ।
सचमत्कारम् आलोक्य ध्वस्तधैर्योऽरुदत् क्षणम् ॥४॥
संस्तभ्य यत्नाद् आत्मानं स्वस्थ्यं जनयितुं प्रभोः ।
उपायं चिन्तयाम् आस प्राप चानन्तरं हृदि ॥५॥
तत्रैव भगवत्पार्श्वे रुदन्तं विनटासुतम् ।
उच्चैः सम्बोध्य यत्नेन सबोधीकृत्य सोऽवदत् ॥६॥

श्रीब्रह्मोवाच 
यच् छ्रीवृन्दावनं मध्ये रैवताद्रिसमुद्रयोः ।
श्रीमन्नन्दयशोदादि प्रतिमालङ्कृतान्तरम् ॥७॥
गोयूथैस् तादृशैर् युक्तं रचितं विश्वकर्मणा ।
राजते माथुरं सक्षाद् वृन्दावनम् इवागतम् ॥८॥
तत्रेमं साग्रजं यत्नाद् यथावस्थां शनैर् नय ।
केवलं यातु तत्रैषा रोहिण्यन्यो न कश्चन ॥९॥

श्रीपरीक्षिद् उवाच 
प्रयत्नात् स्वस्थतां नीतो ब्रह्मणा स खगेश्वरः ।
विशारदवरः पृष्ठे मन्दं मन्दं न्यधत्त तौ ॥१०॥
स्वस्थानं भेजिरे सर्वे चतुर्वक्त्रेण बोधिताः ।
सञ्ज्ञाम् इवाप्तो रामस् तु नियमानो गरुत्मता ॥११॥
श्रीनन्दनन्दनस् तत्र पर्यङ्के स्थापितः शनैः ।
साक्षाद् इवावतिष्ठस् ते यत्र तद्गोपगोपिकाः ॥१२॥
उद्धवेन सहागत्य देवकी पुत्रवत्सला ।
रुक्मिणीसत्यभामाद्य देव्यः पद्मवती च सा ॥१३॥
तादृग्दशागतं कृष्णम् अशक्तस् त्यक्तुम् अञ्जसा ।
दूराद् दृष्टिपथेऽतिष्ठन् निलीय ब्रह्मयाच्ञया ॥१४॥
नारदस् तु कृतागस्कम् इवात्मानम् अमान्यत ।
देवानां यादवानां च सङ्गेऽगन् न कुतूहलात् ॥१५॥
वियत्यन्तर् हृतो भूत्वा बद्धैकं योगपट्टकम् ।
निविष्टो भगवच्चेष्टा माधुर्यानुभवाय सः ॥१६॥
गरुडश् चोपरि व्योम्नः स्थित्वा प्रत्यक्षम् आत्मनः ।
पक्षाभ्याम् आचरंश् छायाम् अन्ववर्तत तं प्रभुम् ॥१७॥
अथ कृष्णाग्रजः प्राप्तः क्षणेन स्वस्थतम् इव ।
तं सर्वार्थम् अभिप्रेत्य विचक्षणशिरोमणिः ॥१८॥
क्षिप्रं स्वस्यानुजस्यापि सम्मर्ज्य वदनाम्बुजम् ।
वस्त्रोदरान्तरे वंशी शृङ्गवेत्रे च कक्षयोः ॥१९॥
कण्ठे कदम्बमालां च बर्हापीडं च मूर्धनि ।
नवं गुञ्जावतंसं च कर्णयोर् निदधे शनैः ॥२०॥
रचयित्वा वन्यवेषां त्वष्टृकल्पितवस्तुभिः ।
बलाद् उत्थापयन् धृत्वा ब्रवीद् उच्चतरस्वरैः ॥२१॥

श्रीबलदेव उवाच 
श्रीकृष्ण कृष्ण भो भ्रातर् उत्तिष्ठोत्तिष्ठ जग्रिहि ।
पश्याद्य वेलातिक्रान्ता विशन्ति पशवो वनम् ॥२२॥
श्रीदामाद्या वयस्याश् च स्थिता भवदपेक्षया ।
स्नेहेन पितरौ किञ्चिन् न शक्तौ भाषितुं त्वयि ॥२३॥
पश्यन्त्यस् ते मुखाम्भोजम् इमा गोप्यः परस्परम् ।
कर्णाकर्णितया किञ्चिद् वदन्त्यस् त्वां हसन्ति हि ॥२४॥

श्रीपरीक्षिद् उवाच 
इत्थं प्रजल्पताभीक्ष्णं नामभिश् च सलालनम् ।
आहूयमानो हस्ताभ्याम् चल्यमानो बलेन च ॥२५॥
रामेणोत्थाप्यमानोऽसौ सञ्ज्ञाम् इव चिराद् गतः ।
वदन् शिवशिवेति द्राग् उदतिष्ठत् सविस्मयम् ॥२६॥
उन्मील्य नेत्रकमले सम्पश्यन् परितो भृशाम् ।
स्मयमानः पुरो नन्दं दृष्ट्वा ह्रीणो ननाम तम् ॥२७॥
अब्रवीत् पार्श्वतो वीक्ष्य यशोदां च हसन् मुदा ।
स्नेहात् तदाननन्यस्त निर्णिमेषेक्षणम् इव ॥२८॥

श्रीभगवान् उवाच 
अद्य प्रभातो भो मातर् अस्मिन्न् एव क्षणे मया ।
चित्रा कति कति स्वप्ना जाग्रतेव न वीक्षिताः ॥२९॥
मधुपुर्याम् इतो गत्वा दृष्टाः कंसादयो हताः ।
जरसन्धादयो भूपा निर्जिताः सुखिताः सुराः ॥३०॥
निर्मिताम्भोनिधेस् तीरे द्वारकाख्या महापुरी ।
नान्यवृत्तानि शक्यन्तेऽधुना कथयितुं जवात् ॥३१॥
अनेन स्वप्नविघ्नेन दीर्घेन स्वान्तहारिणा ।
अन्यवासरवत् काले शयनान् नोत्थितं मया ॥३२॥
भो आर्य तन् महाश्चर्यम् असम्भव्यं न मान्यते ।
भवता चेत् तदारण्ये गत्वा वक्ष्यामि विस्तरात् ॥३३॥

श्रीपरीक्षिद् उवाच 
एवं सम्भाष्य जननीम् अभिवन्द्य स सादरम् ।
वनभोग्येप्सुर् आलक्ष्य रोहिण्योक्तोऽत्यभिज्ञया ॥३४॥

श्रीरोहिण्य् उवाच 
भो वत्स तव माताद्य त्वन्निद्राधिक्यचिन्तया ।
त्वदेकपुत्रा दुःस्थेव तद् अलं बहुवार्तया ॥३५॥
अग्रतो निःसृता गास् त्वं गोपांश् चानुसर द्रुतम् ।
मयोपस्कृत्य सम्भोग्यं वनमध्ये प्रहेष्यते ॥३६॥

श्रीपरीक्षिद् उवाच 
तथा वदन्तीं सुस्निग्धां रोहिणीं चाभिवाद्य सः ।
स्थितां करतले मातुर् नवनीतं शनैर् हसन् ॥३७॥
चौर्येणैव समादाय निजज्येष्ठं समाह्वयन् ।
अप्राप्याग्रे गवां सङ्गे गतं न बुभुजे घृणी ॥३८॥
भोग्यं मध्याह्निकं चाटु पाटवेन स्वमातरौ ।
सम्प्रार्थ्य पुरतो गत्वा गोपीः सम्भाष्य नर्मभिः ॥३९॥
रुन्धानो वेणुनादैर् गा वर्तमानां सहालिभिः ।
राधिकाम् अग्रतो लब्ध्वा सनर्मस्मितम् अब्रवीत् ॥४०॥

श्रीनन्दनन्दन उवाच 
प्राणेश्वरि रहः प्राप्तं भक्तम् एकान्तिनां च माम् ।
सम्भाषसे कथं नाद्य तत् किं वृत्तासि मानिनी ॥४१॥
अपरद्धं मया किं ते नूनं ज्ञातम् अहो त्वया ।
सर्वज्ञेऽद्यतनस्वप्न वृत्तं तत् तन् ममाखिलम् ॥४२॥
त्वां विहायान्यतो गत्वा विवाहा बहवः कृताः ।
तासां क्षितिपपुत्रीणाम् उद्यन्तीनां मृतिं प्रति ।
पुत्रपौत्रादयस् तत्र जनिता दूरवार्तिना ॥४३॥
अस्तु तावद् इदानीं तद् गम्यते त्वरया वने ।
सन्तोषदे प्रदोषेऽद्य मया त्वं मोदयिष्यसे ॥४४॥

श्रीपरीक्षिद् उवाच 
इत्थं सपुष्पविक्षेपं वदन् दृष्ट्वा दिशोऽखिलाः ।
तं सचुम्बनम् आलिङ्ग्य गोगोपैः सङ्गतोऽग्रतः ॥४५॥

अदृष्टपूर्वं व्रजवेषम् अद्भुतं 
महामनोज्ञं मुरलीरवान्वितम् ।
यदान्वभूत् स्नेहभरेण देवकी 
तदैव वृद्धाप्यजनि स्नुतस्तनी ॥४६॥

रुक्मिणीजम्बवत्याद्यः पुरानुत्थेन कर्हिचित् ।
महाप्रेम्णागता मोहं धैर्यहन्यापतन् क्षितौ ॥४७॥

वृद्धा च मत्ता सह सत्यभामया 
कामस्य वेगाद् अनुकुर्वती मुहुः ।
आलिङ्गनं चुम्बनम् अप्यधावत् 
धर्तुं हरिं बाहुयुगं प्रसार्य ॥४८॥

पुरा तदर्थानुभवाद् इवासौ 
कथञ्चिद् आदित्यसुतावलम्ब्य ।
शमं समं प्रज्ञावरोद्धवेन 
बलाद् विकृष्यावरुरोध ते द्वे ॥४९॥

गोविन्ददेवस् त्व् अनुचारयन् गा 
गताः पुरस्ताद् उदधिं निरीक्ष्य ।
तं मान्यमानो यमुनां प्रमोदात् 
सखीन् विहाराय समाजुहाव ॥५०॥

गताः कुत्र वयस्याः स्थ श्रीदामन् सुबलार्जुन ।
सर्वे भवन्तो धावन्तो वेगेनायं तु हर्षतः ॥५१॥
कृष्णायां पाययित्वा गा विहाराम यथासुखम् ।
मधुरामलशीताम्बु वाहिन्याम् अवगाह्य च ॥५२॥
एवम् अग्रे सरन् गोभिर् अम्बुधे निकटे गतः ।
महाकल्लोलमालाभिः कोलाहलवतोऽच्युतः ॥५३॥
सर्वतो वीक्ष्य तत्तीरे प्रकटां स्वां महापुरीम् ।
आलक्ष्य किम् इदं क्वाहं कोऽहम् इत्य् आह विस्मितः ॥५४॥
इत्य् एवं सचमत्कारं मुहुर् जल्पन् महार्णवम् ।
पुरीं चालोचयन् प्रोक्तः श्रीमत्सङ्कर्षणेन सः ॥५५॥

श्रीबलदेव उवाच 
आत्मानम् अनुसन्धेहि वैकुण्ठेश्वर मत्प्रभो ।
अवतीर्णोऽसि भूभार हाराय ज्ञापितोऽमरैः ॥५६॥
दुष्टान् संहर तच्छिष्टान् परिपालय सम्प्रति ।
यज्ञं पैतृस्वसेयस्य धर्मराजस्य सन्तनु ॥५७॥
प्रतिष्ठितस् त्वयैवासौ चक्रवर्ती युधिष्ठिरः ।
अनुशाल्वादिदुष्टानां बिभेति वरविक्रमात् ॥५८॥
तत् तत्र गत्वा तन् हन्तुम् यतस्व यदुभिः सह ।
तवैव वैरतस् ते हि तावकान् पीडयन्ति तान् ॥५९॥

श्रीपरीक्षिद् उवाच 
एवं रसान्तरं नीत्वा नुजं स्वस्थयितुं वचः ।
यद् उक्तं बलरामेन श्रुत्वा भावान्तरं गतः ॥६०॥
जगाद भगवान् क्रुद्धो भ्रातः शाल्वानुजादयः ।
ते के वराका हन्तव्या गत्वैकेन मयाधुना ॥६१॥
भवान् प्रत्येतु सत्यं मे सम्प्रतिज्ञाम् इदं वचः ।
इत्थं प्रसङ्गसङ्गत्या मुग्धभावं जहौ प्रभुः ॥६२॥
परितो मुहुर् आलोक्य श्रीमद्द्वारवतीश्वरम् ।
श्रीयादवेन्द्रम् आत्मानं प्रत्यभिज्ञातवांस् तदा ॥६३॥
प्रसादाभ्यन्तरे सुप्तं सस्माराथ करे स्थितम् ।
वंशीं स्वस्याग्रजस्यापि वन्यवेषं च दृष्टवान् ॥६४॥
पुर्या बहिः प्रयानेन गोपालनम् अवेक्ष्य च ।
विस्मयं संशयं चाप्तो जहास हृदि भावयन् ॥६५॥
ततो हलधरः स्मित्वा तदीयहृदयाङ्गमः ।
सर्वं ब्रह्मकृतं तस्या कथयत् तत् सहेतुकम् ॥६६॥
ततो ह्रीणा इव ज्येष्ठ मुखं पश्यन् स्मितं श्रितः ।
रामेणोद्वर्त्य तत्राब्धौ स्नापितो धूलिधुषरः ॥६७॥
तदानीम् एव सम्प्राप्तं भगवद्भावकोविदम् ।
आरुह्यालक्षितस् तार्क्ष्यं निजप्रासादम् आगतः ॥६८॥
सर्वज्ञेनोद्धवेनाथ देवकीरुक्मिणीमुखाः ।
प्रबोध्यान्तःपुरे देव्यो भगवत्पार्श्वम् आपिताः ॥६९॥
माता च देवकी पुत्रम् आशिर्भिर् अभिनन्द्य तम् ।
भोगसम्पादनायास्य कालाभिज्ञा द्रुतं गता ॥७०॥
स्तम्भाद्यन्तरिताः सत्यो देव्योऽतिष्ठन् प्रभुप्रियाः ।
सत्यभामा न तत्रागत् तां कृष्णोऽपृच्छद् उद्धवम् ॥७१॥

श्रीहरिदास उवाच 
वृन्दावने यदा जातो विजयो रैवतार्चिते ।
प्रभोस् तदातनं भावम् अबुधभ्रमकं परम् ॥७२॥
कम् अप्य् आलोक्य देवीभिः सह तत्रैव दूरतः ।
स्थिता निलीय दुर्बुद्धिर् ऊचे पद्मवती खला ॥७३॥
देवक्यरे पुण्यहीने रे रे रुक्मिणि दुर्भगे ।
सत्यभामेऽवरे हन्त जाम्बवत्यादयोऽवराः ॥७४॥
पश्यतेदम् इतोऽर्वक् स्वं अभिमानं विमुञ्चत ।
अभिरीणां हि दास्याय तपस्यं कुरुतोत्तमम् ॥७५॥
तद्दुर्वाचो निशाम्यादाउ देवक्योक्तम् अभिज्ञया ।
समस्तजगदाधार भवदाधारभूतया ॥७६॥
आश्चर्यम् अत्र किं मूर्खे पूर्वजन्मनि यत् तपः ।
समं श्रीवसुदेवेन मयाकारि सुताय तत् ॥७७॥
अतोऽयम् अवयोः प्राप्तः पुत्रतां वरदेश्वरः ।
तस्मिन् नन्दयशोदाभ्यां भक्तिः सम्प्रार्थिता विधिम् ॥७८॥
तस्यैतद्भक्तवर्यस्य तादृशेन वरेण तौ ।
अवाभ्याम् अपि माहात्म्यं प्राप्तौ सपरिवारकौ ॥७९॥
ताभ्यां स्नेहभरेणास्य पालनं तत्तदीहितम् ।
अतोऽस्यैतादृशो भावस् तयोर् युक्तो हि मे प्रियः ॥८०॥
अथ श्रीरुक्मिणीदेवी सहर्षम् इदम् अब्रवीत् ।
यद्वाक्यश्रवणात् सर्व भक्तानां प्रेम वर्धते ॥८१॥

या भर्तृपुत्रादि विहाय सर्वं 
लोकद्वयार्थान् अनपेक्षमानः ।
रसादिभिस् तादृशविभ्रमैस् तद् 
रीत्याभजंस् तत्र तम् एनम् आर्ताः ॥८२॥

अतो हि या नो बहुसाधनोत्तमैः 
साध्यस्य चिन्त्यस्य च भावयोगतः ।
महाप्रभोः प्रेमविशेषपालिभिः 
सत्साधनध्यानपदत्वम् आगताः ॥८३॥

तास्व् एतस्य हि धर्मकर्मसुतपौत्रागारकृतादिषु 
व्यग्रभ्योऽस्मद् अथादरैः पतितया सेवाकरिभ्योऽधिकः ।
युक्तो भाववरो न मत्सरपदं चोद्वाहभाग्भ्यो भवेत् 
संस्लाघ्योऽथ च मत्प्रभोः प्रियजनाधीनत्वमाहात्म्यकृत् ॥८४॥

ततोऽन्याभिश् च देवीभिर् एतद् एवानुमोदितम् ।
सात्राजिती परं मान गेहं तद् असहाविशत् ॥८५॥

श्रीपरीक्षिद् उवाच 
श्रीमद्गोपीजनप्राण नाथः सक्रोधम् आदिशत् ।
ससमादीयताम् अत्र मूर्खराजसुता द्रुतम् ॥८६॥

श्रेष्ठा विदग्धास्व् अभिमानसेवा 
चातुर्यतो नन्दयितुं प्रवृत्ता ।
गोपालनारीरतिलम्पटं तं 
भर्तारम् अत्यन्तविदग्धतत्यम् ॥८७॥

दासीभ्यस् तादृशीम् आज्ञां तस्याकर्ण्य विचक्षणा ।
उत्थाय मर्जयन्त्यङ्गं त्वरया तत्र सा गता ॥८८॥
स्तम्भेऽन्तर्धाप्य देहं स्वं स्थिता लज्जाभयान्विता ।
संलक्ष्य प्रभुना प्रोक्ता सम्रम्भावेषतः स्फुटम् ॥८९॥

श्रीभगवान् उवाच 
अरे सात्राजिति क्षिण चित्ते मानो यथा त्वया ।
क्रियते रुक्मिणीप्राप्त पारिजतादिहेतुकः ॥९०॥
तथा व्रजजनेष्व् अस्मिन् निर्भरप्रणयाद् अपि ।
अवरे किं न जानासि मां तदिच्छानुसारिणम् ॥९१॥
कृते सर्वपरित्यागे तैर् भद्रं यदि मान्यते ।
शपे तेऽस्मिन् क्षणे सत्यं तथैव क्रियते मया ॥९२॥
स्तुवता ब्रह्मणोक्तं यद् वृद्धवाक्यं न तन् मृशा ।
तेषां प्रत्युपकारेऽहम् अशक्तोऽतो महाऋणी ॥९३॥
यदि च प्रीतये तेषां तत्र यामि वसामि च ।
तथापि किम् अपि स्वस्थ्यं भाव्यं नालोचयाम्यहम् ॥९४॥

मदीक्षणाद् एव विगाढभावो 
दयेन लब्ध्वा विकला विमोहम् ।
न दैहिकं किञ्चन ते न देहं 
विदुर् न चात्मानम् अहो किम् अन्यत् ॥९५॥

दृष्टेऽपि शाम्येन् मयि तन् न दुःखं 
विच्छेदचिन्ताकुलितात्मनां वै ।
हर्षाय तेषां क्रियते विधिर् यो 
दुःखं न सद्यो द्विगुणीकरोति ॥९६॥

अदृश्यमाने च मयि प्रदीप्त 
वियोगवह्नेर् विकलाः कदाचित् ।
मृता इवोन्मादहताः कदाचिद् 
विचित्रभावं मधुरं भजन्ते ॥९७॥

तमिस्रपुञ्जादि यद् एव किञ्चिन् 
मदीयवर्णोपमम् ईक्ष्यते तैः ।
सचुम्बनः तत् परिरभ्यते मद् 
धिया परं तत् क्व नु वर्णनीयम् ॥९८॥

अत एव मया स्वस्य स्थितिम् अप्यस्थितेः समम् ।
दृष्ट्वा न गम्यते तत्र शृण्व् अर्थं युष्माद् उद्वहे ॥९९॥
तासाम् अभावे पूर्वं मे वसतो मथुरापुरे ।
विवाहकरणे काचिद् इच्छाप्य् आसीन् न मानिनि ॥१००॥
मदनाप्त्या तु रुक्मिण्या वञ्छन्त्याः प्राणमोचनम् ।
श्रुत्वास्या विप्रवदनाद् आर्तिविज्ञाप्तिपात्रिकम् ॥१०१॥
महादुष्टनृपश्रेणि दर्पसंहरता मया ।
पाणिर् गृहीतः सङ्ग्रामे हृत्वा राज्ञां प्रापश्यताम् ॥१०२॥
अस्याः सन्दर्शनात् तासाम् आधिक्येन स्मृतेर् भवात् ।
महाशोकार्तिजनकात् परमाकुलताम् अगात् ॥१०३॥
षोडशानां सहस्राणां सशतानां मदाप्तये ।
कृतकात्यायनीपूजा व्रतानां गोपयोषिताम् ॥१०४॥
निदर्शनाद् इव स्वीयं किञ्चित् स्वस्थयितुं मनः ।
तवत्य एव यूयं वै मयात्रैत विवाहितः ॥१०५॥
अहो भामिनि जानीहि तत् तन् मम महासुखम् ।
महिमापि स मां हित्वा तस्थौ तत्रोचितास्पदम् ॥१०६ । 

चित्रातिचित्रै रुचिरैर् विहारैर् 
आनन्दपाथोधितरङ्गमग्नः ।
नाज्ञासिषां रात्रिदिनानि तानि 
तत्तन्महामोहनलोकसङ्गात् ॥१०७॥

बाल्यक्रीडाकौतुकेनैव ते ते  
दैत्यश्रेष्ठा मारिताः कालियोऽपि ।
दुष्टो निर्दम्याशु निःसरितोऽसौ 
पाणौ सव्येऽधरी गोवर्धनः सः ॥१०८॥

तादृक् सन्तोषार्णवेऽहं निमग्नो 
येन स्तोत्रं कुर्वतां वन्दनं च ।
ब्रह्मादीनां भाषणे दर्शने च 
मन्वानोऽघं व्यस्मरं देवकृत्यम् ॥१०९॥

रुपेण वेषेण रवामृतेन 
वंस्याश् च पूर्वानुदितेन विश्वम् ।
सम्मोहितं प्रेमभरेण कृत्स्नं 
तिष्ठन्तु दूरे व्रजवासिनस् ते ॥११०॥

आकाशयाना विधिरुद्रशक्राः 
सिद्धाः शशि देवगणास् तथान्ये ।
गावो वृशा वत्सगणा मृगाश् च 
व्र्क्षाः खगा गुल्मलतास् तृणानि ॥१११॥

नद्योऽथ मेघाः सचराः स्थिराश् च 
सचेतनाचेतनकाः प्रापञ्चाः ।
प्रेमप्रवाहोत्थविकाररुद्धाः
स्वस्वस्वभावात् परिवृत्तिम् आपुः ।११२॥

एतत् सत्यम् असत्यं वा कालिन्दी पृच्छ्यताम् इयम् ।
य तद् व्रजजनस्वैर विहारानन्दसाक्षिणी ॥११३॥
अधुना तु स एवाहं स्वज्ञातीन् यादवान् अपि ।
नेतुं नार्हामि तं भावं नर्मक्रीडाकुतूहलैः ॥११४॥
दुष्करं मे बभूवात्र त्वादृशं मानभञ्जनम् ।
अतोऽत्र मुरली त्यक्ता लज्जयैव मया प्रिया ॥११५॥
अहो बत मया तत्र कृतं यादृक् स्थितं यथा ।
तद् अस्तु किल दूरेऽत्र निर्वक्तुं च न शक्यते ॥११६॥

एकः स मे तद्व्रजलोकवत् प्रियस् 
तादृङ्महाप्रेमभरप्रभावतः ।
वक्ष्यत्यदः किञ्चन बादरायनिर् 
मज्जीविते शिष्यवरे स्वसन्निभे ॥११७॥

श्रीपरीक्षिद् उवाच 
एतादृशं तद् व्रजभाग्यवैभवं 
सम्रम्भतः कीर्तयतो महाप्रभोः ।
पुनस् तथा भावनिवेशशङ्कया 
ताः प्रेरिता मन्त्रिवरेण सञ्ज्ञया ॥११८॥

सर्वा महिष्यः सह सत्यभामया 
भैष्मादयो द्राग् अभिसृत्य मधुभिः ।
पादौ गृहीत्वा रुदितार्द्रकाकुभिः 
संस्तुत्य भर्तारम् अशीषमंश् छनैः ॥११९॥

भोजनार्थं च तेनैव देवकी रोहिणी तथा ।
अन्नपानादिसहिते तत्र शीघ्रं प्रवेषिते ॥१२०॥
बलरामं कृतस्नानं प्रवेश्य कृतिना तदा ।
द्वारान्ते नारदस् तिष्ठेद् इति विज्ञापितो विभुः ॥१२१॥
सर्वान्तरात्मदृक् प्राह सस्मितं नन्दनन्दनः ।
अद्य केन निरुद्धोऽसौ यन् नायात्यत्र पूर्ववत् ॥१२२॥
प्रत्युवाचोद्धवः स्मित्वा प्रभो भीत्यापि लज्जया ।
ततो ब्रह्मण्यदेवेन स्वयम् उक्तः प्रवेश्य सः ॥१२३॥

श्रीभगवान् उवाच 
मत्प्रीत्युत्पादनव्यग्र श्रीनारदसुहृत्तम ।
हितम् एवाकृतत्यन्तं भवान् मे रसिकोत्तम ॥१२४॥

प्राग् यद्यपि प्रेमकृतात् प्रियाणां 
विच्छेददावानलवेगतोऽन्तः ।
सन्तापजातेन दुरन्तशोक 
वेशेण गाढं भवतीव दुःखम् ॥१२५॥

तथापि सम्भोगसुखाद् अपि स्तुतः 
स कोऽपि निर्वच्यतमो मनोरमः ।
प्रेमोदराशिः परिणामतो ध्रुवं 
तत्र स्फुरेत् तद् रसिकैकवेद्यः ॥१२६॥

तच्छोकदुःखोपरमस्य पश्चाच् 
चित्तं यतः पूर्णतया प्रसन्नम् ।
सम्प्राप्तसम्भोगमहासुखेन 
सम्पन्नवत् तिष्ठति सर्वदैव ॥१२७॥

इच्छेत् पुनस् तादृशम् एव भावं 
क्लिष्टं कथञ्चित् तदभावतः स्यात् ।
येषां न भातीति मतेऽपि तेषां 
गाढोपकारि स्मृतिदः प्रियाणाम् ॥१२८॥

कथञ्चन स्मरणम् एव तेषां 
अवेहि तज्जीवनदानम् एव ।
तेषां यतो विस्मरणं कदाचित् 
प्राणाधिकानां मरणाच् च निन्द्यम् ॥१२९॥

न सम्भवेद् अस्मरणं कदापि 
स्वजीवनानां यद् अपि प्रियाणाम् ।
तथापि केनापि विशेषणेन स्मृतिः 
प्रहर्षाय यथा सुजीवितम् ॥१३०॥

इत्य् एवम् उपकारोऽद्य भवताकारि मे महान् ।
तत् तेऽस्मि परमप्रीतो निजाभिष्टान् वरान् वृणु ॥१३१॥

श्रीपरीक्षिद् उवाच 
मुनिर् जयजयोद्घोषैः सवीणागीतम् ऐडत  ।
व्रजक्रीडोत्थनामाढ्यः कीर्तनैश् च वरप्रदम् ॥१३२॥
स्वयं प्रयागस्य दशाश्वमेध तीर्थादिके द्वारवतीपरान्ते ।
सम्भाषितानां विषये भ्रमित्वा पूर्णार्थतां श्रीमदनुग्रहेण ॥१३३॥
विप्रादीनां श्रोतुकामो मुनीन्द्रो हर्षात् कृष्णस्याननाद् एव सक्षात् ।
एतान् मातः प्रार्थयाम् आस हृद्यं तस्मिन् रम्योदारसिंहे वरं प्राक् ॥१३४॥
श्रीकृष्णचन्द्रकस्यापि तृप्तिर् अस्तु कदापि न ।
भवतोऽनुग्रहे भक्तौ प्रेम्णि चानन्दभाजने ॥१३५॥

श्रीभगवान् उवाच 
विदग्धनिकराचार्य को नामायं वरो मातः ।
स्वभावो मत्कृपाभक्ति प्रेम्णां व्यक्तोऽयम् एव यत् ॥१३६॥
प्रयागतीर्थम् आरभ्य भ्रामं भ्रामम् इतस् ततः ।
अत्रागत्य च ये दृष्टाः श्रुताश् च भवता मुने ॥१३७॥
सर्वे समाप्तसर्वार्था जगन्निष्टारकाश् च ते ।
मत्कृपाविषयाः किञ्चित् तारतम्यं श्रिताः परम् ॥१३८॥
तथापि तेषाम् एकोऽपि न तृप्यति कथञ्चन ।
तद् गृहाण वरान् अन्यान् मत्तोऽभिष्टवरान् वरान् ॥१३९॥

श्रीपरीक्षिद् उवाच 
नर्तित्वा नारदो हर्षाद् भैक्ष्यवत् सद्वरद्वयम् ।
याचमानो जगादेदं तं वादान्यशिरोमणिम् ॥१४०॥

श्रीनारद उवाच 
स्वदानातृप्त वृत्तोऽहम् इदानीं सफलश्रमः ।
त्वन्महाकरुणापात्र जनविज्ञानम् आप्तवान् ॥१४१॥
अयम् एव वरः प्राप्तोऽनुग्रहश् चोत्तमो मतः ।
याचे तथाप्य् उदारेन्द्र हार्दं किञ्चिच् चिरन्तनम् ॥१४२॥

पायं पायं व्रजजनगणप्रेमवापिमराल
     श्रीमन्नामामृतम् अविरतं गोकुलाब्ध्युत्थितं ते ।
तत्तद्वेषचरितनिकरोज्जृम्भितं मिष्टम् इष्टं
     सर्वान् लोकान् जगति रमयन् मत्तचेष्टो भ्रमाणि ॥१४३॥

त्वदीयास् ताः क्रीडाः सकृद् अपि भुवो वापि वचसा
     दृशा श्रुत्याङ्गैर् वा स्पृशति कृतधीः कश्चिद् अपि यः ।
स नित्यं श्रीगोपीकुचकलसकश्मीरविलसत्
     त्वदीयाङ्घ्रिद्वन्द्वे कलयतुतरं प्रेमभजनम् ॥१४४॥

श्रीपरीक्षिद् उवाच 
ततः श्रीहस्तकमलं प्रसार्य परमादारात् ।
एवम् अस्त्व् इति सानन्दं गोपीनाथेन भाषितम् ॥१४५॥
ततो महापरानन्दार् णवे मग्नो मुनिर् भृशाम् ।
गायन् नृत्यन् बहुविधं कृष्णं चक्रे सुनिर्वृतम् ॥१४६॥
बुभुजे भगवद्भ्यां स परमान्नं सपानकम् ।
देवकीरोहिणीदृष्टं रुक्मिण्या परिवेषितम् ॥१४७॥
उद्धवेन स्मर्यमानं विजितं सत्यभामया ।
अन्याभिर् महिषीभिश् च रञ्जितं तत्तदीहया ॥१४८॥
आचान्तो लेपितो गन्धैर् मालाभिर् मण्डितो मुनिः ।
अलङ्कारैर् बहुविधैर् अर्चितश् च मुरारिणा ॥१४९॥
अथ प्रयागे गत्वा तान् मदपेक्षाविलम्बितान् ।
मुनीन् कृतार्थयानीति समनुज्ञाप्य माधवम् ॥१५०॥
स्वयं यद्भक्तिमाहात्म्यम् अनुभूतम् इतस् ततः ।
सानन्दं वीणया गायन् स ययौ भक्तिलम्पटः ॥१५१॥
तेऽपि तन्मुखतः सर्वं श्रुत्वा तत्तन्महाद्भुतम् ।
सारसङ्ग्राहिनोऽशेषम् अन्यत् सद्यो जुहुर् दृढम् ॥१५२॥
केवलं परमदैन्यम् अवलम्ब्यास्य शिक्षया ।
श्रीमन्मदनगोपाल चरणाब्जम् उपासते ॥१५३॥
मातर् गोपकिशोरं तं त्वं च रासरसाम्बुधिम् ।
तत्प्रेममोहिताभिः श्री गोपीभिर् अभितो वृतम् ॥१५४॥
अमूषां दास्यम् इच्छन्ती तादृशप्रेमभङ्गिभिः ।
नित्यं भजस्व तन्नाम सङ्कीर्तनपरायण ॥१५५॥
गोपीनां महिमा कश्चित् तासाम् एकोऽपि शक्यते ।
न मया स्वमुखे कर्तुं मेरुर् माक्षिकया यथा ॥१५६॥
अहो कृष्णरसाविष्टः सदा नामानि कीर्तयेत् ।
कृष्णस्य तत्प्रियाणां च भैष्म्यादीनां गुरुर् मम ॥१५७॥

गोपीनं वितताद्भुतस्फुटतरप्रेमानलार्चिस्छटा
     दग्धानां किल नामकीर्तनकृतात् तासां विशेषात् स्मृतेः ।
तत्तीक्ष्णज्वलनोच्छिखाग्रकणिकास्पर्शेन सद्यो महा
     वैकल्यं स भजन् कदापि न मुखे नामानि कर्तुं प्रभुः ॥१५८॥

तासां नाथं बल्लवीनां समेतं
     ताभिः प्रेम्णा संश्रयन्ती यथोक्तम् ।
मातः मत्यं तत्प्रसादान् महत्त्वं
     तासां ज्ञातुं शक्ष्यसि त्वं च किञ्चित् ॥१५९॥

एतन् महाख्यानवरं महाहरेः
     कारुण्यसारालयनिश्चयार्थकम् ।
यः श्रद्धया संश्रयते कथञ्चन
     प्राप्नोति तत्प्रेम तथैव सोऽप्यरम् ॥१६०॥

इति श्रीबृहद्भागवतामृते भगवत्कृपासारनिर्धारखण्डे
पूर्णो नाम सप्तमोऽध्यायः
॥ १.७ ॥

 ओ)०(ओ

समाप्तोऽयं प्रथमः खण्डः




 