---
title: २०४

---
मनुमत्स्यसंवादे पितृगाथावर्णनम्।  
मत्स्य उवाच।  
एतद्वंशभवा विप्राः श्राद्धे भोज्याः प्रयत्नतः।  
पितॄणां वल्लभं यस्मादेषु श्राद्धं नरेश्वर! ॥ २०४.१ ॥  
  
अतः परं प्रवक्ष्यामि पितृभिर्याः प्रकीर्तिताः।  
गाथाः पार्थिवशार्दूल! कामयद्भिः पुरे स्वके ॥ २०४.२ ॥  
  
अपि स्यात्स कुलेऽस्माकं यो नो दद्याज्जलाञ्जलिम्।  
नदीषु बहुतो यासु शीतलासु विशेषतः ॥ २०४.३ ॥  
  
अपि स्यात्स कुलेऽस्माकं यः श्राद्धं नित्यमाचरेत्।  
पयोमूलफलैर्भक्ष्ये स्तिलतोयेन वा पुनः ॥ २०४.४ ॥  
  
अपि स्यात्सकुलेऽस्माकं योनो दद्यात्त्रयोदशीम्।  
पायसं मधुसर्पिभ्यां वर्षासु च मघासु च ॥ २०४.५ ॥  
  
अपि स्यात्स कुलेऽस्माकं खड्गमांसेन यः सकृत्।  
श्राद्धं कुर्यात्प्रयत्नेन कालशाकेन वा पुनः ॥ २०४.६ ॥  
  
कालशाकं महाशाकं मधु मुन्यन्नमेव च।  
विषाणवर्जा ये खड्गा आसूर्यं तदशीमहि ॥ २०४.७ ॥  
  
गयायां दर्शने राहोः खड्गमांसेन योगिनाम्।  
भोजयेत्कः कुलेऽस्माकं च्छायायां कुञ्जरस्य च ॥ २०४.८ ॥  
  
आकल्पकालिकी तृप्तिस्तेनास्माकं भविष्यति।  
दाता सर्वेषु लोकेषु कामचारो भविष्यति ॥ २०४.९ ॥  
  
आभूतसम्प्लवं कालं नात्र कार्या विचारणा।  
यदेतत्पञ्चकं तस्मादेकेनापि च यः सदा ॥ २०४.१० ॥  
  
तृप्तिं प्राप्स्याम चानन्तां किं पुनः सर्वसम्पदा।  
अपि स्यात्स कुलेऽस्माकं दद्यात् कृष्णाजिनञ्च यः ॥ २०४.११ ॥  
  
अपि स्यात्स कुलेऽस्माकं कश्चित् पुरुषसत्तमः।  
प्रसूयमानां यो धेनुं दद्यात् ब्राह्मणपुङ्गवे ॥ २०४.१२ ॥  
  
अपि स्यात्स कुलेऽस्माकं वृषभं यः समुत्सृजेत्।  
सर्ववर्णविशेषेण शुक्लनीलं वृषन्तथा ॥ २०४.१३ ॥  
  
अपि स्यात्स कुलेऽस्माकं यः कुर्यात् श्रद्धयान्वितः।  
सुवर्णदानं गोदानं पृथिवीदानमेव च ॥ २०४.१४ ॥  
  
अपि स्यात्स कुलेऽस्माकं कश्चित् पुरुषसत्तमः।  
कूपारामतडागानां वापीनां यश्च कारकः ॥ २०४.१५ ॥  
  
अपि स्यात्स कुलेऽस्माकं सर्वभावेन यो हरिम्।  
प्रयायाच्छरणं विष्णुं देवेशं मधुसूदनम् ॥ २०४.१६ ॥  
  
अपिनः सकुले भूयात् कश्चिद्विद्वान् विचक्षणः।  
धर्मशास्त्राणि यो दद्याद् विधिना विदुषामपि ॥ २०४.१७ ॥  
  
एतावदुक्तं तव भूमिपाल! श्राद्धस्य कल्पं मुनिसम्प्रदिष्टम्।  
पापापहं पुण्यविवर्द्धनञ्च लोकेषु मुख्यत्वकरन्तथैव ॥ २०४.१८ ॥