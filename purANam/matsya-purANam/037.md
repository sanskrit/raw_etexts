---
title: ०३७

---
ययातिशक्रसम्वादवर्णनम्।  
  
इन्द्र उवाच।  
सर्वाणि कार्याणि समाप्य राजन्!  
गृहान् परित्यज्य वनं गतोऽसि॥  
तत्त्वां पृच्छामि नहुषस्य पुत्र!  
केनापि तुल्यस्तपसा ययाते॥ ३७.१॥  
  
ययातिरुवाच।  
नाहं देवमनुष्येषु न गन्धर्वमहर्षिषु।  
आत्मनस्तपसा तुल्यं कञ्चित् पश्यामि वासव॥ ३७.२॥  
  
इन्द्र उवाच।  
यदावमंस्थाः सदृशः श्रेयसश्च पापीयसश्चाविदितप्रभावः।  
तस्माल्लोकाऽह्यन्तवन्तस्तवेमे क्षीणे पुण्ये पतितोऽस्यद्य राजन्॥ ३७.३ ॥  
  
ययातिरुवाच।  
सुरर्षि गन्धर्व नरावमानात् क्षयं गता मे यदि शक्रलोकाः।  
इच्छाम्यहं सुरलोकाद्विहीनः सतां मध्ये पतितुं देवराज॥ ३७.४ ॥  
  
इन्द्र उवाच।  
सतां सकाशे पतितोऽसि राजन्! श्च्युतः प्रतिष्ठां यत्र लब्धासि भूयः।  
एवं विदित्वा तु पुनर्ययाति न तेऽवमान्याः सद्रृशः श्रेयसे च॥ ३७.५ ॥  
  
शौनक उवाच।  
ततः पपातामरराजजुष्टात् पुण्याल्लोकात्पतमानं ययातिम्।  
सम्प्रेक्ष्य राजर्षिवरोष्टकस्तमुवाच सद्धर्मविधानगोप्ता॥ ३७.६ ॥  
  
अष्टक उवाच।  
कस्त्वं युवा वासवतुल्यरूपः स्वतेजसा दीप्यमानो यथाग्निः।  
पतस्युदीर्णोऽम्बुधरप्रकाशः खे खेचराणां प्रवरो यथाऽर्कः॥ ३७.७ ॥  
  
द्रृष्ट्वा च त्वां सूर्यपथात् पतन्तं वैश्वानरार्कद्युतिमप्रमेयम्।  
किन्नु स्विदे तत् पततीव सर्वे वितर्कयन्तः परिमोहिताः स्मः॥ ३७.८ ॥  
  
द्रृष्ट्वा च त्वा धिष्ठितं देवमार्गे शक्रार्कविष्णुप्रतिमप्रभावम्।  
प्रत्युद्गतास्त्वां वयमद्यसर्वे तस्मात्पाते तव जिज्ञासमानाः॥ ३७.९ ॥  
  
न चापि त्वां धृष्णवः प्रष्टुमग्रे न च त्वमस्मान् पृच्छसि के वयं स्म।  
तत्त्वां पृच्छामि स्पृहणीयरूपं कस्य त्वं वा किन्निमित्तं त्वमागाः॥ ३७.१० ॥  
  
भयन्तु तेऽव्येतु विषादमोहौ त्यजाशु देवेन्द्रसमानरूप!॥  
त्वां वर्तमानं हि सतां सकाशे नालं प्रसोढुं बलहापि शक्तः॥ ३७.११ ॥  
  
सन्तः प्रतिष्ठा हि सुखच्युतानां सतां सदैवामरराजकल्प!॥  
ते सङ्गताः स्थावरजङ्गमेशाः प्रतिष्ठितस्त्वं सद्रृशेषु सत्सु॥ ३७.१२॥  
  
प्रभुरग्निः प्रतपने भूमिरावपने प्रभुः।  
प्रभुः सूर्य्य प्रकाशाच्च सतां चाभ्यागतः प्रभुः॥ ३७.१३ ॥