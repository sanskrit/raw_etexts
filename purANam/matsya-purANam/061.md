---
title: ०६१

---
सप्तलोकाधिपत्यप्राप्तिव्रतकथनम्।  
  
नारद उवाच।  
भूलोकोऽथभुवर्लोकः स्वर्लोकोऽथमहर्जनः।  
तपः सत्यञ्च सप्तैते देवलोकाः प्रकीर्तिताः॥ ६१.१ ॥  
  
पर्यायेण तु सर्वेषामाधिपत्यं कथं भवेत्।  
इह लोके शुभं रूपमायुः सौभाग्यमेव च।  
लक्ष्मीश्च विपुला नाथ! कथं स्यात् पुरसूदन!॥ ६१.२ ॥  
  
पुरा हुताशनः सार्द्धं मारुतेन महीतले।  
आदिष्टः पुरुहूतेन विनाशाय सुरद्विषाम्॥ ६१.३ ॥  
  
निर्दग्धेषु ततस्तेन दानवेषु सहस्रशः।  
तारकः कमलाक्षश्च कालदंष्ट्रः परावसुः।  
विरोचनश्च सङ्ग्रामादपलायं स्तपोधन!॥ ६१.४ ॥  
  
अम्भः सामुद्रमाविश्य सन्निवेशमकुर्वत।  
अशक्या इति तेऽप्यग्नि मारुताभ्यामुपेक्षिताः॥ ६१.५ ॥  
  
ततः प्रभृति ते देवान् मनुष्यान् सह जङ्गमान्।  
सम्पीड्य च मुनीन् प्रविशन्ति पुनर्जलम्॥ ६१.६ ॥  
  
एवं वर्षसहस्राणि वीराः पञ्च स सप्त च।  
जलदुर्गबलाद्‌ ब्रह्मन्! पीडयन्ति जगत्त्रयम्॥ ६१.७ ॥  
  
ततः परमथो वह्नि मारुतावमराधिपः।  
आदिदेश चिरादम्बु निधिरेष विशोष्यताम्॥ ६१.८ ॥  
  
यस्मादस्माद्‌ द्विषामेष शरणं वरुणालयः।  
तस्माद् भवद्भ्यामद्यैव क्षयमेष प्रणीयताम्॥ ६१.९ ॥  
  
तावूचतुस्ततः शक्रमुभौ शम्बरसूदनम्।  
अधर्म्म एष देवेन्द्र! सागरस्य विनाशनम्॥ ६१.१० ॥  
  
यस्माज्जीवनिकायस्य महतः सङ्क्षयो भवेत्।  
तस्मान्न पापमद्यावाङ्करवावः पुरन्दर!॥ ६१.११ ॥  
  
अस्य योजनमात्रेऽपि जीवकोटिशतानि च।  
निवसन्ति सुरश्रेष्ठ! सकथं नाशमर्हति॥ ६१.१२ ॥  
  
एवमुक्तः सुरेन्द्रस्तु कोपात् संरक्तलोचनः।  
उवाचेदं वचो रोषान्निर्दहन्निवपावकम्॥ ६१.१३ ॥  
  
न धर्माधर्म्मसंयोगं प्राप्नुवन्त्यमराः क्वचित्।  
भवतस्तु विशेषेण माहात्म्यञ्चाधितिष्ठति॥ ६१.१४ ॥  
  
मदाज्ञालङ्घनं यस्मान्‌मारुतेन समन्त्वया।  
मुनिव्रतमहिंसादि परिगृह्य त्वया कृतम्॥  
धर्मार्थशास्त्ररहितं शत्रुं प्रति विभावसो!॥ ६१.१५ ॥  
  
तस्मादेकेन वपुषा मुनिरूपेण मानुषे।  
मारुतेन समं लोके तव जन्म भविष्यति॥ ६१.१६ ॥  
  
यदा च मानुषत्वेऽपि त्वयाऽगस्त्येन शोषितः।  
भविष्यत्युदधिर्वह्ने! तदा देवत्वमाप्स्यसि॥ ६१.१७ ॥  
  
इतीन्द्रशापात् पतितौ तत्क्षणात् तौ महीतले।  
अवाप्तावेकदेहेन कुम्भाज्जन्म तपोधन!॥ ६१.१८ ॥  
  
मित्रावरुणयोर्व्वीर्य्याद्वसिष्ठस्यानुजोऽभवत्।  
अगस्त्य इत्युग्रतपाः सम्बभूव पुनर्मुनिः॥ ६१.१९ ॥  
  
नारद उवाच।  
सम्भूतः सकथं भ्राता वसिष्ठस्याभवन्मुनिः।  
कथञ्च मित्रावरुणौ पितरावस्य तौ स्मृतौ॥  
जन्मकुम्भादगस्त्यस्य कथं स्यात् पुरसूदन!॥ ६१.२० ॥  
  
ईश्वर उवाच।  
पुरा पुराणपुरुषः कदाचिद् गन्धमादने।  
भूत्वा धर्मसुतो विष्णुश्चचार विपुलन्तपः॥ ६१.२१ ॥  
  
तपसा तस्य भीतेन विघ्नार्थं प्रेषितावुभौ।  
शक्रेण माधवानङ्गावप्सरोगणसंयुतौ॥ ६१.२२ ॥  
  
तदा तद्गीतवाद्येन नाङ्गरागादिना हरिः।  
न काममाधवाभ्याञ्च विषयान् प्रतिचुक्षुभे॥ ६१.२३ ॥  
  
तदा काममधुस्त्रीणां विषादमगमद्‌ गणः।  
सङ्क्षोभाय ततस्तेषां स्वोरुदेशान्नराग्रजः॥  
नारीमुत्पादयामास त्रैलोक्यजनमोहिनीम्॥ ६१.२४ ॥  
  
सङ्क्षुब्धास्तु तया देवास्तौ तु देववरावुभौ।  
अप्सरोभिः समक्षं हि देवानामब्रवीद्धरिः॥ ६१.२५ ॥  
  
अप्सरा इति सामान्या देवानामब्रवीद्धरिः।  
उर्वशीति च नाम्नेयं लोके ख्यातिं गमिष्यति॥ ६१.२६ ॥  
  
ततः कामयमानेन मित्रेणाहूय सोर्वशी।  
उक्ता मां रमयस्वेति बाढमित्यब्रवीत्तु सा॥ ६१.२७ ॥  
  
गच्छन्ती चाम्बरं तद्वत् स्तोकमिन्दीवरेक्षणा।  
वरुणेन धृता पश्चात् वरुणां नाभ्यनन्दत ॥ ६१.२८ ॥  
  
मित्रेणाहं वृतापूर्वमद्य भार्या न ते विभो!।  
उवाच वरुणश्चित्तं मयि सन्न्यस्य गम्यताम्॥ ६१.२९ ॥  
  
गतायां बाढमित्युक्त्वा मित्रः शापमदात्तदा।  
तस्यै मानुषलोके त्वं गच्छ सोमसुतात्मजम्॥ ६१.३० ॥  
  
भजस्वेति यतो वेश्या धर्म एष त्वया कृतः  
जलकुम्भे ततो वीर्यं मित्रेण वरुणेन च।  
प्रक्षिप्तमथ सञ्जातौ द्वावेव मुनिसत्तमौ॥ ६१.३१ ॥  
  
निमिर्नाम सह स्त्रीभिः पुरा द्यूतमदीव्यतः।  
तत्रान्तरेऽभ्याजगाम वसिष्ठो ब्रह्मसम्भवः॥ ६१.३२ ॥  
  
तस्य पूजामकुर्वन्तं शशाप समुनिर्नृपम्।  
विदेहस्त्वं भवस्वेति ततस्तेनाप्यसौ मुनिः॥ ६१.३३ ॥  
  
अन्योन्यशापाच्च तयो र्विगते इव चेतसी।  
जग्मतुः शापमानाय ब्रह्माणं जगतः पतिम्॥ ६१.६.३४ ॥  
  
अथ ब्रह्मण आदेशाल्लोचनेष्ववसन्निमिः।  
निमेषाः स्युश्च लोकानां तद्विश्रामाय नारद!॥ ६१.३५ ॥  
  
वसिष्ठोऽप्यभवत् तस्मिन् जलकुम्भे च पूर्ववत्।  
ततः श्वेतश्चतुर्बाहुः साक्षसूत्रकमण्डलुः॥  
अगस्त्य इति शान्तात्मा बभूव ऋषिसत्तमः॥ ६१.३६ ॥  
  
मलयस्यैकदेशे तु वैखानसविधानतः।  
सभार्यः संवृतो विप्रैस्तपश्चक्रे सुदुश्चरम्॥ ६१.३७ ॥  
  
ततः कालेन महता तारकादतिपीडितम्।  
जगद्वीक्ष्य स कोपेन पीतवान्वरुणालयम्॥ ६१.३८ ॥  
  
ततोऽस्य वरदाः सर्वे बभूवुः शङ्करादयः।  
ब्रह्मा विष्णुश्च भगवान् वरदानाय जग्मतुः।  
वरं वृणीष्व भद्रन्ते यदभीष्टञ्च वै मुने!॥ ६१.३९ ॥  
  
यावद्‌ ब्रह्मसहस्राणां पञ्चविंशतिकोटयः।  
वैमानिको भविष्यामि दक्षिणाचलवर्त्मनि॥ ६१.४० ॥  
  
मद्विमानोदये कुर्याद्यः कश्चित् पूजनं मम।  
स सप्तलोकाधिपतिः पर्यायेण भविष्यति॥ ६१.४१ ॥  
  
ईश्वर उवाच।  
एवमस्त्विति तेप्युक्त्वा जग्मुर्देवा यथागतम्।  
तस्मादर्घः प्रदातव्यो ह्यगस्त्यस्य सदा बुधैः॥ ६१.४२ ॥  
  
नारद उवाच।  
कथमर्घप्रदानन्तु कर्त्तव्यं तस्य वै विभो!।  
विधानं यदगस्त्यस्य पूजने तद्वदस्व मे॥ ६१.४३ ॥  
  
ईश्वर उवाच।  
प्रत्यूषसमये विद्वान् कुर्यादस्योदये निशि।  
स्नानं शुक्लतिलैस्तद्वत् शुक्लमाल्याम्बरो गृही॥ ६१.४४ ॥  
  
ख्थापयेदव्रणं कुम्भं माल्यवस्त्रविभूषितम्।  
पञ्चरत्नसमायुक्तं घृतपात्रसमन्वितम्॥ ६१.४५ ॥  
  
अङ्गुष्ठमात्रं पुरुषं तथैव सौवर्णमेवायतबाहुदण्डम्।  
चतुर्मुखं कुम्भमुखे निधाय धान्यानि सप्ताम्बरसंयुतानि॥ ६१.४६ ॥  
  
सकांस्यपात्राक्षतशुक्तियुक्तं मन्त्रेण दद्यात् द्विजपुङ्गवाय।  
उत्‌क्षिप्य लम्बोदरदीर्घबाहुमनन्यचेता यमदिङ्‌मुखः सन्॥ ६१.४७ ॥  
  
श्वेताञ्च दद्याद्यदि शक्तिरस्ति रोप्यैः खुरैर्हेममुखीं सवत्साम्।  
धेनुं नरः क्षीरवतीं प्रणम्य सवत्सघण्टाभरणां द्विजाय॥ ६१.४८ ॥  
  
आसप्तरात्रोदयमेतदस्य दातव्यमेतत् सकलं नरेण।  
यावत् समाः सप्तदशाथ वास्युरथोर्ध्वमप्यत्र वदन्ति केचित्॥ ६१.४९ ॥  
  
काशपुष्पप्रतीकाश! अग्निमारुतसम्भव।  
मित्रावरुणयोः पुत्र! कुम्भयोने! नमोऽस्तु ते ।  
प्रत्यब्दन्तु फलैर्यागमेवं कुर्वन्न सीदति॥ ६१.५० ॥  
  
होमं कृत्वा ततः पश्चाद्वर्जयेन्मानवः फलम्।  
अनेन विधिनायस्तु पुमानर्घ्यं निवेदयेत्॥ ६१.५१ ॥  
  
इमं लोकं स चाप्नोति रूपारोग्यसमन्वितः।  
द्वितीयेन भुवर्लोकं स्वर्लोकञ्च ततः परम्॥ ६१.५२ ॥  
  
सप्तैव लोकानाप्नोति सप्तार्घ्यान्यः प्रयच्छति।  
यावदायुश्च यः कुर्यात् परं ब्रह्माधिगच्छति॥ ६१.५३ ॥  
इह पठति श्रृणोति वा य एतद्युगलमुनिप्रभवार्घ्यसम्प्रदानम्॥  
  
मतिमपि च ददाति सोऽपि विष्णोर्भवनगतः परिपूज्यतेऽमरौघैः॥ ६१.५४ ॥