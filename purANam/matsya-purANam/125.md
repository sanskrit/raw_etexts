---
title: १२५

---
ज्यौतिषचक्रवर्णनम्।  
ऋषय ऊचुः।  
एवं श्रुत्वा कथां दिव्यामब्रुवन् लोमहर्षणिम्।  
सूर्याश्चन्द्रमसोचारं ग्रहाणाञ्चैव सर्वशः॥ १२५.१ ॥  
  
भ्रमन्ति कथमेतानि ज्योतींषि रविमण्डले।  
अव्यूहेनैव सर्वाणि तथा चासङ्गरेण वा॥ १२५.२ ॥  
  
कश्च भ्रामयते तानि भ्रमन्ति यदि वा स्वयम्।  
एतद्वेदितुमिच्छामस्ततो निगदसत्तम!॥ १२५.३ ॥  
  
सूत उवाच।  
भूतसम्मोहनं ह्येतद्‌ ब्रुवतो मे निबोध तम्।  
प्रत्यक्षमपि द्रृश्यं तत् सम्मोहयति वै प्रजाः॥ १२५.४ ॥  
  
योऽसौ चतुर्दशर्क्षेषु शिंशुमारो व्यवस्थितः।  
उत्तानपादपुत्रोऽसौ मेढीभूतो ध्रुवो दिवि॥ १२५.५ ॥  
  
सैष भ्रमन् भ्रामयते चन्द्रादित्यौ ग्रहैः सह।  
भ्रमन्तमनुसर्पन्ति नक्षत्राणि च चक्रवत्॥ १२५.६ ॥  
  
ध्रुवस्य मनसा यौ वै भ्रमते ज्योतिषाङ्गणः।  
वातानीकमयैर्बन्धैर्ध्रुवे बद्धः प्रसर्पति॥ १२५.७ ॥  
  
तेषां भेदश्च योगश्च तथा कालस्य निश्चयः।  
अस्तोदयास्तथोत्पाता अयने दक्षिणोत्तरे ॥ १२५.८ ॥  
  
विषुवद्‌ग्रहवर्णश्च सर्वमेतद्‌ ध्रुवेरितम्।  
जीमूता नाम ते मेघा यदेभ्यो जीवसम्भवः॥ १२५.९ ॥  
  
द्वितीय आवहन् वायुर्मेघास्ते त्वभिसंश्रिताः।  
इतो योजनमात्राच्च अध्यर्द्धविकृता अपि॥ १२५.१० ॥  
  
वृष्टिसर्गस्तथा तेषां धाराधारः प्रकीर्तिताः।  
पुष्करावर्तका नाम ये मेघाः पक्षसम्भवाः॥ १२५.११ ॥  
  
शक्रेण पक्षाश्छिन्ना वै पर्वतानां महौजसा।  
कामगानां समृद्धानां भूतानां नाशमिच्छताम्॥ १२५.१२ ॥  
  
पुष्करा नाम ते पक्षा बृहन्तस्तोयधारिणः।  
पुष्करावर्तका नाम कारणेनेह शब्दिताः॥ १२५.१३ ॥  
  
नानारूपधराश्चैव महाघोरस्वराश्च ते।  
कल्पान्तवृष्टिकर्तारः कल्पान्ताग्नेर्नियामकाः॥ १२५.१४ ॥  
  
वाय्वाधारा वहन्ते वै सामृताः कल्पसाधकाः।  
यान्यस्याण्डस्य भिन्नस्य प्राकृतान्यभवंस्तदा॥ १२५.१५ ॥  
  
यस्मिन् ब्रह्मा समुत्पन्नश्चतुर्वक्त्रः स्वयं प्रभुः।  
तान्येवाण्डकपालानि सर्वे मेघाः प्रकीर्तिताः॥ १२५.१६ ॥  
  
तेषामप्यायनं धूमः सर्वेषामविशेषतः।  
तेषां श्रेष्ठश्च पर्जन्यश्चत्वारश्चैव दिग्गजाः॥ १२५.१७ ॥  
  
गजनां पर्वतानाञ्च मेघानां भोगिभिः सह।  
कुलमेकं द्विधाभूतं योनिरेका जलं स्मृतम्॥ १२५.१८ ॥  
  
पर्जन्यो दिग्गजाश्चैव हेमन्ते शीतसम्भवम्।  
तुषारवर्षं वर्षन्ति वृद्धा ह्यन्नविवृद्धये॥ १२५.१९ ॥  
  
षष्ठः परिवहो नाम वायुस्तेषां परायणः।  
योऽसौ बिभर्ति भगवन्! गङ्गामाकाशगोचराम्॥ १२५.२० ॥  
  
दिव्यामृतजलां पुण्यां त्रिपथामिति विश्रुताम्।  
तस्या विस्पन्दितन्तोयं दिग्गजाः पृथुभिः करैः॥ १२५.२१ ॥  
  
शीकरान् सम्प्रमुञ्चन्ति नीहार इति स स्मृतः।  
दक्षिणेन गिरिर्योऽसौ हेमकूट इति स्मृतः॥ १२५.२२ ॥  
  
उदग्‌हिमवतः शैलस्योत्तरे चैव दक्षिणे।  
पुण्ड्रं नाम समाख्यातं सम्यग्‌वृष्टिविवृद्धये॥ १२५.२३ ॥  
  
तस्मिन् प्रवर्तते वर्षं तत्तुषारसमुद्भवम्।  
ततो हिमवतो वायुर्हिमं तत्र समुद्भवम्॥ १२५.२४ ॥  
  
आनयत्यात्मवेगेन सिञ्चयानो महागिरिम्।  
हिमवन्तमतिक्रम्य वृष्टिशेषं ततः परम्॥ १२५.२५ ॥  
  
इभास्ये च ततः पश्चादिदम्भूतविवृद्धये।  
वर्षद्वयं समाख्यातं सम्यग् वृष्टिविवृद्धये॥ १२५.२६ ॥  
  
मेघाश्चाप्यायनं चैव सर्वमेतत् प्रकीर्त्तितम्।  
सूर्य्य एव तु वृष्टीनां स्रष्टा समुपदिश्यते॥ १२५.२७ ॥  
  
वर्षं धर्मं हिमं रात्रिं सन्ध्ये चैव दिनं तथा।  
शुभाशुभफलानीह ध्रुवात् सर्व प्रवर्त्तते॥ १२५.२८ ॥  
  
ध्रुवेणाधिष्ठिताश्चापः सूर्य्यो वै गृह्य तिष्ठति।  
सर्वभूतशरीरेषु त्वापो ह्यानुश्चिताश्चयाः॥ १२५.२९ ॥  
  
दह्यमानेषु तेष्वेह जङ्गमस्थावरेषु च।  
धूमधूतास्तु ता ह्यापो निष्क्रामन्तीह सर्वशः॥ १२५.३० ॥  
  
तेन चास्त्राणि जायन्ते स्थानमभ्रमयं स्मृतम्।  
तेजोभिः सर्वलोकेभ्य आदत्ते रश्मिभिर्जलम्॥ १२५.३१ ॥  
  
समुद्राद्वायुसंयोगात् वहन्त्यापो गभस्तयः।  
ततस्त्वृतुवशात् काले परिवर्त्तन् दिवाकरः॥ १२५.३२ ॥  
  
नियच्छत्यापो मेघेभ्यः शुक्लाः शुक्लैस्तु रश्मिभिः।  
अभ्रस्थाः प्रपतन्त्यापो वायुना समुदीरिताः॥ १२५.३३ ॥  
  
ततो वर्षति षण्मासान् सर्वभूतविवृद्धये।  
वायुभिस्तनितं चैव विद्युतस्त्वग्निजाः स्मृताः॥ १२५.३४ ॥  
  
मेहनाच्च मिहेर्धातोर्मेघत्वं व्यञ्जयन्ति च।  
न भ्रश्यन्ते ततो ह्यापस्तस्मादभ्रस्य वै स्थितः॥  
स्रष्टाऽसौ वृष्टिसर्गस्य ध्रुवेणाधिष्ठितो रविः १२५.३५ ॥  
  
ध्रुवेणाधिष्ठितो वायुर्वृष्टिं संहरते पुनः।  
ग्रहान्निवृत्या सूर्य्यात्तु चरते ऋक्षमण्डलम्॥ १२५.३६ ॥  
  
चारस्यान्ते विशत्यर्कं ध्रुवेण समधिष्ठितम्।  
अतः सूर्य्यरथस्यापि सन्निवेशं प्रचक्षते॥ १२५.३७ ॥  
  
स्थितेन त्वेकचक्रेण पञ्चारेण त्रिनाभिना।  
हिरण्मयेनाणुना वै अष्टचक्रैक नेमिना॥  
चक्रेण भास्वता सूर्य्यः स्यन्दनेन प्रसर्पिणा॥ १२५.३८ ॥  
  
शतयोजनसाहस्रो विस्तारायाम उच्यते।  
द्विगुणा च रथोपस्थादीषादण्डः प्रमाणत॥ १२५.३९ ॥  
  
स तस्य ब्रह्मणा सृष्टो रथोह्यर्थवशेन तु।  
असङ्गः काञ्चनो दिव्यो युक्तः पर्वतगैर्हयैः॥ १२५.४० ॥  
  
च्छन्दोभिर्वाजिरूपैस्तैर्यथाचक्रं समास्थितैः।  
वारुणस्य रथस्येह लक्षणैः सद्रृशश्च सः॥ १२५.४१ ॥  
  
तेनासौ चरति व्योम्नि भास्वाननुदिनन् दिवि।  
अथाङ्गानि तु सूर्य्यस्य प्रत्यङ्गानि रथस्य च॥  
सम्वत्सरस्यावयवैः कल्पितानि यथाक्रमम्॥ १२५.४२ ॥  
  
अहर्नाभिस्तु सूर्य्यस्य एकचक्रस्य वै स्मृतः।  
अरात् सम्वत्सरास्तस्य नेम्यः षड् ऋतवः स्मृताः॥ १२५.४३ ॥  
  
रात्रिर्वरूथोधर्म्मश्च ध्वजऊर्ध्वं व्यवस्थितः।  
अक्षकोट्योर्युगान्यस्य अर्तवाहाः कलाः स्मृताः॥ १२५.४४ ॥  
  
तस्य काष्ठा स्मृता घोणा दन्तपङ्क्तिः क्षणास्तु वै।  
निमेषश्चानुकर्षोऽस्य ईषा चास्य कला स्मृता॥ १२५.४५ ॥  
  
युगाक्षकोटी ते तस्य अर्थकामावुभौ स्मृतौ।  
सप्ता (मा) श्चरूपाश्छन्दांसि वहन्ते वायुरंहसा॥ १२५.४६ ॥  
  
गायत्री चैव त्रिष्टुप् च जगत्यनुष्टुप् तथैव च।  
पङ्‌क्तिश्च बृहतीचैव उष्णिगेव तु सप्तमः॥ १२५.४७ ॥  
  
चक्रमक्षे निबद्धन्तु ध्रुवे चाक्षः समर्पितः।  
सहचक्रो भ्रमत्यक्षः सहाक्षो भ्रमति ध्रुवम्॥ १२५.४८ ॥  
  
अक्षः सहैव चक्रेण भ्रमतेऽसौ ध्रुवेरितः।  
एवमर्थवशात्तस्य सन्निवेशो रथस्य तु॥ १२५.४९ ॥  
  
तथा संयोगभागेन सिद्धो वै भास्करो रथः।  
तेनाऽसौ तरणिर्मध्ये नभसः सर्पते दिवम्॥ १२५.५० ॥  
  
युगाक्षकोटी ते तस्य दक्षिणे स्यन्दनस्य तु।  
भ्रमतो भ्रमतो रश्मी तौ चक्रयुगयोस्तु वै॥ १२५.५१ ॥  
  
मण्डलानि भ्रमतेऽस्य खेचरस्य रथस्य तु।  
कुलालचक्रभ्रमवन्‌मण्डलं सर्वतो दिशम्॥ १२५.५२ ॥  
  
युगाक्षकोटि ते तस्य वातोर्मीस्यन्दनस्य तु।  
सङ्क्रमे ते ध्रुवमहो मण्डले पर्वतो दिशम्॥ १२५.५३ ॥  
  
भ्रमतस्तस्य रश्मी ते मण्डले तूत्तरायणे।  
वर्द्धेते दक्षिणेष्वत्र भ्रमतो मण्डलानि तु॥ १२५.५४ ॥  
  
युगाक्षकोटी सम्बद्धौ द्वे रश्मीस्यन्दनस्य ते।  
ध्रुवेण प्रगृहीतौ तौ रश्मी धारयता रविम्॥ १२५.५५ ॥  
  
आकृष्यते यदा ते तु ध्रुवेण समधिष्ठिते।  
तदा सोऽभ्यन्तरे सूर्य्यो भ्रमते मण्डलानि तु॥ १२५.५६ ॥  
  
अशीतिमण्डलशतं काष्ठयोरुभयोश्चरन्।  
ध्रुवेण मुच्यमाने न पुना रश्मियुगेन च॥ १२५.५७ ॥  
  
तथैव बाह्यतः सूर्य्यो भ्रमते मण्डलानि तु।  
उद्वेष्टयन् वै वेगेन मण्डलानि तु गच्छति॥ १२५.५८ ॥