---
title: ००७

---
मरुद्‌गणोत्पत्तिकथने मदनद्वादशीव्रतकथनम्।  
  
ऋषय ऊचुः।  
दितेः पुत्राः कथं जाता मरुतो देववल्लभाः।  
देवैर्जग्मुश्च सापत्नैः कस्मात्ते सख्यमुत्तमम्॥ ७.१ ॥  
  
सूत उवाच।  
पुरा देवासुरे युद्धे हतेषु हरिणासुरैः।  
पुत्रा पौत्रेषु शोकार्त्ता गत्वा भूलोकमुत्तमम्॥ ७.२ ॥  
  
स्यमन्तपञ्चके क्षेत्रे सरस्वत्यास्तटे शुभे।  
भर्तुराराधनपरा तप उग्रं चचार ह॥ ७.३ ॥  
  
तदादितिर्दैत्यमाता ऋषिरूपेण सुव्रत!।  
फलाहारा तपस्तेपे कृच्छ्रं चान्द्रायणादिकम्॥ ७.४ ॥  
  
यावद्वर्षशतं साग्रं जाता शोकसमाकुला।  
ततः सा तपसा तप्ता वसिष्ठादीनपृच्छत॥ ७.५ ॥  
  
कथयन्तु भवन्तो मे पुत्रशोकविनाशनम्।  
व्रतं सौभाग्यफलदमिह लोके परत्र च॥ ७.६ ॥  
  
ऊचु र्वसिष्ठप्रमुखा मदनद्वादशीव्रतम्।  
यस्याः प्रभावादभवत् सुतशोक विवर्जिताः॥ ७.७ ॥  
  
श्रोतुमिच्छामहे सूत! मदनद्वादशी व्रतम्।  
सुतानेकोनपञ्चाशद्येन लेभे दितिः पुनः॥ ७.८ ॥  
  
यद्वसिष्ठादिभिः पूर्वन्दितेः कथितमुत्तमम्।  
विस्तरेण तदेवेदं मत्सकाशान्निबोधत॥ ७.९ ॥  
  
चैत्रमासि सिते पक्षे द्वादश्यां नियतव्रतः।  
स्थापयेदव्रणं कुम्भं सित तण्डुल पूरितम्॥ ७.१० ॥  
  
नानाफलयुतं तद्वदिक्षुदण्डसमन्वितम्।  
सितवस्त्रयुगच्छन्नं सितचन्दन चर्चितम्॥ ७.११ ॥  
  
नानाभक्ष्यसमोपेतं सहिरण्यन्तु शक्तितः।  
ताम्रपात्रं गुडोपेतं तस्योपरि निवेशयेत्॥ ७.१२  
  
तस्मादुपरि कामन्तु कदलीदलसंस्थितम्।  
कुर्य्याद् भार्याद्वयोपेतं रतिं तस्य च वामतः॥ ७.१३ ॥  
  
गन्धं धूपं ततो दद्याद् गीतं वाद्यञ्च कारयेत्।  
तदभावे कथां कुर्य्यात् कामकेशवयोर्नरः॥ ७.१४ ॥  
  
कामनाम्नो हरेरर्चां स्नापयेद्‌ गन्धवारिणा।  
शुक्लपुष्पाक्षततिलैरर्चयेन्‌ मधुसूदनम्॥ ७.१५ ॥  
  
कामाय पादौ सम्पूज्य जङ्घे सौभाग्यदाय च।  
ऊरुस्मरायेति पुनर्मन्मथायेति वै कटिम्॥ ७.१६ ॥  
  
स्वच्छोदरायेत्युदरमनङ्गायेत्त्युरो हरेः।  
मुखं पद्ममुखायेति बाहू पञ्चशराय वै॥ ७.१७ ॥  
  
नमः सर्व्वात्मने मौलिमर्चयेदिति केशवम्।  
ततः प्रभाते तं कुम्भं ब्राह्मणाय निवेदयेत्॥ ७.१८ ॥  
  
ब्राह्मणान् भोजयेद् भक्त्या स्वयञ्चलवणादृते।  
भुक्त्वा तु दक्षिणां दद्यादिमं मन्त्रमुदीरयेत्॥ ७.२० ॥  
  
अनेन विधिना सर्वं मासि मासि व्रतं चरेत्।  
उपवासी त्रयोदश्यामर्चयेद्विष्णुमव्ययम्॥ ७.२१ ॥  
  
फलमेकञ्च सम्प्राश्य द्वादश्यां भूतले स्वपेत्।  
ततस्त्रयोदशे मासि घृत धेनु समन्विताम्॥ ७.२२ ॥  
  
शय्यां दद्यादनङ्गाय सर्वापस्करसंयुताम्।  
काञ्चनं कामदेवञ्च शुक्लां गाञ्च पयस्विनीम्॥ ७.२३ ॥  
  
घासोभिर्द्विजदाम्पत्यं पूज्यं शक्त्या विभूषणैः।  
शय्या गन्धादिकं दद्यात्‌ प्रीयतामित्युदीरयेत्॥ ७.२४ ॥  
  
होमः शुक्लतिलैः कार्य्यः कामनामानि कीर्त्तयेत्।  
गव्येन हविषा तद्वत् पायसेन च धर्म्मवित्॥ ७.२५ ॥  
  
विप्रेभ्यो भोजनं दद्याद्वित्तशाठ्यं विवर्जयेत्।  
इक्षुदण्डानथो दद्यात् पुष्पमालाश्च शक्तितः॥ ७.२६ ॥  
  
यः कुर्याद्विधिनानेन मदनद्वादशीमिमाम्।  
स सर्वपापनिर्मुक्तः प्राप्नोति हरिसाम्यताम्॥ ७.२७ ॥  
  
इह लोके वरान् पुत्रान् सौभाग्यफलमश्नुते।  
यः स्मरः संस्मृतो विष्णुरानन्दात्मा महेश्वरः॥ ७.२८ ॥  
  
सुखार्थी कामरूपेण स्मरेदङ्गजमीश्वरम्।  
एतच्छ्रुत्वा चकारासौ दितिः सर्वमशेषतः॥ ७.२९ ॥  
  
कश्यपो व्रतमाहात्म्यादगत्य परया मुदा।  
चकार कर्कशां भूयो रूपयौवनशालिनीम्॥ ७.३० ॥  
  
वरैराच्छन्दयामास सातु वव्रे ततो वरम्।  
पुत्रं शक्रवधार्थाय समर्थममितौजसम्॥ ७.३१ ॥  
  
वरयामि महात्मानं सर्वामरनिषूदनम्।  
उवाच कश्यपो वाक्यमिन्द्रहन्तारमूर्जितम्॥ ७.३२ ॥  
  
प्रदास्याम्यहमेवेह किं त्वेतत्‌ क्रियतां शुभे।  
आपस्तम्बः करोत्विष्टिं पुत्रीयामद्य सुव्रते॥ ७.३३ ॥  
  
विधास्यामि ततो गर्भमिन्द्रशत्रुनिषूदनम्।  
आपस्तम्बस्ततश्चक्र पुत्रेष्टिन्द्रविणाधिकाम्॥ ७.३४ ॥  
  
इन्द्रशत्रुर्भवस्वेति जुहाव च सविस्तरम्।  
देवा मुमुदिरे दैत्या विमुखा स्युश्च दानवाः॥ ७.३५ ॥  
  
दित्यां गर्भमथाधत्त कश्यपः प्राहतां पुनः।  
त्वया यत्नो विधातव्यो ह्यस्मिन्‌ गर्भे वरानने॥ ७.३६ ॥  
  
सम्वत्सरशतं त्वेकमस्मिन्नेव तपोवने।  
सन्ध्यायां नैव भोक्तव्यं गर्भिण्या वरवर्णिनि!॥ ७.३७ ॥  
  
न स्थातव्यं न गन्तव्यं वृक्षमूलेषु सर्वदा।  
नोपस्करेषूपविशेन्मुसलोलूखलादिषु॥ ७.३८ ॥  
  
जले च नावगाहेत शून्यागारञ्च वर्जयेत्।  
वल्मीकायां न तिष्ठेत नचोद्विग्नमना भवेत्॥ ७.३९ ॥  
  
विलिखेन्न नखैर्भूमिन्नाङ्गारेण न भस्मना।  
न शयालुः सदा तिष्ठेद् व्यायामञ्च विवर्जयेत्॥ ७.४० ॥  
  
न तुषाङ्गारभस्मास्थिकपालिषु समाविशेत्।  
वर्जयेत्कलहं लोकैर्गात्रभङ्गं तथैव च॥ ७.४१ ॥  
  
न मुक्तकेशा तिष्ठेत नारुचिः स्यात् कदाचन।  
न सयीतोत्तरशिरा नचापरशिराः क्वचित्॥ ७.४२ ॥  
  
न वस्त्रहीना नोद्विग्ना नचार्द्रावरणा सती।  
नामङ्गल्यां वदेद्वाचं न च हास्याधिका भवेत्॥ ७.४३ ॥  
  
कुर्य्यात्तु गुरुशुश्रूषां नित्यं माङ्गल्य तत्परा।  
सर्व्यौषधीभिः कोणेन वारिणा स्नानमाचरेत्॥ ७.४४ ॥  
  
कृतरक्षा सुभूषा च वास्तु पूजन तत्परा।  
तिष्ठेत् प्रसन्नवदना भर्तुः प्रियहिते रता॥ ७.४५ ॥  
  
दानशीला तृतीयायां पार्वण्यं नक्तमाचरेत्।  
इति वृत्ताभवेन्नारी विशेषेणतु गर्भिणी॥ ७.४६ ॥  
  
यस्तुतस्या भवेत् पुत्रः शीलायुर्वृद्धिसंयुतः।  
अन्यथा गर्भपतनमवाप्नोति न संशयः॥ ७.४७ ॥  
  
तस्मात्‌ त्वमनयावृत्त्या गर्भेऽस्मिन्‌ यत्नमाचर।  
स्वस्त्यस्तु ते गमिष्यामि तथेत्युक्तस्तया पुनः॥ ७.४८ ॥  
  
पश्यतां सर्वभूतानां तत्रैवान्तरधीयत।  
ततः सा कश्यपोक्तेन विधिना समतिष्ठत॥ ७.४९ ॥  
  
अथ भीतस्तथेन्द्रोऽपि दितेः पार्श्वमुपागमत्।  
विहायदेवसदनं तच्छुश्रूषुरवस्थितः॥ ७.५० ॥  
  
दितेश्छिद्रान्तरप्रेप्सुरभवत् पाकशासनः।  
विनीतोऽभवदव्यग्रः प्रशान्तवदनो बहिः॥ ७.५१ ॥  
  
अजानन् किल तत्‌ कार्य्यमात्मनः शुभमाचरन्।  
ततो वर्षशतान्ते सा न्यूनेतु दिवसैस्त्रिभिः॥ ७.५२ ॥  
  
मेने कृतार्थमात्मानं प्रीत्या विस्मितमानसा।  
अकृत्वा पादयोः शौचं प्रसुप्ता मुक्तमूर्धजा॥ ७.५३ ॥  
  
निद्राभरसमाक्रान्ता दिवापरशिराः क्वचित्।  
ततस्तदन्तरं लब्ध्वा प्रविष्टस्तु शचीपतिः॥ ७.५४ ॥  
  
वज्रेण सप्तधा चक्रे तं गर्भं त्रिदशाधिपः।  
ततः सप्तैव ते जाताः कुमाराः सूर्य्यवर्चसः॥ ७.५५ ॥  
  
रुदन्तः सप्तवेताला निषिद्धा गिरिदारिणा।  
भूयोऽपि रुदतश्चैतानेकैकं सप्तधा हरिः॥ ७.५६ ॥  
  
चिच्छेद वृत्रहन्ता वै पुनस्तदुदरे स्थितः।  
एवमेकोनपञ्चाशद् भूत्वा ते रुरुदुर्भृशम्॥७.५७  
  
इन्द्रो निवारयामास मा रोदीष्ट पुनः पुनः।  
ततः सचिन्तयामास किमेतदितिवृत्रहा। ७.५८  
  
धर्म्मस्य कस्य माहात्म्यात् पुनः सञ्जीवितास्त्वमी।  
विदित्वा ध्यानयोगेन मदन द्वादशी फलम्॥ ७.५९ ॥  
  
नूनमेतत् परिणतमधुना कृष्णपूजनात्।  
वज्रेणापि हताः सन्तो न विनाशमवाप्नुयुः॥ ७.६० ॥  
  
एकोऽप्यनेकतामाप यस्मादुदरगोप्यलम्।  
अवध्या नूनमेते वै तस्माद्देवा भवन्त्विति॥ ७.६१ ॥  
  
यस्मान्मारुदतेत्युक्ता रुदन्तो गर्भसंस्थिताः।  
मरुतो नाम ते नाम्ना भवन्तु मखभागिनः॥ ७.६२ ॥  
  
ततः प्रसाद्य देवेशः क्षमस्वेति दितिं पुनः।  
अर्थशास्त्रं समास्थाय मयैतद्दुष्कृतं कृतम्॥ ७.६३ ॥  
  
कृत्वा मरुद्गणं देवैः समानममराधिपः।  
दितिं विमानमारोप्य ससुतामनयद्दिवम्॥ ७.६४ ॥  
  
यज्ञभागभुजो जाता मरुतस्ते ततो द्विजाः।  
न जग्मुरैक्यमसुरैरतस्ते सुरवल्लभाः॥ ७.६५ ॥