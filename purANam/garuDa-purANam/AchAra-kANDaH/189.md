---
title: १८९

---
श्रीगरुडमहापुराणम् १८९  
हरिरुवाच ।  
श्वेतापराजितापुष्परसेनाक्ष्णोश्च पूरणे ।  
पटलं नाशमायाति नात्र कार्या विचारणा ॥ १,१८९.१ ॥  
  
मूलं गोक्षुरकस्यैव चर्वित्वा नीललोहित ।  
दन्तकीटव्यथा नश्येत्सुरासुरविमर्दन् ॥ १,१८९.२ ॥  
  
नारी पुष्पादिने पीत्वा गोक्षीरेणोपवासतः ।  
श्वेतार्कस्य तु वै मूलं तस्यास्तद्गुल्मशूलनुत् ॥ १,१८९.३ ॥  
  
श्वेतार्कपुष्पं विधिना गृहीतं पूर्वमन्त्रितम् ।  
ऋतुशुद्धा च ललना कटौ बद्ध्वा प्रसूयते ॥ १,१८९.४ ॥  
  
हस्तबद्धं पलाशस्य अपामार्गस्य वा हर ।  
मूलं सर्वज्वरहरं भूतप्रेतादिनुद्भवेत् ॥ १,१८९.५ ॥  
  
पीतं वृश्चिकमूलञ्च प्रातः पर्युषिताम्बुना ।  
सार्धं विनाशयेद्दाहज्वरञ्च परमेश्वर ॥ १,१८९.६ ॥  
  
शिखायाञ्चैव तद्बद्धं भवेदैकाहिकाहिनुत् ।  
पीतं पर्युषिताद्भिश्च भवेत्सर्वविषापहृत् ॥ १,१८९.७ ॥  
  
यस्य लज्जालुकामूलं दीयते च स्वरेतसा ।  
सार्धं स वैरं संयाति पुमान्स्त्री वा न संशयः ॥ १,१८९.८ ॥  
  
पिष्ट्वा गव्यघृतेनैव पाठामूलं पिबेत्तु यः ।  
सर्वं विषं विनश्येच्च नात्र कार्या विचारणा ॥ १,१८९.९ ॥  
  
मूलं पर्युषितोदेन शिरीषस्य यथा तथा ।  
रक्तचित्रकमूलस्य रसस्य भरणाद्धर ।  
कर्णयोः कामलाव्याधिनाशः स्यान्नात्र संशयः ॥ १,१८९.१० ॥  
  
श्वेतकोकिलाक्षमूलं छागीक्षीरेण संयुतम् ।  
त्रिसप्ताहेन वै पीतं क्षयरोगं क्षयं नयेत् ॥ १,१८९.११ ॥  
  
नारिकेलस्य वै पुष्पं छागक्षीरेण संयुतम् ।  
पिबेच्च त्रिविधस्तस्य रक्तवातो विनश्यति ॥ १,१८९.१२ ॥  
  
कुर्यात्सुदर्शनामूलं माल्येन सुसमाहृतम् ।  
कण्ठबद्ध त्र्याहिकादिग्रहभूतविनाशनम् ॥ १,१८९.१३ ॥  
  
पुष्पं धवलगुञ्जाया गृहीतं मूलमेव च ।  
मुखे तु निहितं रुद्र हरेन्नानाविषं बहु ॥ १,१८९.१४ ॥  
  
हस्ते बद्धं काण्डयुक्तं कण्ठे बद्धं ग्रहादिहृत् ।  
कृष्णायान्तु चतुर्दश्यां कटिबद्धं समाहृतम् ।  
सिंहादिश्वापदाद्भीतिं हरेच्च नीललोहित ॥ १,१८९.१५ ॥  
  
विष्णुक्रान्तामूलमीश कर्णबद्धन्तु धारयेत् ।  
पट्टसूत्रेण भूतेश मकरादिभयं न वै ॥ १,१८९.१६ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे एकोननवत्यधिकशततमोऽध्यायः