---
title: ०४३

---
॥हरिरुवाच ॥  
पवित्रारोपणं वक्ष्ये भुक्तिमुक्तिप्रदं हरेः ॥  
पुरा देवासुरे युद्धे ब्रह्माद्याः शरणं ययुः ॥ 43.1 ॥  
  
विष्णुश्च तेषां देवानां ध्वजं ग्रैवेयकं ददौ ॥  
एतौ दृष्ट्वा विनङ्‌क्ष्यन्ति दानवानब्रवीद्धरिः ॥ 43.2 ॥  
  
विष्णूक्ते ह्यब्रवीन्नागो वासुकेरनुजस्तदा ॥  
वृणीत च वपित्राख्यं वरं चेदं वृषध्वज ॥ 43.3 ॥  
  
ग्रैवेयं हरिदत्तं तु मन्नाम्ना ख्यातिमेष्यति ॥  
इत्युक्ते तेन ते देवास्तन्नाम्ना तद्वरं विदुः ॥ 43.4 ॥  
  
प्रावृट्‌काले तु ये मर्त्त्या नार्चिष्यन्ति पवित्रकैः ॥  
तेषां सांवत्सरी पूजा विफला च भविष्यति ॥ 43.5 ॥  
  
तस्मात्सर्वेषु देवेषु पवित्रारोपणं क्रमात् ॥  
प्रतिपत्पौर्णमास्यान्ता यस्य या तिथिरुच्यते ॥ 43.6 ॥  
  
द्वादश्यां विष्णवे कार्य्यं शुक्ले कृष्णेऽथ वा हर ॥  
व्यतीपातेऽयने चैव चन्दरसूर्य्यग्रहे शिव ॥ 43.7 ॥  
  
विष्णवे वृद्धिकार्य्ये च गुरोरागमने तथा ॥  
नित्यं पवित्रमुद्दिष्टं प्रावृट्‌काले त्ववश्यकम् ॥ 43.8 ॥  
  
कौशेयं पट्टसूत्रं वा कार्पासं क्षौममेव वा ॥  
कुशसूत्र द्विजानां स्याद्राज्ञा कौशेयपट्टकम् ॥ 43.9 ॥  
  
वैश्यानां चीरणं क्षौमं शूद्राणां शणवल्कजम् ॥  
कार्पासं पद्मजं चैव सर्वेषां शस्तमीश्वर ॥ 43.10 ॥  
  
ब्राह्मण्या कर्त्तितं सूत्रं त्रिगुणं त्रिगुणीकृतम् ॥  
ॐ कारोऽथ शिवः सोमो ह्यग्निर्ब्रह्या फणी रविः ॥ 43.11 ॥  
  
विघ्नेशो विष्णुरित्येते स्थितास्तन्तुषु देवताः ॥  
ब्रह्मा विष्णुश्च रुद्रश्च त्रिसूत्रे देवताः स्मृताः ॥ 43.12 ॥  
  
सौवर्णे राजते ताम्रे वैणवे मृन्मये न्यसेत् ॥  
अङ्गुष्ठेन चतुः षष्टिः श्रेष्ठं मध्यं तदर्द्धतः ॥ 43.13 ॥  
  
तदर्द्धा तु कनिष्ठा स्यात्सूत्रमष्टोत्तरं शतम् ॥  
उत्तमं मध्यमं चैव कन्यसं पूर्ववत्क्रमात् ॥ 43.14 ॥  
  
उत्तमोंऽगुष्ठमानेन मध्यमो मध्यमेन तु ॥  
कन्यसे च कनिष्ठेन अङ्गुल्या ग्रन्थयः स्मृताः ॥ 43.15 ॥  
  
विमाने स्थण्डिले चैव एतत्सामान्यलक्षणम् ॥  
शिवोद्धृतं पवित्रं तु प्रतिमायां च कारयेत् ॥ 43.16 ॥  
  
हृन्नाभिरू(रु) रुमाने च जानुभ्यामवलम्बिनी ॥  
अष्टोत्तरसहस्त्रेण चत्वारो ग्रन्थयः स्मृताः ॥ 43.17 ॥  
  
षट्‌त्रिं(ड्विं) शच्च चतुर्विशद्द्वादश ग्रन्थयोऽथवा ॥  
उत्तमादिषु विज्ञेयाः पर्वभिर्वा पवित्रकम् ॥ 43.18 ॥  
  
चर्चितं कुम्कुमेनैव हरिद्राचन्दनेन वा ॥  
सोपवासः पवित्रन्तु पात्रस्थमधिवासयेत् ॥ 43.19 ॥  
  
अश्वत्थपत्रपुटके अष्टदिक्षु निवेशितम् ॥  
दण्डकाष्ठं कुशाग्रं च पूर्वे सङ्कर्षणेन तु ॥ 43.20 ॥  
  
रोचनाकुम्कुमेनव प्रद्युम्नेन तु दक्षिणे ॥  
युद्धार्थो फलसिद्ध्यर्थमनिरुद्धेन पश्चिमे ॥ 43.21 ॥  
  
चन्दनं नीलयुक्तं च तिलभस्माक्षतं तथा ॥  
आग्नेयादिषु कोणेषु श्रियादीनां तु क्रमान्न्यसेत् ॥ 43.22 ॥  
  
पवित्रं वासुदेवेन अभिमन्त्र्य सकृत्सकृत्‌ ॥  
दृष्ट्वा पुनः प्रपूज्याथ वस्त्रेणाच्छाद्य यत्नतः ॥ 43.23 ॥  
  
देवस्य पुरतः स्थाप्यं प्रतिमामण्डलस्य वा ॥  
पश्चिमे दक्षिणे चैव उत्तरे पूर्ववत्क्रमात् ॥ 43.24 ॥  
  
ब्राह्मादींश्चापि संस्थाप्य कलशं चापि पूजयेत् ॥  
अस्त्रेण मण्डलं कृत्वा नैवेद्यञ्च समर्पयेत् ॥ 43.25 ॥  
  
अधिवास्य पवित्रं तु त्रिसूत्रेण नवेन वा (च) ॥  
वेदिकां वेष्टयित्वा तु आत्मानम्म कलशं घृतम् ॥ 43.26 ॥  
  
अग्निकुण्डं विमानं च मण्डपं गृहमेव च ॥  
सूत्रमेकं तु सङ्गृह्य दद्याद्देवस्य मृर्धानि ॥ 43.27 ॥  
  
दत्त्वा पठेदिमं मन्त्रं पूजयित्वा महेश्वरम् ॥  
आवाहितोऽसि देवेश पूजार्थं परमेश्वर ॥ 43.28 ॥  
  
तत्प्रभातेऽर्चयिष्यामि सामग्याः सन्निधौ भव ॥  
एकरात्रं त्रिरात्रं वा अधिवास्य पवित्रकम् ॥ 43.29 ॥  
  
रात्रौ जागरणं कृत्वा प्रातः सम्पूज्य केशवम् ॥  
आरोपयेत्क्रमेणैव ज्येष्ठमध्यकनीयसम् ॥ 43.30 ॥  
  
धूपयित्वा पवित्रं तु मन्त्रेणैवाभिमन्त्रयेत् ॥  
प्रजप्तग्रन्थिकं चैव पूजयेत्कुसुमादिभिः ॥ 43.31 ॥  
  
गायत्त्र्या चार्चितं तेन देवं सम्पूज्य दापयेत् ॥  
समं पुत्रकलत्राद्यैः सूत्रपुच्छं तु धारयेत् ॥ 43.32 ॥  
  
विशुद्धग्रन्थिकं रम्यं महापातकनाशनम् ॥  
सर्वपापक्षयं देव तवाग्रे धारयाम्यहम् ॥ 43.33 ॥  
  
एवं धूपादिनाभ्यर्च्य मध्यमादीन्त्समर्पयेत् ॥  
पवित्रं वैष्णवं तेजः सर्वपातकनाशनम् ॥ 43.34 ॥  
  
धर्मकामार्थसिद्ध्यर्थं स्वकण्ठे धारयाम्यहम् ॥  
वनमालां समभ्यर्च्य स्वेन मन्त्रेण दापयेत् ॥ 43.35 ॥  
  
नैवेद्यं विविधं दत्त्वा कुसुमादेर्बलिं हरेत् ॥  
अग्निं सन्तर्प्य तत्रापि द्वादशाङ्गुलमानतः ॥ 43.36 ॥  
  
अष्टोत्तरशतेनैव दद्यादेकपवित्रकम् ॥  
आदौ दत्त्वार्घ्यमादित्ये तत्र चैकं पवित्रकम् ॥ 43.37 ॥  
  
विष्वक्सेनं ततः प्रार्च्य सुरुमर्घ्यादिभिर्हर ॥  
देवस्याग्रे पठेन्मन्त्रं कृताञ्जलिपुटः स्थितः ॥ 43.38 ॥  
  
ज्ञानतोऽज्ञानतो वापि पूजनादि कृतं मया ॥  
तत्सर्वं पूर्णमेवास्तु त्वत्प्रसादात्सुरेश्वर ॥ 43.39 ॥  
  
मणिविद्रुममालभिर्मन्दारकुसुमादिभिः ॥  
इयं सांवत्सरी पूजा तवास्तु गरुडध्वज ॥ 43.40 ॥  
  
वनमाला यथा देव कौस्तुभं सततं हृदि ॥  
तद्वत्पवित्रं तन्तूनां मालां त्वं हृदये धर ॥ 43.41 ॥  
  
एवं प्रार्थ्य द्विजान् भोज्य दत्त्वा तेभ्यश्च दक्षिणाम् ॥  
विसर्जयेत्तु तेनैव सायाह्ने त्वपरेऽहनि ॥ 43.42 ॥  
  
सांवत्सरीमिमां पूजां सम्पाद्य विधिवन्मया ॥  
व्रजेः पवित्रकेदानीं विष्णुलोकं विसर्जितः ॥ 43.43 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे विष्णुपवित्रारोपणं नाम त्रिचत्वारिंशोऽध्यायः ॥ 43 ॥