---
title: १४४

---
श्रीगरुडमहापुराणम् १४४  
ब्रह्मोवाच ।  
हरिवंशं प्रवक्ष्यामि कृष्णमाहात्म्यमुत्तमम् ।  
वसुदेवात्तु देवक्यां वासुदेवो बलोऽभवत् ॥ १,१४४.१ ॥  
  
धर्मादिरक्षणार्थाय ह्यधर्मादिविनष्टये ।  
कृष्णः पीत्वा स्तनौ गाढं पूतनामनयत्क्षयम् ॥ १,१४४.२ ॥  
  
शकटः परिवृत्तोऽथ भग्नौ च यमलार्जुनौ ।  
दमितः कालियो नागो धेनुको विनिपातितः ॥ १,१४४.३ ॥  
  
धृतो गोवर्धनः शैल इन्द्रेण परिपूजितः ।  
भारावतरणं चक्रे प्रतिज्ञां कृतवान्हरिः ॥ १,१४४.४ ॥  
  
रक्षणायार्जुनादेश्च ह्यरिष्टादिर्निपातितः ।  
केशी विनिहतो दैत्यो गोपाद्याः परितोषिताः ॥ १,१४४.५ ॥  
  
चाणूरो मुष्टिको मल्लः कंसो मञ्चान्निपातितः ।  
रुक्मिणीसत्यभामाद्याः ह्यष्टौ पत्न्यो हरेः पराः ॥ १,१४४.६ ॥  
  
षोढश स्त्रीसहस्राणि ह्यन्यान्यास महात्मनः ।  
तासां पुत्राश्च पौत्राद्याः शतशोऽथ सहस्रशः ॥ १,१४४.७ ॥  
  
रुक्मिण्याञ्चैव प्रद्युम्नो न्यवधीच्छम्बरञ्च यः ।  
तस्य पुत्रोऽनिरुद्धोऽभूदुषाबाणसुतापतिः ॥ १,१४४.८ ॥  
  
हरिशकरयोर्यत्र महायुद्धं बभूव ह ।  
बाणबाहुसहस्रञ्च च्छिन्नं बाहुद्वयं ह्यभूत् ॥ १,१४४.९ ॥  
  
नरको निहतो येन पारिजातं जहार यः ।  
बलश्च शिसुपालश्च हतश्च द्विविदः कपिः ॥ १,१४४.१० ॥  
  
अनिरुद्धादभूद्वज्रः स च राजा गते हरौ ।  
सन्दीपनिं गुरुञ्चक्रे सपुत्रञ्च चकार सः ।  
मथुरायां चोग्रसेनं पालनं च दिवौकसाम् ॥ १,१४४.११ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे हरिवंशवर्णनं नाम चतुश्चात्वारिंशदुत्तरशततमोऽध्यायः