---
title: १४३

---
श्रीगरुडमहापुराणम् १४३  
ब्रह्मोवाच ।  
रामायणमतो वक्ष्ये श्रुतं पापविनाशनम् ।  
विष्णुनाभ्यब्जतो ब्रह्मा मरीचिस्तत्सुतोऽभवत् ॥ १,१४३.१ ॥  
  
मरीचेः कश्यपस्तस्माद्रविस्तस्मान्मनुः स्मृतः ।  
मनोरिक्ष्वाकुरस्याभूद्वंशे राजा रघुः स्मृतः ॥ १,१४३.२ ॥  
  
रघोरजस्ततो जातो राजा दशरथो बली ।  
तस्य पुत्रास्तु चत्वारो महाबलपराक्रमाः ॥ १,१४३.३ ॥  
  
कौसल्यायाम भूद्रामो भरतः कैकयीसुतः ।  
सुतौ लक्ष्मणशक्षुघ्नौ सुमित्रायां बभूवतुः ॥ १,१४३.४ ॥  
  
रामो भक्तः पितुर्मातुर्विश्वामित्रादवाप्तवान् ।  
अस्त्रग्रामं ततो यक्षीं ताटकां प्रजघान ह ॥ १,१४३.५ ॥  
  
विशावमित्रस्य यज्ञे वै सुबाहुं न्यवधीद्बली ।  
जनकस्य क्रतुं गत्वा उपयेमेऽथ जानकीम् ॥ १,१४३.६ ॥  
  
ऊर्मिलां लक्ष्मणो वीरो भरतो माण्डवीं सुताम् ।  
शत्रुघ्नो वै कीर्तिमतीं कुशध्वजसुते उभे ॥ १,१४३.७ ॥  
  
पित्रादिभिरयोध्यायां गत्वा रामादयः स्थिताः ।  
युधाजितं मातुलञ्च शत्रुघ्नभरतौ गतौ ॥ १,१४३.८ ॥  
  
गतयोर्नृपवर्योऽसौ राज्यं दातुं समुद्यतः ।  
स रामाय तत्पुत्राय कैकेय्या प्रार्थितस्तदा ॥ १,१४३.९ ॥  
  
चतुर्दशसमावासो वनेरामस्य वाञ्छितः ।  
रामः पितृहितार्थञ्च लक्ष्मणेन च सीतया ॥ १,१४३.१० ॥  
  
राज्यञ्च तृणवत्त्यक्त्वा शृङ्गवेरपुरं गतः ।  
रथं त्यक्त्वा प्रयागञ्च चित्रकूटगिरिं गतः ॥ १,१४३.११ ॥  
  
रामस्य तु वियोगेन राजा स्वर्गं समाश्रितः ।  
संस्कृत्य भरतश्चागाद्राममाह बलान्वितः ॥ १,१४३.१२ ॥  
  
अयोध्यान्तु समागत्य राज्यं कुरु महामते ।  
स नैच्छत्पादुके दत्त्वा राज्याय भरताय तु ॥ १,१४३.१३ ॥  
  
विसर्जितोऽथ भरतो रामराज्यमपालयत् ।  
नन्दिग्रामे स्थितो भक्तो ह्ययोध्यां नाविशद्व्रती ॥ १,१४३.१४ ॥  
  
रामोऽपि चित्रकूटाच्च ह्यत्रेराश्रममाययौ ।  
नत्वा सुतीक्ष्णं चागस्त्यं दण्डकारण्यमागतः ॥ १,१४३.१५ ॥  
  
तत्र शूर्पणखा नाम राक्षसी चात्तुमागता ।  
निकृत्य कर्णो नासे च रामेणाथापवारिता ॥ १,१४३.१६ ॥  
  
तत्प्रेरितः खरश्चागाद्दूषणस्त्रिशिरास्तथा ।  
चतुर्दशसहस्रेण रक्षसान्तु बलेन च ॥ १,१४३.१७ ॥  
  
रामोऽपि प्रेषयामास बाणैर्यमपुरञ्च तान् ।  
राक्षस्या प्रेरितोऽभ्यागाद्रावणो हरणाय हि ॥ १,१४३.१८ ॥  
  
मृगरूपं स मारीचं कृत्वाग्रेऽथ त्रिदण्डधृक् ।  
सीतया प्रेरितो रामो मारीचं निजघान ह ॥ १,१४३.१९ ॥  
  
म्रियमाणः स च प्राह हा सीते ! लक्ष्मणोति च ।  
सीतोक्तो लक्ष्मणोऽथागाद्रामश्चानुददर्श तम् ॥ १,१४३.२० ॥  
  
उवाच राक्षसी माया नूनं सीता हृतेति सः ।  
रावणोऽन्तरमासाद्य ह्यङ्केनादाय जानकीम् ॥ १,१४३.२१ ॥  
  
जटायुषं विनिर्भिद्य ययौ लङ्कां ततो बली ।  
अशोकवृक्षच्छायायां रक्षितां तामधारयत् ॥ १,१४३.२२ ॥  
  
आगत्य रामः सून्याञ्च पर्णशालां ददर्श ह ।  
शोकं कृत्वाथ जानक्या मार्गणं कृतवान्प्रभुः ॥ १,१४३.२३ ॥  
  
जटायुषञ्च संस्कृत्य तदुक्तो दक्षिणां दिशम् ।  
गत्वा सख्यं ततश्चक्रे सुग्रीवेण च राघवः ॥ १,१४३.२४ ॥  
  
सप्त तालान्विनिर्भिद्य शरेणानतपर्वणा ।  
वालिनञ्च विनिर्भिद्य किष्किन्धायां हरीश्वरम् ॥ १,१४३.२५ ॥  
  
सुग्रीवं कृतवान्राम ऋश्यमूके स्वयं स्थितः ।  
सुग्रीवः प्रेषयामास वानरान्पर्वतोपमान् ॥ १,१४३.२६ ॥  
  
सीताया मार्गणं कर्तुं पूर्वाद्याशासु सोत्सवान् ।  
प्रतीचीमुत्तरां प्राचीं दिशं गत्वा समागताः ॥ १,१४३.२७ ॥  
  
दक्षिणान्तु दिशं ये च मार्गयन्तोऽथ जानकीम् ।  
वनानि पर्वतान्द्वीपान्नदीनां पुलिनानि च ॥ १,१४३.२८ ॥  
  
जानकीन्ते ह्यपश्यन्तो मरणे कृतनिश्चयाः ।  
सम्पातिवचनाज्ज्ञात्वा हनूमान्कपिकुञ्जरः ॥ १,१४३.२९ ॥  
  
शतयोजनविस्तीर्णं पुप्लुवे मकरालयम् ।  
अपश्यज्जानकीं तत्र ह्यशोकवनिकास्थिताम् ॥ १,१४३.३० ॥  
  
भर्त्सितां राक्षसीभिश्च रावणेन च रक्षसा ।  
भव भार्येति वदता चिन्तयन्तीञ्च राघवम् ॥ १,१४३.३१ ॥  
  
अङ्गुलीयं कपिर्दत्त्वा सीतां कौशल्यमब्रवीत् ।  
रामस्य तस्य दूतोऽहं शोकं मा कुरु मैथिलि ॥ १,१४३.३२ ॥  
  
स्वाभिज्ञानञ्च मे देहि येन रामः स्मरिष्यति ।  
तच्छ्रुत्वा प्रददौ सीता वेणीरत्नं हनूमते ॥ १,१४३.३३ ॥  
  
यथा रामो नयेच्छीघ्रं तथा वाच्यं त्वया कपे ।  
तथेत्युक्त्वा तु हनुमान्वनं दिव्यं बभञ्ज ह ॥ १,१४३.३४ ॥  
  
हत्वाक्षं राक्षसांश्चान्यान्बन्धनं स्वयमागतः ।  
सर्वैरिन्द्रजितो बाणैर्दृष्ट्वा रावणमब्रवीत् ॥ १,१४३.३५ ॥  
  
रामदूतोऽस्मि हनुमान्देहि रामाय मैथिलीम् ।  
एतच्छ्रुत्वा प्रकुपितो दीपयामास पुच्छकम् ॥ १,१४३.३६ ॥  
  
कपिर्ज्वलितलाङ्गूलो लङ्कां देहेऽ महाबलः ।  
दग्ध्वा लङ्कां समायातो रामपार्श्वं स वानरः ॥ १,१४३.३७ ॥  
  
जग्ध्वा फलं मधुवने दृष्टा सीतत्यवेदयत् ।  
वेणीरत्नञ्च रामाय रामो लङ्कापुर्री ययौ ॥ १,१४३.३८ ॥  
  
ससुग्रीवः स हनुमान्साङ्गदश्च सलक्ष्मणः ।  
विभीषणोऽपि सम्प्राप्तः शरणं राघवं प्रति ॥ १,१४३.३९ ॥  
  
लङ्कैश्वर्येष्वभ्यषिञ्चद्रामस्तं रावणानुजम् ।  
रामो नलेन सेतुञ्च कृत्वाब्धौ चोत्ततार तम् ॥ १,१४३.४० ॥  
  
सुवेलावस्थितश्चैव पुरीं लङ्कां ददर्शह ।  
अथ ते वानरा वीरा नीलाङ्गदनलादयः ॥ १,१४३.४१ ॥  
  
धूम्रधूम्राक्षवीरेन्द्रा जाम्बवत्प्रमुखास्तदा ।  
मैन्दद्विविदमुख्यास्ते पुरीं लङ्कां बभञ्जिरे ॥ १,१४३.४२ ॥  
  
राक्षसांश्च महाकायान्कालाञ्जनचयोपमान् ।  
रामः सलक्ष्मणो हत्वा सकपिः सर्वराक्षसान् ॥ १,१४३.४३ ॥  
  
विद्युज्जिह्वञ्च धूम्राक्षं देवान्तकनरान्त कौ ।  
महोदरमहापार्श्वावतिकायं महाबलम् ॥ १,१४३.४४ ॥  
  
कुम्भं निकुम्भं मत्तञ्च मकराक्षं ह्यकम्पनम् ।  
प्रहस्तं वीरमुन्मत्तं कुम्भकर्णं महाबलम् ॥ १,१४३.४५ ॥  
  
रावणिं लक्ष्मणोऽच्छिन्त ह्यस्त्राद्यै राघवो बली ।  
निकृत्य बाहुचक्राणि रावणन्तु न्यपातयन् ॥ १,१४३.४६ ॥  
  
सीतां शुद्धां गृहीत्वाथ विमाने पुष्पके स्थितः ।  
सवानरः समायातो ह्ययोध्यां प्रवरां पुरीम् ॥ १,१४३.४७ ॥  
  
तत्र राज्यं चकाराथ पुत्त्रवत्पालयन्प्रजाः ।  
दशाश्वमेधानाहृत्य गयाशिरसि पातनम् ॥ १,१४३.४८ ॥  
  
पिण्डानां विधिवत्कृत्वा दत्त्वा दानानि राघवः ।  
पुत्रौ कुशलवौ दृष्ट्वा तौ च राज्येऽभ्यषेचयत् ॥ १,१४३.४९ ॥  
  
एकादशसहस्राणि रामो राज्यमकारयत् ।  
शत्रुघ्नो लवणं जघ्ने शैलूषं भतस्ततः ॥ १,१४३.५० ॥  
  
अगस्त्यादीन्मुनीन्नत्वा श्रुत्वोत्पत्तिञ्च रक्षसाम् ।  
स्वर्गं गतो जनैः सार्धमयोध्यास्थैः कृतार्थकः ॥ १,१४३.५१ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे रामायणवर्णनं नाम त्रिचत्वारिंशदुत्तरशततमोऽध्यायः