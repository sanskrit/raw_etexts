---
title: १८३

---
श्रीगरुडमहापुराणम् १८३  
हरिरुवाच ।  
मरिचं शृङ्गवेरं च कुटजत्वचमेव च ।  
पानाच्च ग्रहणी नश्येच्छशाङ्काङ्कितशेखर ! ॥ १,१८३.१ ॥  
  
पिप्पली पिप्पलीमूलं मरिचं तगरं वचा ।  
देवदारुरसं पाठां क्षीरेण सह पेषयेत् ॥ १,१८३.२ ॥  
  
अनेनैव प्रयोगेण ह्यतिसारो विनश्यति ।  
मरीचतिलपुष्पाभ्या मञ्जनं कामलापहम् ॥ १,१८३.३ ॥  
  
हरीतकी समगुडा मधुना सह योजिता ।  
विरेचनकरी रुद्र ! भवतीति न संशयः ॥ १,१८३.४ ॥  
  
त्रिफला चित्रकं चित्रं तथा कटुकरोहिणी ।  
उरुस्तम्भहरं ह्येतदुत्तमन्तु विरेचनम् ॥ १,१८३.५ ॥  
  
हरीतकी शृङ्गवेरं देवदारु च चन्दनम् ।  
क्वाथयेच्छागदुग्धेन अपामार्गस्य मूलकम् ।  
ऊरुस्तम्भं जयन्त्या वा सप्तरात्रेण नाशयेत् ॥ १,१८३.६ ॥  
  
अनन्ताशृङ्गवेरस्य सूक्ष्मचूर्णानि कारयेत् ।  
गुग्गुलं गुडतुल्यं च गुटिकामुपयुज्यच ।  
वायुः स्नायुगतं चैव अग्निमान्द्यं च नाशयेत् ॥ १,१८३.७ ॥  
  
सङ्खपुष्पीन्तु पुष्पेण समुद्धृत्य सपत्रिकाम् ।  
समूलां छागदुग्धेन अपस्मारहरं पिबेत् ॥ १,१८३.८ ॥  
  
अश्वगन्धाभये चैव उदकेन समं पिबेत् ।  
रक्तपित्तं विनश्येत्तु नात्र कार्या विचारणा ॥ १,१८३.९ ॥  
  
हरीतकीकुष्ठचूर्णं कृत्वा आस्यं च पूरयेत् ।  
शीतं पीत्वाथ पानीयं सर्वच्छर्दिनिवारणम् ॥ १,१८३.१० ॥  
  
गडूचीपद्मकारिष्टधान्याकं रक्तचन्न्दनम् ।  
पित्तश्लेष्मज्वरच्छर्दिदाहतृष्णाघ्नमग्निकृत् ।  
ओं हुं नम इति ॥ १,१८३.११ ॥  
  
श्रोत्रे बद्ध्वा शङ्खपुष्पीं ज्वरं मन्त्रेण वै हरेत् ।  
ओं जम्भिनी स्तम्भिनी मोहय सर्वव्याधीन्मे वज्रेण ठः ठः सर्वव्याधीन्मे वज्रेण फटिति ॥ १,१८३.१२ ॥  
  
पुष्पमष्टशतं जप्त्वा हस्ते दत्त्वा नखं स्पृशेत् ।  
चातुर्थिको ज्वरो रुद्र अन्ये चैव ज्वरास्तथा ॥ १,१८३.१३ ॥  
  
ज्म्बूफलं हरिद्रा च सर्पस्यैव तु कञ्चुकम् ।  
सर्वज्वराणां धूपोऽयं हरश्चातुर्थिकस्य च ॥ १,१८३.१४ ॥  
  
करवीरं भृङ्गपत्रं लवणं कुष्ठकर्कटे ।  
चतुर्गुणेन मूत्रेण पचेत्तैलं हरेच्च तत् ।  
पामां विचर्चिकां कुष्ठमभ्यङ्गाद्धि व्रणानि वै ॥ १,१८३.१५ ॥  
  
पिप्पलीमधुपानाच्च तथा मधुरभोजनात् ।  
प्लीहा विनश्यते रुद्र तथा सूरणसेवनात् ॥ १,१८३.१६ ॥  
  
पिप्पलीञ्च हरिद्राञ्च गोमूत्रेण समन्विताम् ।  
प्रक्षिपेच्च गुदद्वारे अर्शांसि विनिवारयेत् ॥ १,१८३.१७ ॥  
  
अजादुग्धमार्द्रकञ्च पीतं प्लीहादिनाशनम् ।  
सैन्धवञ्च विडङ्गानि सोमराजी तु सर्षपाः ॥ १,१८३.१८ ॥  
  
रजनी द्वे विषञ्चैव गोमूत्रेणैव पेषयेत् ।  
कुष्ठनाशश्च तल्लेपान्निम्बपत्रादिना तथा ॥ १,१८३.१९ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे त्र्यशीत्यधिकशततमोऽध्यायः