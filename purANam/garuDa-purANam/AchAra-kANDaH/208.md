---
title: २०८

---
श्रीगरुडमहापुराणम् २०८  
सूत उवाच ।  
आर्यालक्ष्म त्वष्ट गणाः सदा जो विषमे न हि ।  
षष्ठे जो न्लौ वापि भवेत्पदं षष्ठे द्वितीयलात् ॥ १,२०८.१ ॥  
  
आदितः सप्तमे ह्रस्वा द्वितीयार्धे शरे ततः ।  
त्रिगणाङ्घ्रिश्च पथ्या स्याद्विपुला वह्निलङ्घनात् ॥ १,२०८.२ ॥  
  
ग्मध्ये द्वितुर्यौ जौ चपला मुखपूर्वादिचापला ।  
द्वितीयार्धे सजघना आर्याजातेश्च लक्षणम् ॥ १,२०८.३ ॥  
  
आर्या प्रथमार्धलक्ष्म गीतिः स्याच्चेद्दलद्वये ।  
उपगीतिर्द्वितीयार्धादुद्गीतिर्व्यत्ययाद्भवेत् ॥ १,२०८.४ ॥  
  
आर्यागीतिश्चान्तगुरुर्गोतिजातेश्च लक्षणम् ।  
षट्कला विषमे चेत्स्युः समेऽष्टौ न निरन्तराः ।  
समा पराश्रिता न स्याद्वैतालीये रलौ गुरुः ॥ १,२०८.५ ॥  
  
अन्तेर्यौ पूर्ववदिदमौपच्छन्दसिकं मतम् ॥ १,२०८.६ ॥  
  
भाद्गौ स्यादापातलिका ज्ञेयाथो दक्षिणान्तिका ।  
पराश्रितो द्वितीयो लः पादेषु निखिलेष्वपि ॥ १,२०८.७ ॥  
  
उदीच्यवृत्तिरसमे प्राच्यवृत्तिस्तु युग्मके ।  
सपञ्चमश्चतुर्थांशे युगपत्तौ प्रवृत्तकम् ॥ १,२०८.८ ॥  
  
उदीच्याद्यङ्घ्रिसंयोगाद्युग्मपादैकपादिका ।  
चारुहासिन्ययुग्माङ्घ्रौ वैतालीयस्य सङ्ग्रहः ॥ १,२०८.९ ॥  
  
वक्त्रं नाद्यान्नसौ स्यातां चतुर्थाद्यगणो भवेत् ।  
पथ्यावक्त्रं जेन समे विपरीतादिरन्यथा ॥ १,२०८.१० ॥  
  
उसमे नश्च चपला विपुला लघुसप्तमा ।  
निखिले वा सैतवस्य म्रौ न्तौ चाब्धेस्तत्पूर्वकौ ॥ १,२०८.११ ॥  
  
षोडशलोऽचलधृतिर्मात्रासमकमुच्यते ॥ १,२०८.१२ ॥  
  
नवमलस्तथा गोऽन्त्यः जो न्लौवाथाम्बुधेर्यथा ।  
विश्लोकः स्यात्तच्चतुष्कद्विगुणाद्वानवासिका ॥ १,२०८.१३ ॥  
  
बाणाष्टनवकेषु स्याल्लश्चित्रा षोडशात्मिका ।  
सममात्रासमादिष्टं पदाकुलकमीरितम् ॥ १,२०८.१४ ॥  
  
वृत्तमात्रा विना वर्णैर्ला वर्णा गुरुभिर्विना ।  
गुरुवो लैर्दले नित्यं प्रमाणमिति निश्चितम् ॥ १,२०८.१५ ॥  
  
अष्टाविंशातिला गन्ता प्रथमार्धे द्वितीयके ।  
त्रिंशदस्यां शिखा गन्ता खञ्जातद्व्यत्ययाद्भवेत् ॥ १,२०८.१६ ॥  
  
षोडशानङ्गक्रीडा गा द्वात्रिंशच्चरमे च लाः ।  
सप्तविंशातिला गन्ता दलयो रुचिरा द्वयोः ॥ १,२०८.१७ ॥  
  
मात्रावृत्तानि चोक्तानि वर्णवृत्तानि वच्मि वै ॥ १,२०८.१८ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे छन्दः शास्त्रे आर्यावृत्तादिछन्दोलक्षणनिरूपणं नामाष्टोत्तरद्विशततमोऽध्यायः