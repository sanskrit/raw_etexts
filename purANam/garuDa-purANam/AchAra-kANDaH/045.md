---
title: ०४५

---
॥हरिरुवाच ॥  
प्रसङ्गात्कथयिष्यामि शालग्रामस्य लक्षणम् ॥  
शालग्रामशिलास्पर्शात्कोटिजन्माघनाशनम् ॥ 45.1 ॥  
  
शङ्खचक्रगदापद्मी (हस्तः) (केशवाख्यो) गदाधरः ॥  
सब्जकौमादकीचक्रशङ्खी (नारायणो) विभुः ॥ 45.2 ॥  
  
सचक्रशङ्खाब्जगदो (माधवः) श्रीगदाधरः ॥  
गदब्जशङ्खचक्री वा (गोविन्दो)ऽर्च्यो गदाधरः ॥ 45.3 ॥  
  
पद्मशङ्खारिगादिने (विष्णुरूपाय) ते नमः ॥  
सशङ्खाब्जगदाचक्र (मधुसूदनमूर्त्तये) ॥ 45.4 ॥  
  
नमो गदारिशङ्खाब्जयुक्त(त्रैविक्रमाय) च ॥  
सारिकौमोदकीपद्मशङ्ख(वामनमूर्त्तये) ॥ 45.5 ॥  
  
चक्राब्जशङ्खगादिने नमः (श्रीधरमूर्त्तये) ॥  
(हृषीकेशाया)ऽब्जगदाशङ्खिने चक्रिणे नमः ॥ 45.6 ॥  
  
साब्जचक्रगदाशङ्ख(पद्मनाभस्वरूपिणे) ॥  
शङ्खचक्रगदापद्मिन् (दामोदर) मनोनमः ॥ 45.7 ॥  
  
सारिशङ्खगदाब्जाय (वासुदेवाय) वै नमः ॥  
शङ्खाब्जचक्रगादिने नमः (सङ्कर्षणाय) च ॥ 45.8 ॥  
  
सुशङ्खसुगदाब्जारिधृते (प्रद्युम्नमूर्त्तये) ॥  
नमो(ऽनिरुद्धाय) गदाशङ्खाब्जारीविधारिणे ॥ 45.9 ॥  
  
साब्जशङ्खगदाचक्र(पुरुषोत्तममूर्त्तये) ॥  
नमो(ऽधोक्षजरूपाय) गदाशङ्खारिपद्मिने ॥ 45.10 ॥  
  
(नृसिंहमूर्त्तये) पद्मगदाशङ्खारिधारिणे ॥  
पद्मारिशङ्खगदिने नमोऽ(स्त्वच्युतमूर्त्तये) ॥ 45.11 ॥  
  
सशङ्कचक्राब्जगदं (जनार्दन) मिहानये ॥  
(उपेन्द्रः) सगदः सारिः पद्मशङ्‌खिन्नमोनमः ॥ 45.12 ॥  
  
सुचक्राब्जगदाशङ्‌खयुक्ताय (हरिमूर्त्तये) ॥  
सगदाब्जारिशङ्‌खाय नमः (श्रीकृष्णमूर्त्तये) ॥ 45.13 ॥  
  
शालग्रामशिलाद्वारगतलग्नद्विचक्रधृक्‌ ॥  
शुक्लाभो(वासुदेवाख्यः) सोऽव्याद्वः श्रीगदाधरः ॥ 45.14 ॥  
  
लग्नद्विचक्रो रक्ताभः पूर्वभागस्तुपुष्कलः ॥  
सङ्कर्षणोऽथ(प्रद्युम्नः) सूक्ष्मचक्रस्तु पीतकः ॥ 45.15 ॥  
  
स दीर्घः सशिरश्छिद्रो यो(ऽनिरुद्धस्तु) वर्तुलः ॥  
नीलो द्वारि त्रिरेखश्च अथ (नारायणो)ऽसितः ॥ 45.16 ॥  
  
मध्ये गादकृती रेखा नाभिचक्रो (क्र) महोन्नतः ॥  
पृथुवक्षा (नृसिंहो) वः कपिलोऽव्यात्त्रिबिन्दुकः ॥ 45.17 ॥  
  
अथवा पञ्चबिन्दुस्तत्पूजनं ब्रह्मचारिणः ॥  
(वराहः) शक्तिलिङ्गोऽव्याद्विषमद्वयचक्रकः ॥ 45.18 ॥  
  
नीलस्त्रिरेखः स्थूलोऽथ (कूर्ममूर्त्तिः स बिन्दुमान् ॥  
(कृष्णः) स वर्त्तुलावर्त्तः पातु वो नतपृष्ठकः ॥ 45.19 ॥  
  
(श्रीधरः) पञ्चरेखोऽव्या (द्वनमाली) गादाङ्कितः ॥  
(वामनो) वर्त्तुलो ह्रस्वो वा (रा) मचक्रः सुरेश्वरः ॥ 45.20 ॥  
  
नानावर्णोऽनेकमूर्त्तिर्नागभोगी (त्वनन्तकः) ॥  
स्थूलो (दामोदरो) नीलो मध्येवक्रः सुनीलकः ॥ 45.21 ॥  
  
सङ्कीर्णद्वारकः सोऽव्यादथ ब्रह्मा सुलोहितः ॥  
सदीर्घरेखः सुषिर एकचक्राम्बुजः पृथुः ॥ 45.22 ॥  
  
पृथुच्छिद्रः स्थूलचक्रः(कृष्णो) (विष्णुश्च) बिल्ववत् ॥  
(हयग्रीवो) ऽङ्कुशाकारः पञ्चरेखः सकौस्तुभः ॥ 45.23 ॥  
  
(वैकुण्ठो मणिरत्नाभ एकचक्राम्बुजोऽसितः ॥  
(मत्स्यो) दीर्घोऽम्बुजाकारो द्वाररेखश्च पातु वः ॥ 45.24 ॥  
  
रामचक्रो दक्षरेखः श्यामोवोऽव्या (त्त्रिविक्रमः) ॥  
शालग्रामे द्वारकायां स्थिताय गदिने नमः ॥ 45.25 ॥  
  
एकद्वारश्चतुश्चक्रो वनमालाविभूषितः ॥  
स्वर्णरेखासमायुक्तो गोष्पदेन विराजितः ॥ 45.26 ॥  
  
कदम्बकुसुमाकारो (लक्ष्मीनारायणो)ऽवतु ॥  
एकेन लक्षितो योव्याद्रदाधारी (सुदर्शनः) ॥ 45.27 ॥  
  
(लक्ष्मीनारायणो) द्वाभ्यान्त्रिभिर्मूर्त्ति(स्त्रिविक्रमः) ॥  
चतुर्भिश्च (चतुर्व्यूहो) (वासुदेवश्च) पञ्चभिः ॥ 45.28 ॥  
  
(प्रद्युम्नः) षडूभिरेव स्यात् (सङ्कर्षण) इतस्ततः ॥  
(पुरुषोत्तमो)ऽष्टभिः स्या(न्नवव्यूहो) नवाङ्कितः ॥ 45.29 ॥  
  
(दशावतारो) दशभिरनिरुद्धोऽवतादथ ॥  
(द्वादशात्मा) द्वादशबिरत ऊर्द्ध्व(मनन्तकः) ॥ 45.30 ॥  
  
विष्णोर्मूर्त्तिमयं स्तोत्रं यः पठेत्स दिवं व्रजेत् ॥  
(ब्रह्मा) चतुर्मुखो दण्डी कमण्डलुयुगान्वितः ॥ 45.31 ॥  
  
(महेश्वरः) प्रञ्चवक्रो दशबाहुर्वृषध्वजः ॥  
यथायुधस्तथा गौरी चण्डिका च सरस्वती ॥ 45.32 ॥  
  
महालक्ष्मीर्मातरश्च पद्महस्तो (दिवाकरः) ॥  
गजास्यश्च गणः स्कन्दः षण्मुखोनेकधा गुणाः ॥ 45.33 ॥  
  
एतेऽर्चिताः स्थापिताश्च प्रासादे वास्तुपूजिते ॥  
धर्मार्थकाममोक्षाद्याः प्राप्यन्ते पुरुषेण च ॥ 45.34 ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे शालग्राममूर्त्तिलक्षणं नाम पञ्चचत्वारिंशोऽध्यायः ॥ 45 ॥