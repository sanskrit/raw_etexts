---
title: ११६

---
श्रीगरुडमहापुराणम् ११६  
ब्रह्मोवाच ।  
व्रतानि व्यास वक्ष्यामि हरिर्यैः सर्वदो भवेत् ।  
सर्वमासर्क्षतिथिषु वारेषु हरिरर्चितः ॥ १,११६.१ ॥  
  
एकभक्तेन नक्तेन उपवासफलादिना ।  
ददाति धनधान्यादि पुत्रराज्यजयादिकम् ॥ १,११६.२ ॥  
  
वैश्वानरः प्रतिपदि कुबेरः पूजितोऽर्थदः ।  
पोष्य ब्रह्मो प्रतिपद्यर्चितः श्रीस्तथाश्विनी ॥ १,११६.३ ॥  
  
द्वितीयायां यमो लक्ष्मीनारायण इहार्थदः ।  
तृतीयायां त्रिदेवाश्च गौरीविघ्नेशशङ्कराः ॥ १,११६.४ ॥  
  
चतुर्थ्यां च चतुर्व्यूहः पञ्चम्यामर्चितो हरिः ।  
कार्तिकेयो रविः षष्ठ्यां सप्तम्यां भास्करोऽर्थदः ॥ १,११६.५ ॥  
  
दुर्गाष्टम्यां नवम्यां च मातरोऽथ दिशोऽर्थदाः ।  
दशम्यां च यमश्चन्द्र एकादश्यामृषीन्यजेत् ॥ १,११६.६ ॥  
  
द्वादश्यां च हरिः कामस्त्रयोदश्यां महेश्वरः ।  
चतुर्दश्यां पञ्चदश्यां ब्रह्मा च पितरोऽर्थदाः ॥ १,११६.७ ॥  
  
अमावास्यां पूजनीया वारा वै भास्करादयः ।  
नक्षत्राणि च योगाश्च पूजिताः सर्वदायकाः ॥ १,११६.८ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे तिथ्यादिव्रतवर्णनं नाम षोडशोत्तरशततमोऽध्यायः