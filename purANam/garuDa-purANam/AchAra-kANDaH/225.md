---
title: २२५

---
श्रीगरुडमहापुराणम् २२५  
सूत उवाच ।  
आध्यात्मिकादितापांस्त्रीञ्ज्ञात्व संस्राचक्रवित् ।  
उत्पन्नज्ञानवैराग्यः प्राप्नोत्यात्यन्तिकं लयम् ॥ १,२२५.१ ॥  
  
संसारचक्रं वक्ष्येऽहमादाबुत्क्रान्तिकालतः ।  
यद्विना पुरुषार्थो न लीनः स्यात्परमात्मनि ॥ १,२२५.२ ॥  
  
ऊर्ध्ववासी नरस्त्यक्त्वा देहमन्यत्प्रपद्यते ।  
नीयतेद्वादशाहेन यमस्य यमपूरुषैः ॥ १,२२५.३ ॥  
  
तत्र यद्वान्धवास्तोयं प्रयच्छन्ति तिलैः सह ।  
यच्च पिण्डं प्रयच्छन्ति यमलोके तदश्नुते ॥ १,२२५.४ ॥  
  
गतश्च नरकं पापात्स्वर्गं याति स्वपुण्यतः ।  
पापकृद्याति नरकं पुण्यकृद्याति वै दिवम् ॥ १,२२५.५ ॥  
  
स्वर्गाच्च नरकात्त्यक्तः स्त्रीणां गर्भे भवत्यपि ।  
नाभिभूतञ्च तस्यैव याति बीजद्वयं हि तत् ॥ १,२२५.६ ॥  
  
कललं बुद्ब्रुदमयं ततः शोणितमेव च ।  
पेश्याः पलसमोऽण्डः स्यादङ्कुरं तत उच्यते ॥ १,२२५.७ ॥  
  
उपाङ्गान्यङ्गुलीनेत्रनासास्यश्रवणानि च ।  
आवहं याति चाङ्गेभ्यस्तत्परन्तु नखादिकम् ॥ १,२२५.८ ॥  
  
त्वचो रोमाणि जायन्ते केशाश्चैव ततः परम् ।  
नरश्चाधोमुखः स्थित्वा दशमे च सः जायते ॥ १,२२५.९ ॥  
  
ततस्तु वैष्णवी माया वृणोत्यत्यन्तमोहिनी ।  
बालत्वं त्वथ कौमारं यौवनं वृद्धतामपि ॥ १,२२५.१० ॥  
  
ततश्च मरणं तत्तद्धर्मामाप्नोति मानवः ।  
एवं संसारचक्रेऽस्मिन् भ्राम्यते घटीयन्त्रवत् ॥ १,२२५.११ ॥  
  
नरकात्प्रतिमुक्तस्तु पापयोनिषु जायते ।  
पतितात्प्रतिगृह्याथ अधोयोनिं व्रजेद्बुधः ॥ १,२२५.१२ ॥  
  
नरकात्प्रतिमुक्तस्तु कृमिर्भवति याचकः ।  
उपाध्यायव्यलीकं तु कृत्वा श्वा भवति द्विज ॥ १,२२५.१३ ॥  
  
तज्जायां मनसा वाञ्छंस्तद्द्रव्यं वाप्यसंशयम् ।  
गर्दभोजायते जन्तुर्मित्रस्यैवापमानकृत् ॥ १,२२५.१४ ॥  
  
पितरौ पीडयित्वा तु कच्छपत्वञ्च जायते ।  
भुर्तुः पिण्डमुपाश्वस्तो वञ्जयित्वा तमेव यः ॥ १,२२५.१५ ॥  
  
सोऽपि मोहसमापन्नो जायते वानरो मृतः ।  
न्यासापहर्ता नरकाद्विमुक्तो जायते कृमिः ॥ १,२२५.१६ ॥  
  
असूयकश्च नरकान्मुक्तो भवति राक्षसः ।  
विश्वासहर्ता च नरो मीनयोनौ प्रजायते ॥ १,२२५.१७ ॥  
  
यवधान्यानि संहृत्य जायते मूषको मृतः ।  
परदाराभिमर्शात्तु वृको घोरोऽभिजायते ॥ १,२२५.१८ ॥  
  
भ्रातृभार्याप्रसङ्गेन कोकिलो जायते नरः ।  
गुर्वादिभार्यागमनाच्छूकरो जायते नरः ॥ १,२२५.१९ ॥  
  
यज्ञदानविवाहानां विघ्नकर्ता भवेत्कृमिः ।  
देवतापितृविप्राणामदत्त्वा योऽन्नमश्नुते ॥ १,२२५.२० ॥  
  
प्रमुक्तो नरकाद्वापि वायसः सन्प्रजायते ।  
ज्येष्ठभ्रात्रपमानाच्च क्रौञ्चयोनौ प्रजायते ॥ १,२२५.२१ ॥  
  
शूद्रस्तु ब्राह्मणीं गत्वा कृमियोनौ प्रजायते ।  
तस्यामपत्यमुत्पाद्य काष्ठान्तः कटीको भवेत् ॥ १,२२५.२२ ॥  
  
कृतघ्नः कृमिकः कीटः पतङ्गो वृश्चिकस्तथा ।  
अशस्त्रं पुरुषं हर्ता नरः सञ्जायते खरः ॥ १,२२५.२३ ॥  
  
कृमिः स्त्रीवधकर्ता च बालहन्ता च जायते ।  
भोजनञ्चोरयित्वा तु मक्षिका जायते नरः ॥ १,२२५.२४ ॥  
  
हृत्वाज्यञ्चैव मार्जारस्तिलहृच्चैव मूषकः ।  
घृतं हृत्वा च नकुलः काको मद्भुरमामिषम् ॥ १,२२५.२५ ॥  
  
मधु हृत्वा नरो दंशपूपं हृत्वा पिपीलिकः ।  
अपो हृत्वा तु पापात्मा वायसः सम्प्रजायते ॥ १,२२५.२६ ॥  
  
हृते काष्ठे च हारीतः कपोतो वा प्रजायते ।  
हृत्वा तु काञ्चनं भाण्डं कृमियोनौ प्रजायते ॥ १,२२५.२७ ॥  
  
कार्पासिके हृते क्रौञ्चो वह्रिहर्ता बकस्तथा ।  
मयूरो वर्णकं हृत्वा शाकपत्रञ्च जायते ॥ १,२२५.२८ ॥  
  
जीवञ्जीवकतां याति रक्तवस्त्वपहृन्नरः ।  
छुछुन्दरिः शुभान्गन्धाञ्छशं हृत्वा शशो भवेत् ॥ १,२२५.२९ ॥  
  
षण्डाः कलापहरणे काष्ठहृत्तृणकीटकः ।  
पुष्पं हृत्वा दरिद्रस्तु पङ्गुर्याचकहृन्नरः ॥ १,२२५.३० ॥  
  
शाकहर्ता च हारीतस्तोयहर्ता च चातकः ।  
गृहहृन्नरकान्गत्वा रौरवादीन्सुदारुणान् ॥ १,२२५.३१ ॥  
  
तृणगुल्मलतावल्लीत्वग्घारी तरुतां व्रजेत् ।  
एष एव क्रमो दृष्टो गोसुवर्णादिहारिणाम् ॥ १,२२५.३२ ॥  
  
विद्यापहारी मूकः स्याद्गत्वा च नरकान्बहन् ।  
असमिद्धे हुते चाग्नौ मन्दाग्निः खलु जायते ॥ १,२२५.३३ ॥  
  
परनिन्दा कृतघ्नत्वं परसीमाभिघातनम् ।  
नैष्ठुर्यं निर्घृणत्वञ्च परदारोपसेवनम् ॥ १,२२५.३४ ॥  
  
परस्वहरणाशौचं देवतानां च कुत्सनम् ।  
निकृत्य बन्धनं नॄणां कार्पण्यञ्च नृणां वधः ।  
उपलक्षणाद्विजानीयान्मुक्तानां नरकादनु ॥ १,२२५.३५ ॥  
  
दया भूतेषु संवादः परलोकं प्रति क्रिया ।  
सत्यं हितार्थमुक्तिश्च वेदप्रामाण्यदर्शनम् ॥ १,२२५.३६ ॥  
  
गुरुदेवर्षिसिद्धर्षिसेवनं साधुसंयमः ।  
सत्क्रियाष्वसनं मैत्री स्वर्गस्य लक्षणं विदुः ।  
अष्टाङ्गयोगविज्ञानात्प्राप्नोत्यात्यन्तिकं फलम् ॥ १,२२५.३७ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे कर्मविपाकादिकथनं नाम पञ्चविंशत्यधिकद्विशततमोऽध्यायः