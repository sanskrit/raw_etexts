---
title: १५५

---
श्रीगरुडमहापुराणम् १५५  
धन्वन्तरिरुवाच ।  
वक्ष्ये मदात्ययादेश्च निदानं मुनिभाषितम् ।  
तीक्ष्णाम्लरूक्षसूक्ष्माम्लव्यवायासुकरं लघु ॥ १,१५५.१ ॥  
  
विकाशि विशदं मद्यं मेदसोऽस्माद्विपर्ययः ।  
तीक्ष्णोदयाश्च दिव्युक्ताश्चित्तोपप्लविनो गुणाः ॥ १,१५५.२ ॥  
  
जीवितान्ताः प्रजायन्ते विषेणोत्कर्षवर्तिना ।  
तीक्ष्णादिभिर्गुणैर्मद्यं मान्द्यदीनोजसो गुणान् ॥ १,१५५.३ ॥  
  
दशभिर्गुणैः सङ्क्षोम्यं चेतो नयति चाक्रियम् ।  
आद्ये मदे द्वितीयेऽपि प्रम (मो) दायतने स्थितः ॥ १,१५५.४ ॥  
  
दुर्विकल्पहतो मूढः सुखमित्यभिमुच्यते ।  
मध्यमोत्तमयोः सन्धिं प्राप्य राजासनो मदः ॥ १,१५५.५ ॥  
  
निरङ्कुश इव व्यालो न किञ्चिन्नाचरेत्ततः ।  
इयं भूमिरवाच्यानां दौः शीलस्येदमास्पदम् ॥ १,१५५.६ ॥  
  
एकोऽयं बहुमार्गायाः दुर्गर्(म) तेर्दर्शकः परम् ।  
निश्चेष्टः सन्नवाक्शेते तृतीयेऽत्र मदे स्थितः ॥ १,१५५.७ ॥  
  
मरणादपि पापात्मा गतः पापतरां दशाम् ।  
धर्माधर्मं सुखं दुः खं मानानर्थं हिताहितम् ॥ १,१५५.८ ॥  
  
न वेद शीकमोहार्तं शोष (क) मोहादिसंयुतः ।  
सोन्मादभ्रममूर्छायां सापस्मारः पतत्यधः ॥ १,१५५.९ ॥  
  
नाति माद्यन्ति बलिनः कृताहारा महाशनाः ।  
वातात्पित्तात्कफात्सर्वैर्भवेद्रोगो मदात्ययः ॥ १,१५५.१० ॥  
  
सामान्यलक्षणं तेषां प्रमोहो हृदयव्यथा ।  
विभेदं प्रसभं तृष्णा सौम्यो ग्लानिर्ज्वरोऽरुचिः ॥ १,१५५.११ ॥  
  
पुरोविबन्धस्तिमिरं कासः श्वासः प्रजागरः ।  
स्वेदोऽतिमात्रं विष्टम्भः श्वयथुश्चित्तविभ्रमः ॥ १,१५५.१२ ॥  
  
स्वप्नेनेवाभिभवति न चोक्तश्च स भाषतेः ।  
पित्ताद्दाहज्वरः स्वेदो मोहो नित्यं च विभ्रमः ॥ १,१५५.१३ ॥  
  
श्लेष्मणश्छर्दिर्हृल्लासो निद्रा चोदरगौरवम् ।  
सर्वजे सर्वलिङ्गत्वं ज्ञात्वा मद्यं पिबेत्तु यः ॥ १,१५५.१४ ॥  
  
सहसा रुचिरं चान्यतरध्वंसकशोषिणौ ।  
भवेतां?मारुतात्कष्टाद्भवेत्त स्य विशेषतः ॥ १,१५५.१५ ॥  
  
ध्वंसकश्लेष्मनिष्ठिवाः कण्ठशोषोऽतिनिद्रता ।  
शब्दासहत्वं तच्चित्तविक्षेपोऽङ्गे हि वातरुक् ॥ १,१५५.१६ ॥  
  
हृत्कण्ठरोगः सम्मोहः श्वासतृष्णावमिज्वराः ।  
निवर्तेद्यस्तु मद्येभ्यो जितात्मा बुद्धिपूर्वकृत् ॥ १,१५५.१७ ॥  
  
विकारैः क्लिश्यते जातु न स शरीरमानसः ।  
रजोमोहहिताहारपास्य स्युस्त्रयो गदाः ॥ १,१५५.१८ ॥  
  
वसासृक्क्लेदनावाहिस्रोतोरोधः सुद्भवाः ।  
मदमूर्छापसन्न्यासा यथोत्तरबलोद्भवाः ॥ १,१५५.१९ ॥  
  
मदोऽत्र दोषैः सर्वैस्तु रक्तमद्यविषैरपि ।  
शक्त्यानन्त्याद्गताभासश्चलश्छलितवेष्टितः ॥ १,१५५.२० ॥  
  
रूक्षश्यामारुणतनुर्मद्ये वातोद्भवे भवेत् ।  
पित्तेन क्रोधनो रक्तपीताभः कलहप्रियः ॥ १,१५५.२१ ॥  
  
स्वप्नेऽसम्बद्धवाक्यादिः कफाद्ध्यानपरो हि सः ।  
सर्वोत्थसन्निपातेन रक्तस्तम्भाङ्गदूषणम् ॥ १,१५५.२२ ॥  
  
पित्तलिङ्गत्वमाद्येन विकृतेहा स्वराज्ञता ।  
विसत्कम्पोतिनिद्रा च सर्वेभ्योऽभ्यधिकं श्रमः ॥ १,१५५.२३ ॥  
  
लक्षयेल्लक्षणोत्कर्षाद्वातादीञ्छोणितादिषु ।  
अरुणं नीलकृष्णं वा सम्प्रविश्यन्विशेत्तमः ॥ १,१५५.२४ ॥  
  
शीघ्रं च प्रतिबुध्येत हृत्पीडा वेपथुर्भ्रमः ।  
कासः श्यावारुणा च्छाया मूर्छायां मारुतात्मकः ॥ १,१५५.२५ ॥  
  
पित्तेन रक्तं पीतं वा नभः पश्यन्विशेत्तमः ।  
विबुध्येत च सस्वेदो दाहतृष्णोपपीडितः ॥ १,१५५.२६ ॥  
  
भिन्नवत्पीतनीलाभो रक्तनीलाकुलेक्षणः ।  
कफेन मेघसङ्काशं पश्यत्याकाशमाविशेत् ॥ १,१५५.२७ ॥  
  
तमश्चिराच्च बुध्ये हृदुरः सुप्रसेकवान् ।  
गुरुभिस्तिमितै (रै) रङ्गे राजधर्मावबन्धान् (वत्) ॥ १,१५५.२८ ॥  
  
सर्वाकृतिस्त्रिभिर्देषैरपस्मार इवापरः ।  
पातयत्याशु निश्चेष्टं विना बीभत्सचेष्टितैः ॥ १,१५५.२९ ॥  
  
दोषैस्तु मदमूर्छायां कृतवेगेषु देहिनाम् ।  
स्वयमेवोपशाम्यन्ति सन्न्यासेनौषधैर्निवा ॥ १,१५५.३० ॥  
  
वाग्देहमनसां चेष्टामाक्षिप्यातिबलाबलाः ।  
ससन्यासं निपतिताः प्राणाघातनसंश्रयाः ॥ १,१५५.३१ ॥  
  
भवन्ति तेन पुरुषाः काष्ठभूता मृतोपमाः ।  
म्रियेत शीघ्रं शीघ्रं चेच्चिकित्सा न प्रयुज्यते ॥ १,१५५.३२ ॥  
  
अगाधे ग्राहबहुले सलिलौघ इवार्णवे ।  
सन्न्यासे विनिमज्जन्तं नरमाशु निवर्तयेत् ॥ १,१५५.३३ ॥  
  
मदमानरोषतोष प्रवृत्तिभिरितस्ततः ।  
युक्तायुक्तं च समं युक्तिं युङ्क्ते न मद्येन ॥ १,१५५.३४ ॥  
  
बलकासदेशपात्रं प्रकृतिसहतामथवा वयांसि? ।  
प्रविभज्ज्यात्तनुरूपं पिबति ततः पिबत्यमृत ॥ १,१५५.३५ ॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे मदात्ययादिनिदानं नाम पञ्चपञ्चाशदुत्तरशततमोऽध्यायः