---
title: ०२७

---
तार्क्ष्य उवाच ।  
कथं प्रेता वसन्त्यत्र कीदृग्रूपा भवन्ति ते ।  
महाप्रेताः पिशाचाश्च कैःकैः कर्मफलैर्विभो ।  
सर्वेषामनुकम्पार्थं ब्रूहि मे मधुसूदन ॥ २,२७.१ ॥  
प्रेतत्वान्मुच्यते येन दानेन च शुभे न च ।  
तन्मे कथय देवेश मम चेदिच्छसि प्रियम् ॥ २,२७.२ ॥  
श्रीकृष्ण उवाच ।  
साधु पृष्टं त्वया तार्क्ष्य मानुषाणां हिताय वै ।  
शृणुचावहितो भूत्वा यद्वच्मि प्रेतलक्षणम् ॥ २,२७.३ ॥  
गुह्यद्गुह्यतरं ह्येतन्नाख्येयं यस्य कस्यचित् ।  
भक्तस्त्वं हि महाबाहो तेन ते कथयाम्यहम् ॥ २,२७.४ ॥  
पुरा त्रेतायुगे तात राजासीद्बभ्रुवाहनः ।  
महोदयपुरे रम्ये धर्मनिष्ठो महाबलः ॥ २,२७.५ ॥  
यज्वा दानपतिः श्रीमान्ब्रह्मण्यः साधुसम्मतः ।  
शीलाचारगुणोपेतो दयादाक्षिण्यसंयुतः ॥ २,२७.६ ॥  
प्रजाः पालयते नित्यं पुत्रानिव महाबलः ।  
क्षत्त्रधर्मरतो नित्यं स दण्ड्यान्दण्डयन्नृपः ॥ २,२७.७ ॥  
स कदाचिन्महाबाहुः ससैन्योमृगयां गतः ।  
वनं विवेश गहनं नानावृक्षसमन्वितम् ॥ २,२७.८ ॥  
शार्दूलशतसञ्जुष्टं नानापक्षिनिनादितम् ।  
वनमध्ये तदा राजा मृगं दूरादपश्यत ॥ २,२७.९ ॥  
तेन विद्धो मृगोऽतीव बाणेन सुदृढेन च ।  
बाणमादाय तं तस्य स वनेऽदर्शनं ययौ ॥ २,२७.१० ॥  
कक्षे तच्छोणितस्त्रावात्स राजानुजगाम तम् ।  
ततो मृगप्रसङ्गेन वनमन्यद्विवेश सः ॥ २,२७.११ ॥  
क्षुत्क्षामकण्ठो नृपतिः श्रमसन्तापमूर्छितः ।  
जलस्थानं समासाद्य साश्व एवावगाहत ॥ २,२७.१२ ॥  
पीत्वा तदु दकं शीतं पद्मगन्धाधिवासितम् ।  
तत उत्तीर्य सलिलाद्विमलाद्बभ्रुवाहनः ॥ २,२७.१३ ॥  
न्यग्रोधवृक्षमासाद्य शीतच्छायं मनोहरम् ।  
महाविटपिनं हृद्यं पक्षिसङ्घातनादितम् ॥ २,२७.१४ ॥  
वनस्य तस्य सर्वस्य केतुभूतमिवोच्छ्रितम् ।  
तं महातरुमासाद्य निषसाद महीपतिः ॥ २,२७.१५ ॥  
अथ प्रेतं ददर्शासौ क्षुत्तृष्णाव्याकुलेन्द्रियम् ।  
उत्कचं मलिनं कुब्जं (रूक्षं) निर्मांसं भीमदर्शनम् ॥ २,२७.१६ ॥  
स्नायुबद्धास्थिचरणं धावमानमितस्ततः ।  
अन्यैश्च बहुभिः प्रेतैः समन्तात्परिवारितम् ॥ २,२७.१७ ॥  
तं दृष्ट्वा विकृतं घोरं विस्मितो बभ्रुवाहनः ।  
प्रेतोऽपि दृष्ट्वा तां घोरामटवीमागतं नृपम् ॥ २,२७.१८ ॥  
तदा हृष्टमना भूत्वा तस्यान्तिकमुपागतः ।  
अब्रवीत्स तदा तार्क्ष्य प्रेतराजो नृपं वचः ॥ २,२७.१९ ॥  
प्रेतभावो मया त्यक्तः प्राप्तोऽस्मि परमां गतिम् ।  
त्वत्संयोगान्महाबाहो नास्तिधन्यतरो मम ॥ २,२७.२० ॥  
नृपतिरुवाच ।  
कृष्णवर्णः करालास्यस्त्वं प्रेत इव लक्ष्यसे ।  
कथयस्व मम प्रीत्या यथैवं चासि तत्त्वतः ॥ २,२७.२१ ॥  
तथा पृष्टः स वै राज्ञा प्रोवाच सकलं स्वकम् ॥ २,२७.२२ ॥  
प्रेत उवाच ।  
कथयामि नृपश्रेष्ठ सर्वमेवादितस्तव ।  
प्रेतत्वे कारणं श्रुत्वा दयां कर्तुं ममार्हसि ॥ २,२७.२३ ॥  
वैदिशं नाम नगरं सर्वसम्पत्समन्वितम् ।  
नानाजनपदाकीर्णं नानारत्नसमाकुलम् ।  
नानापुण्यसमायुक्तं नानावृक्षसमाकुलम् ॥ २,२७.२४ ॥  
तत्राहं न्यवसं भूयो देवार्चनरतः सदा ।  
वैश्यो जात्या सुदेवोऽहं नाम्ना विदितमस्तु ते ॥ २,२७.२५ ॥  
हव्येन तर्पिता देवाः कव्येन पितरस्तथा ।  
विविधैर्दानयोगैश्च विप्राः सन्तर्पिता मया ॥ २,२७.२६ ॥  
आवाहाश्च विवाहाश्च मया वै सुनिवेशिताः ।  
दीनानाथविशिष्टेभ्यो मया दत्तमनेकधा ॥ २,२७.२७ ॥  
तत्सर्वं विफलं तात मम दैवादुपागतम् ।  
यथा मे निष्फलं जातं सुकृतं तद्वदामि ते ॥ २,२७.२८ ॥  
न मेऽस्ति सन्ततिस्तात न सुहृन्न च बान्धवः ।  
न च मित्रं हि मे तादृग्यः कुर्यादौर्ध्वदैहिकम् ॥ २,२७.२९ ॥  
प्रेतत्वं सुस्थिरं तेन मम जातं नृपोत्तम ।  
एकादशं त्रिपक्षं च षाण्मासिकमथाब्दिकम् ।  
प्रतिमास्यानि चान्यानि एवं श्राद्धानि षोडश ॥ २,२७.३० ॥  
यस्यैतानि न दीयन्ते प्रेतश्राद्धानि भूपते ।  
प्रेतत्वं सुस्थिरं तस्य दत्तैः श्राद्धशतैरपि ॥ २,२७.३१ ॥  
एवं ज्ञात्वा महाराज प्रेतत्वादुद्धरस्व माम् ।  
वर्णानां चापि सर्वेषां राजा बन्धुरिहोच्यते ॥ २,२७.३२ ॥  
तन्मां तारय राजेन्द्र मणिरत्नं ददामि ते ।  
यथा मम शुभावाप्तिर्भवेन्नृपवरोत्तम ॥ २,२७.३३ ॥  
तथा कार्यं महाबाहो कृपा यदि मयीष्यते ।  
आत्मनश्च कुरु क्षिप्रं सर्वमेवौर्ध्वेदैहिकम् ॥ २,२७.३४ ॥  
नृपतिरुवाच ।  
कथं प्रेता भवन्तीह कृतैरप्यौर्ध्वदैहिकैः ।  
पिशाचाश्च भवन्तीह कर्मभिः कैश्च तद्वद ॥ २,२७.३५ ॥  
प्रेत उवाच ।  
देवद्रव्यं च ब्रह्मस्वं स्त्रीबालधनसञ्चयम् ।  
ये हरन्ति नृपश्रेष्ठ प्रेतयोनिं व्रजन्ति ते ॥ २,२७.३६ ॥  
तापसीं च सगोत्रां च अगम्यां ये भजन्ति हि ।  
भवन्ति ते महाप्रेता अम्बुजानि हरन्ति ये ॥ २,२७.३७ ॥  
प्रवालवज्रहर्तारो ये च वस्त्रापहारकाः ।  
तथा हिरण्यहर्तारः संयुगेऽसन्मुखागताः ॥ २,२७.३८ ॥  
कृतघ्ना नास्तिका रौद्रास्तथा साहसिका नराः ।  
पञ्चयज्ञविनिर्मुक्ता महादानरताश्च ये ॥ २,२७.३९ ॥  
स्वामिद्रोहकरा मित्रब्राह्मद्रोहकराश्च ये ।  
तीर्थपापकरा राजञ्जायन्ते प्रेतयोनयः ।  
एवमाद्या महाराज जायन्ते प्रेतयोनयः ॥ २,२७.४० ॥  
राजोवाच ।  
कथं मुक्ता भवन्तीह प्रेतत्वात्त्वं च तेऽपि च ।  
कथं चापि मया कार्यमौर्ध्वदैहिकमात्मनः ।  
विधिना केन तत्कार्यं सर्वमेतद्वदस्व मे ॥ २,२७.४१ ॥  
प्रेत उवाच ।  
शृणु राजेन्द्र सङ्क्षेपाद्विधिं नारायणात्मकम् ।  
सच्छास्त्रश्रवणं विष्णोः पूजा सज्जनसङ्गतिः ॥ २,२७.४२ ॥  
प्रेतयोनिविनाशाय भवन्तीति मया श्रुतम् ।  
अतो वक्ष्यामि ते विष्णुपूजां प्रेतत्वनाशिनीम् ॥ २,२७.४३ ॥  
सुवर्णद्वयमाहृत्य मूर्तिं भूप प्रकल्पयेत् ।  
नारायणस्य देवस्य सर्वाभरणभूषिताम् ॥ २,२७.४४ ॥  
पीतवस्त्रयुगाच्छन्नां चन्दनागुरुचर्चिताम् ।  
स्नापयेद्विविधैस्तोयैरधिवास्य यजेत्ततः ॥ २,२७.४५ ॥  
पूर्वे तु श्रीधरं देवं दक्षिणे मधुसूदनम् ।  
पश्चिमे वानमं देवमुत्तरे च गदाधरम् ॥ २,२७.४६ ॥  
मध्ये पितामहं पूज्य तथा देवं महेश्वरम् ।  
पूजयेच्च विधानेन गन्धपुष्पादिभिः पृथक् ॥ २,२७.४७ ॥  
ततः प्रदक्षिणीकृत्य अग्नौ सन्तर्प्य देवताः ।  
घृतेन दध्ना क्षीरेण विश्वान्देवांस्तथा नृप ॥ २,२७.४८ ॥  
ततः स्नातो विनीतात्मा यजमानः समाहितः ।  
नारायणाग्रे विधिवत्स्वक्रियामौर्ध्वदैहिकीम् ॥ २,२७.४९ ॥  
आरभेत विनीतात्मा क्रोधलोभविवर्जितः ।  
श्राद्धानि कुर्यात्सर्वाणि वृषस्योत्सर्जनं तथा ॥ २,२७.५० ॥  
त्रयोदशानां विप्राणां वस्त्रच्छत्राण्युपानहौ ।  
अङ्गुलीयकमुक्तानि भाजनासनभोजनैः ॥ २,२७.५१ ॥  
सान्नाश्च सोदका देया घटाः प्रेतहिताय वै ।  
शय्यादानमथो दत्त्वा घटं प्रेतस्य निर्वपेत् ॥ २,२७.५२ ॥  
नारायणेति सन्नाम सम्पुटस्थं समर्चयेत् ।  
एवं कृत्वाथ विधिवच्छुभाशुभफलं लभेत् ॥ २,२७.५३ ॥  
राजोवाच ।  
कथं प्रेतघटं कुर्याद्दद्यात्केन विधानतः ।  
ब्रूहि सर्वानुकम्पार्थं घटं प्रेतविमुक्तिदम् ॥ २,२७.५४ ॥  
प्रेत उवाच ।  
साधु पृष्टं महाराज कथयामि निबोध ते ।  
प्रेतत्वं न भवेद्येन दानेन सुदृढेन च ॥ २,२७.५५ ॥  
दानं प्रेतघटं नाम सर्वाशुभविनाशनम् ।  
दुर्लभं सर्वलोकानां दुर्गतिक्षयकारकम् ॥ २,२७.५६ ॥  
सन्तप्तहाटकमयं तु घटं विधाय ब्रह्मोशकेशवयुतं सह लोकपालैः ।  
क्षीराज्यपूर्णविवरं प्रणिपत्य भक्त्या विप्राय देहि तव दानशतैः किमन्यैः ॥ २,२७.५७ ॥  
ब्रह्मा मध्ये तथा विष्णुः शङ्करः शङ्करोऽव्ययः ।  
प्राच्यादिषु च तत्कण्ठे लोकपालान्क्रमेण तु ॥ २,२७.५८ ॥  
सम्पूज्य विधिवद्राजन्धूपैः कुसुमचन्दनैः ।  
ततो दुग्धाज्यसहितं घटं देयं हिरण्मयम् ॥ २,२७.५९ ॥  
सर्वदानाधिकञ्चैतन्महापातकनाशनम् ।  
कर्तव्यं श्रद्धया राजन्प्रेतत्वविनिवृत्तये ॥ २,२७.६० ॥  
श्रीभागवानुवाच ।  
एवं सञ्जल्षतस्तस्य प्रेतेन नियतात्मनः ।  
सेनाजगामानुपदं हस्त्यश्वरथसङ्कुला ॥ २,२७.६१ ॥  
ततो बले समायाते दत्त्वा राज्ञे महामणिम् ।  
नमस्कृत्य पुनः प्रार्थ्य प्रेतोऽदर्शनमीयिवान् ॥ २,२७.६२ ॥  
तस्माद्वनाद्विनिष्क्रम्य राजापि स्वपुरं ययौ ।  
स्वपुरं स समासाद्य सर्वं तत्प्रेतभाषितम् ॥ २,२७.६३ ॥  
चकार विधिवत्पक्षिन्नौर्ध्वदेहादिकं विधिम् ।  
तस्य पुण्यप्रदानेन प्रेतो मुक्तो दिवं ययौ ॥ २,२७.६४ ॥  
श्राद्धेन परदत्तेन गतः प्रेतोऽपि सद्गतिम् ।  
किं पुनः पुत्रदत्तेन पिता यातीति चात्भुतम् ॥ २,२७.६५ ॥  
इतिहासमिमं पुण्यं शृणोति श्रावयेच्च यः ।  
न तौ प्रेतत्वमायातः पापाचारयुतावपि ॥ २,२७.६६ ॥  
इति श्रीगारुडे महापुराणे उत्तरखण्डे द्वितीयांशे धर्मकाण्डे प्रेतकल्पे श्रीकृष्णगरुडसंवादे बभ्रुवाहनप्रेतसंवादे प्रेतत्वहेतुतन्निवृत्त्युपायनिरूपणं नाम सप्तविंशोऽध्यायः