सञ्जयः-  
तं तथा कृपयाविष्टम् अश्रुपूर्णाकुलेक्षणम्  
विषीदन्तमिदं वाक्यम् उवाच मधुसूदनः  
श्रीभगवान्-  
कुतस्त्वा कश्मलमिदं विषमे समुपस्थितम्  
अनार्यजुष्टमस्वर्ग्यम् अकीर्तिकरमर्जुन  
क्लैब्यं मा स्म गमः पार्थ नैतत् त्वय्युपपद्यते  
क्षुद्रं हृदयदौर्बल्यं त्यक्त्वोत्तिष्ठ परन्तप  
अर्जुनः-  
कथं भीष्ममहं सङ्ख्ये द्रोणं च मधुसूदन  
इषुभिः प्रतियोत्स्यामि पूजार्हावरिसूदन  
गुरूनहत्वा हि महानुभावान् श्रेयो भोक्तुं भैक्षमपीह लोके  
हत्वार्थकामांस्तु गुरूनिहैव भुञ्जीय भोगान् रुधिरप्रदिग्धान्  
न चैतद्वीद्मः कतरन्नो गरीयो यद्वा जयेम यदि वा नो जयेयुः  
यानेव हत्वा न जिजीविषामस् तेऽवस्थिताः प्रमुखे धार्तराष्ट्राः  
कार्पण्यदोषोपहतस्वभावः पृच्छामि त्वां धर्मसम्मूढचेताः  
यच्छ्रेयस्स्यान्निश्चितं ब्रूहि तन्मे शिष्यस्तेऽहं शाधि मां त्वां प्रपन्नम्  
न हि प्रपश्यामि ममापनुद्याद् यच्छोकमुच्छोषणमिन्द्रियाणाम्  
अवाप्य भूमावसपत्नमृद्धं राज्यं सुराणामपि चाधिपत्यम्  
सञ्जयः-  
एवमुक्त्वा हृषीकेशं गुडाकेशः परन्तप  
न योत्स्य इति गोविन्दम् उक्त्वा तूष्णीं बभूव ह  
तमुवाच हृषीकेशः प्रहसन्निव भारत  
सेनयोरुभयोर्मध्ये विषीदन्तमिदं वचः  
श्रीभगवान्-  
अशोच्यानन्वशोचस्त्वं प्रज्ञावादांश्च भाषसे  
गतासूनगतासूंश्च नानुशोचन्ति पाण्डिताः  
नत्वेवाहं जातु नासं न त्वं नेमे जनाधिपाः  
न चैव नभविष्यामस् सर्वे वयमतः परम्  
देहिनोऽस्मिन् यथा देहे कौमारं यौवनं जरा  
तथा देहान्तरप्राप्तिर् धीरस्तत्र न मुह्यति  
मात्रास्पर्शास्तु कौन्तेय शीतोष्णसुखदुःखदाः  
आगमापायिनोऽनित्यास् तांस्तितिक्षस्व भारत  
यं हि न व्यथयन्त्येते पुरुषं पुरुषर्षभ  
समदुःखसुखं धीरं सोऽमृतत्वाय कल्पते  
नासतो विद्यते भावो नाभावो विद्यते सतः  
उभयोरपि दृष्टोऽन्तस् त्वनयोस्तत्त्वदर्शिभिः  
अविनाशि तु तद्विद्धि येन सर्वमिदं ततम्  
विनाशमव्ययस्यास्य न कश्चित् कर्तुमर्हति  
अन्तवन्त इमे देहा नित्यस्योक्ताश्शरीरिणः  
अनाशिनोऽप्रमेयस्य तस्माद्युध्यस्व भारत  
य एनं वेत्ति हन्तारं यश्चैनं मन्यते हतम्  
उभौ तौ न विजानीतो नायं हन्ति न हन्यते  
न जायते म्रियते वा कदाचिन्नायं भूत्वा भविता वा न भूयः  
अजो नित्यश्शाश्वतोऽयं पुराणो न हन्यते हन्यमाने शरीरे  
वेदाविनाशिनं नित्यं य एनमजमव्ययम्  
कथं स पुरुषः पार्थ कं घातयति हन्ति कम्  
वासांसि जीर्णानि यथा विहाय नवानि गृह्णाति नरोऽपराणि  
तथा शरीराणि विहाय जीर्णान्यन्यानि संयाति नवानि देही  
नैनं छिन्दन्ति शस्त्राणि नैनं दहति पावकः  
न चैनं क्लेदयन्त्यापो न शोषयति मारुतः  
अच्छेद्योऽयमदाह्योऽयम् अक्लेद्योऽशोष्य एव च  
नित्यस्सर्वगतस्स्थाणुर् अचलोऽयं सनातनः  
अव्यक्तोऽयमचिन्त्योऽयम् अविकार्योऽयमुच्यते  
तस्मादेवं विदित्वैनं नानुशोचितुमर्हसि  
अथ चैनं नित्यजातं नित्यं वा मन्यसे मृतम्  
तथाऽपि त्वं महाबाहो नैवं शोचितुमर्हसि  
जातस्य हि ध्रुवो मृत्युर् ध्रुवं जन्म मृतस्य च  
तस्मादपरिहार्येऽर्थे न त्वं शोचितुमर्हसि  
अव्यक्तादीनि भूतानि व्यक्तमध्यानि भारत  
अव्यक्तनिधनान्येव तत्र का परिदेवना  
आश्चर्यवत् पश्यति कश्चिदेनम् आश्चर्यवद्वदति तथैव चान्यः  
आश्चर्यवच्चैनमन्यश्शृणोति श्रुत्वाऽप्येनं वेद न चैव कश्चित्  
देही नित्यमवध्योऽयं देहे सर्वस्य भारत  
तस्मात् सर्वाणि भूतानि न त्वं शोचितुमर्हसि  
स्वधर्ममपि चावेक्ष्य न विकम्पितुमर्हसि  
धर्म्याद्धि युद्धाच्छ्रेयोऽन्यत् क्षत्रियस्य न विद्यते  
यदृच्छया चोपपन्नं स्वर्गद्वारमपावृतम्  
सुखिनः क्षत्रियाः पार्थ लभन्ते युद्धमीदृशम्  
अथ चेत् त्वम् धर्म्यमिमं सङ्ग्रामं न करिष्यसि  
ततस्स्वधर्मं कीर्तिं च हित्वा पापमवाप्स्यसि  
अकीर्तिं चापि भूतानि कथयिष्यन्ति तेऽव्ययाम्  
सम्भावितस्य चाकीर्तिर् मरणादतिरिच्यते  
भयाद्रणादुपरतं मंस्यन्ते त्वां महारथाः  
येषां च त्वं बहुमतो भूत्वा यास्यसि लाघवम्  
अवाच्यवादांश्च बहून् वदिष्यन्ति तवाहिताः  
निन्दन्तस्तव सामर्थ्यं ततो दुःखतरं नु किम्  
हतो वा प्राप्स्यसि स्वर्गं जित्वा वा भोक्ष्यसे महीम्  
तस्मादुत्तिष्ठ कौन्तेय युद्धाय कृतनिश्चयः  
सुखदुःखे समे कृत्वा लाभालाभौ जयाजयौ  
ततो युद्धाय युज्यस्व नैवं पापमवाप्स्यसि  
एषा तेऽभिहिता साङ्ख्ये बुद्धिर्योगे त्विमां शृणु  
बुद्ध्या युक्तो यया पार्थ कर्मबन्धं प्रहास्यसि  
नेहाभिक्रमनाशोऽस्ति प्रत्यवायो न विद्यते  
स्वल्पमप्यस्य धर्मस्य त्रायते महतो भयात्  
व्यवसायात्मिका बुद्धिर् एकेह कुरुनन्दन  
बहुशाखा ह्यनन्ताश्च बुद्धयोऽव्यवसायिनाम्  
यामिमां पुष्पितां वाचं प्रवदन्त्यविपश्चितः  
वेदवादरताः पार्थ नान्यदस्तीति वादिनः  
कामात्मानस्स्वर्गपरा जन्मकर्मफलप्रदाम्  
क्रियाविशेषबहुलां भोगैश्वर्यगतिं प्रति  
भोगैश्वर्यप्रसक्तानां तयाऽपहृतचेतसाम्  
व्यवसायात्मिका बुद्धिस् समाधौ न विधीयते  
त्रैगुण्यविषया वेदा निस्त्रैगुण्यो भवार्जुन  
निर्द्वन्द्वो नित्यसत्त्वस्थो निर्योगक्षेम आत्मवान्  
यावानर्थ उदपाने सर्वतस्सम्प्लुतोदके  
तावान् सर्वेषु वेदेषु ब्राह्मणस्य विजानतः  
कर्मण्येवाधिकारस्ते मा फलेषु कदा च न  
मा कर्मफलहेतुर्भूर् मा ते सङ्गोऽस्त्वकर्मणि  
योगस्थः कुरु कर्माणि सङ्गं त्यक्त्वा धनञ्जय  
सिद्ध्यसिद्ध्योस्समो भूत्वा समत्वं योग उच्यते  
दूरेण ह्यवरं कर्म बुद्धियोगाद्धनञ्जय  
बुद्धौ शरणमन्विच्छ कृपणाः फलहेतवः  
बुद्धियुक्तो जहातीह उभे सुकृतदुष्कृते  
तस्माद्योगाय युज्यस्व योगः कर्मसु कौशलम्  
कर्मजं बुद्धियुक्ता हि फलं त्यक्त्वा मनीषिणः  
जन्मबन्धविनिर्मुक्ताः पदं गच्छन्त्यनामयम्  
यदा ते मोहकलिलं बुद्धिर्व्यतितरिष्यति  
तदा गन्तासि निर्वेदं श्रोतव्यस्य श्रुतस्य च  
श्रुतिविप्रतिपन्ना ते यदा स्थास्यति निश्चला  
समाधावचला बुद्धिस् तदा योगमवाप्स्यसि  
अर्जुनः-  
स्थितप्रज्ञस्य का भाषा समाधिस्थस्य केशव  
स्थितधीः किं प्रभाषेत किमासीत व्रजेत किम्  
श्रीभगवान्-  
प्रजहाति यदा कामान् सर्वान् पार्थ मनोगतान्  
आत्मन्येवात्मना तुष्टस् स्थितप्रज्ञस्तदोच्यते  
दुःखेष्वनुद्विग्नमनास् सुखेषु विगतस्पृहः  
वीतरागभयक्रोधस् स्थितधीर्मुनिरुच्यते  
यस्सर्वत्रानभिस्नेहस् तत् तत् प्राप्य शुभाशुभम्  
नाभिनन्दति न द्वेष्टि तस्य प्रज्ञा प्रतिष्ठिता  
यदा संहरते चायं कूर्मोऽङ्गानीव सर्वशः  
इन्द्रियाणीन्द्रियार्थेभ्यस् तस्य प्रज्ञा प्रतिष्ठिता  
विषया विनिवर्तन्ते निराहारस्य देहिनः  
रसवर्जं रसोऽप्यस्य परं दृष्ट्वा निवर्तते  
यततो ह्यपि कौन्तेय पुरुषस्य विपश्चितः  
इन्द्रियाणि प्रमाथीनि हरन्ति प्रसभं मनः  
तानि सर्वाणि संयम्य युक्त आसीत मत्परः  
वशे हि यस्येन्द्रियाणि तस्य प्रज्ञा प्रतिष्ठिता  
ध्यायतो विषयान् पुंसस् सङ्गस्तेषूपजायते  
सङ्गात् सञ्जायते कामः कामात् क्रोधोऽभिजायते  
क्रोधाद्भवति सम्मोहस् सम्मोहात् स्मृतिविभ्रमः  
स्मृतिभ्रंशाद्बुद्धिनाशो बुद्धिनाशात् प्रणश्यति  
रागद्वेषवियुक्तैस्तु विषयानिन्द्रियैश्चरन्  
आत्मवश्यैर्विधेयात्मा प्रसादमधिगच्छति  
प्रसादे सर्वदुःखानां हानिरस्योपजायते  
प्रसन्नचेतसो ह्याशु बुद्धिः पर्यवतिष्ठते  
नास्ति बुद्धिरयुक्तस्य न चायुक्तस्य भावना  
न चाभावयतश्शान्तिर् अशान्तस्य कुतस्सुखम्  
इन्द्रियाणां हि चरतां यन्मनोऽनुविधीयते  
तदस्य हरति प्रज्ञां वायुर्नावमिवाम्भसि  
तस्माद्यस्य महाबाहो निगृहीतानि सर्वशः  
इन्द्रियाणीन्द्रियार्थेभ्यस् तस्य प्रज्ञा प्रतिष्ठिता  
या निशा सर्वभूतानां तस्यां जागर्ति संयमी  
यस्यां जाग्रति भूतानि सा निशा पश्यतो मुनेः  
आपूर्यमाणमचलप्रतिष्ठं समुद्रमापः प्रविशन्ति यद्वत्  
तद्वत् कामा यं प्रविशन्ति सर्वे स शान्तिमाप्नोति न कामकामी  
विहाय कामान् यस्सर्वान् पुमांश्चरति निःस्पृहः  
निर्ममो निरहङ्कारस् स शान्तिमधिगच्छति  
एषा ब्राह्मी स्थितिः पार्थ नैनां प्राप्य विमुह्यति  
स्थित्वास्यामन्तकालेऽपि ब्रह्म निर्वाणमृच्छति  
