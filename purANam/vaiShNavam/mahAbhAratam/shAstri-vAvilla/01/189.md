व्यासः-  
मा भूद्राजंस्तव तापो मनस्थः पञ्चानां भार्या दुहिता ममेति ।  
मातुरेषा पार्थिव प्रार्थिता स्यात्पञ्चानां भार्या दुहिता ममेति ॥  
याजोपयाजौ धर्मघृणी तपोभ्यां तौ चक्रतुः पञ्चपतित्वमस्याः ।  
सा धर्मतः पाण्डुसुतैरवाप्ता भार्या कृष्णा मोदतां वै कुलं ते ॥  
लोके नान्यो नाथवाणस्त्वद्विशिष्टस्सर्वारीणामप्रधृष्योऽसि राजन् ।  
भूयस्त्विदं शृणु मे त्वं विशोको यथागतं पञ्चपतित्वमस्याः ॥  
एषा नालायनी पूर्वं मौद्गल्यं स्थविरं पतिम् ।  
आराधयामास तदा कुष्ठिनं तमनिन्दिता ॥  
त्वगस्थिभूतं कटुकं लोलमीर्ष्युं सुकोपनम् ।  
सुगन्धेतरगन्धाढ्यं वलीपलितधारिणम् ॥  
स्थविरं विकृताकारं शीर्यमाणनखत्वचम् ।  
उच्छिष्टमुपभुञ्जाना पर्युपास्ते महाव्रता ॥  
ततः कदाचिदङ्गुष्ठो भुञ्जानस्य व्यशीर्यत ।  
अन्नादुद्धृत्य तच्चान्नमुपभुङ्क्तेऽविशङ्किता ॥  
तेन तस्याः प्रसन्नेन कामव्याहारिणा तदा ।  
वरं वृणीष्वेत्यसकृदुक्तो वव्रे वरं तदा ॥  
मौद्गल्यः-  
नास्मि वृद्धो न कटुको नेष्युर्नैवातिकोपनः ।  
न च दुर्गन्धवदनो न कृशो न च लोलुपः ॥  
कथं त्वां रमयामीह कथं त्वां वासयाम्यहम् ।  
वद कल्याणि भद्रं ते यथा त्वं मनसेच्छसि ॥  
व्यासः-  
सा तमक्लिष्टकर्माणं वरदं सर्वकामदम् ।  
भर्तारमनवद्याङ्गी प्रसन्नं प्रत्युवाच ह ॥  
नालायनी-  
पञ्चधा मा विभक्तात्मा भगवँल्लोकविश्रुतः ।  
रमय त्वमचिन्त्यात्मन्पुनश्चैकत्वमास्थितः ॥  
व्यासः-  
तां तथेत्यब्रवीद्धीमान्ब्रह्मर्षिर्वै महातपाः ।  
स पञ्चधावपुर्भूत्वा रमयामास सर्वशः ।  
नालायनीं सुकेशान्तां मौद्गल्यश्चारुहासिनीम् ॥  
आश्रमेष्वधिकं चापि पूज्यमानो महर्षिभिः ।  
विचचार यथाकामं कामरूपवपुः पुनः ॥  
यदा ययौ दिवं चापि तत्र देवर्षिभिस्सह ।  
स्वधामृतरसाहारस्सुरलोके चचार ह ॥  
पूज्यमानस्तथा शच्या शक्रस्य भवनेष्वपि ।  
महेन्द्रसेनया सार्धं पर्यटन्दिवि रंहसः ॥  
सूर्यस्य च रथं दिव्यमारुह्य भगवान्प्रभुः ।  
पर्युपेत्य पुनर्मेरुं मेरौ वासमरोचयत् ॥  
आकाशगङ्गामाप्लुत्य तया सह तपोननिधिः ।  
अंशुजालेषु चन्द्रस्य उवास च यथाऽनिलः ॥  
गिरिरूपं यथा दध्रे स महर्षिस्तदा पुनः ।  
तत्प्रभावेन सा तस्य मध्ये जज्ञे महानदी ॥  
यदा पुष्पाकुलस्सालस्सञ्जज्ञे भगवानृषिः ।  
लतात्वमथ सम्पेदे तमेवाभ्यनुवेष्टती ॥  
पुपोष च वपुर्यत्तद्रूपं तस्यानुगं पुनः ।  
सा पुपोष समं भर्तुस्स्कन्धेनापि चचार ह ।  
ततस्तस्य च तस्याश्च तुल्या प्रीतिरवर्धत ॥  
तथा सा भगवांस्तस्याः प्रसादादृषिसत्तमः ।  
विजज्ञुषी च सा तत्र तपोयोगेन भामिनी ।  
स च तां तपसा देवीं रमयामास योगतः ॥  
एकपत्नी पुनर्भूत्वा सदैवाग्रे यशस्विनी ।  
अरुन्धतीव सीतेव बभूवातिपतिव्रता ॥  
दमयन्त्याश्च मातुस्सा विशेषमधिकं ययौ ।  
एतत्तथ्यं महाराज मा ते भूद्बुद्धिरन्यथा ॥  
एषा नालायनी जज्ञे दैवयोगेन केनचित् ।  
राजंस्तवात्मजा कृष्णा वेद्यां तेजस्विनी शुभा ॥  
तस्मिंस्तस्या मनस्सक्तं न चचाल कदाचन ।  
तथा प्रणिहितो ह्यात्मा तस्यास्तस्मिन्द्विजोत्तमे ॥  
द्रुपदः-  
ब्रूहि तत्कारणं येन ब्रह्मञ्जाता तपस्विनी ।  
सूता ममाध्वरे कृष्णा सर्ववेदविदां वर ॥  
व्यासः-  
शृणु राजन्यथा ह्यस्या दत्तो रुद्रेण वै पुरा ।  
यदर्थं चैव सम्भूता तव गेहे यशस्विनी ॥  
अहं ते कथयिष्यामि कृष्मायाः पौर्वदेहिकम् ॥  
इन्द्रसेनेति विख्याता पुरा नालायनी शुभा ।  
मौद्गल्यं पतिमासाद्य चचार विगतज्वरा ॥  
मौद्गल्यस्य महर्षेश्च रममाणस्य वै तया ।  
संवत्सरगणा राजन्व्यतीयुः क्षणवत्तदा ॥  
ततः कदाचिद्धर्मात्मा तृप्तकामो व्यरज्यत ।  
अन्विच्छन्परमं ब्रह्म त्यागधर्मपरोऽभवत् ॥  
उत्ससर्ज स तां विप्रस्सा तदा चापतद्भुवि ।  
मौद्गल्यो राजशार्दूल तपोभिर्भावितस्सदा ॥  
नालायनी-  
प्रसीद भगवन्मह्यं न मामुत्स्रष्टुमर्हसि ।  
अवितृप्ताऽस्मि ब्रह्मर्षे कामानां मम कामद ॥  
ऋषिः-  
यस्मात्त्वं मयि निश्शङ्का ह्यवक्तव्यं प्रभाषसे ।  
आचरन्ती तपोविघ्नं तस्माच्छृणु वचो मम ॥  
भविष्यसि नृलोकेऽस्मिन्राजपुत्री यशस्विनी ।  
पाञ्चालराजस्य सुता द्रुपदस्य महात्मनः ॥  
भवितारस्ततस्तत्र पतयः पञ्च विश्रुताः ।  
तैस्सार्धं मधुराकारैश्चिरं रतिमवाप्स्यसि ॥  
वैशम्पायनः-  
सैवं शप्ता तु विमना वनं प्रायाद्यशस्विनी ।  
भोगैरतृप्ता देवेशं तपसाऽऽराधयत्तदा ॥  
निराशीर्मारुताहारा निराहारा तथैव च ।  
अनुवर्तमाना त्वादित्यं तथा पञ्चतपाभवत् ॥  
तीव्रेण तपसा तस्यास्तुष्टः पशुपतिस्स्वयम् ।  
वरं प्रादात्तदा रुद्रस्सर्वलोकेश्वरः प्रभुः ॥  
महेश्वरः-  
भविष्यति परं जन्म मनुष्येषु वराङ्गने ।  
भविष्यन्ति च ते भद्रे पतयः पञ्च सुव्रताः ॥  
महेन्द्रवपुषस्सर्वे महेन्द्रसमविक्रमाः ।  
तत्रस्था च महत्कर्म सुराणां त्वं करिष्यसि ॥  
नालायनी-  
एकः खलु मया भर्ता वृतः पञ्च त्विमे कथम् ।  
भविष्यन्ति ममैकस्याः पतयस्तद्ब्रवीहि मे ॥  
महेश्वरः-  
पञ्चकृत्वस्त्वया ह्युक्तः पतिं देहीत्यहं पुनः ।  
पञ्च ते पतयो भद्रे भविष्यन्ति सुखावहाः ॥  
नालायिनी-  
धर्म एकः पतिस्स्त्रीणां पूर्वमे प्रकल्पितः ।  
बहुपत्नीकता पुंसां धर्मश्च पितृभिः कृतः ॥  
स्त्रीधर्मः पूर्वमेवायं निर्मितो मुनिभिः पुरा ।  
सहधर्मचरी भर्तुरेका एकस्य चोच्यते ॥  
एको हि भर्ता नारीणां कौमार इति लौकिकः ।  
आपत्सु च नियोगेन सन्तानार्थे परस्स्मृतः ।  
गच्छेत या तृतीयं तु तस्या निष्कृतिरुच्यते ॥  
चतुर्थे पतिता धर्मात्पञ्चमे वर्धकी भवेत् ।  
एवं गते धर्मपथे न वृणे बहुपुंस्कताम् ॥  
अलोकाचरितात्त्समात्कथं मुच्येय सङ्करात् ॥  
महेश्वरः-  
अनावृताः पुरा नार्यो ह्यासञ्शुध्यन्ति चार्तवे ।  
सकृदुक्तं त्वया नैतन्नाधर्मस्ते भविष्यति ॥  
नालायनी-  
यदि मे पतयः पञ्च रतिमिच्छामि तैर्मिथः ।  
कौमारं च भवेत्सर्वैस्सङ्गमे सङ्गमे च मे ॥  
महेश्वरः-  
पतिशुश्रूषया चैव सिद्धिः प्राप्ता मया पुरा ।  
भोगेच्छा च मया प्राप्ता स च भोगश्च मे भवेत् ।  
रतिश्च भद्रे सिद्धिश्च न भजेते परस्परम् ॥  
अभोगा लप्स्यसे सिद्धिं योगेन च महत्त्वताम् ॥  
अन्यदेहान्तरे च त्वं रूपभाग्यगुणान्विता ।  
पञ्चभिः प्राप्य कौमारं महाभागा भविष्यसि ॥  
गच्छ गङ्गाजलद्वारं नरं पश्यसि यं शुभे ।  
तमानय ममाभ्याशं सुरराजं शुचिस्मिते ॥  
व्यासः-  
इत्युक्ता विश्वरूपेण रुद्रं कृत्वा प्रदक्षिणम् ।  
जगाम गङ्गामुद्दिश्य पुण्यां त्रिपथगां नदीम् ॥ ॥  
