वैशम्पायनः-  
ततः प्रतीपो राजाऽऽसीत् सर्वभूतहिते रतः ।  
निषसाद महाबाहुर् गङ्गातीरे जितेन्द्रियः ॥  
तस्य रूपगुणोपेता लोभनीयतमाकृतिः ।  
उत्तीर्य गङ्गा सलिलाद् उद्देशं स्त्री समभ्यगात् ॥  
अधीयानस्य राजर्षेस् तस्य सा देववर्णिनी ।  
दक्षिणं सालसङ्काशम् ऊरुं भेजे शुभानना ॥  
प्रतीपः-  
प्रतीपस्तु महीपालस् तामुवाच यशस्विनीम् ।  
वाक्यं वाक्यविदां श्रेष्ठो धर्मनिश्चयतत्त्ववित् ।  
करवाणि किं ते कल्याणि! यदर्थं मां त्वमभ्यगाः ॥  
गङ्गा-  
कामये त्वां नरव्याघ्र स कौरव्य भजस्व माम् ।  
त्यागः कामयमानानां स्त्रीणां सद्भिर्विगर्हितः ॥  
प्रतीपः-  
नाहं कामात् स्त्रियं भद्रे गच्छेयं वरवर्णिनि! ।  
न चासवर्णां कल्याणि! धर्म्यमेतद्धि मे व्रतम् ॥  
गङ्गा-  
नाश्रेयस्यस्मि नागम्या न वक्तव्या च कथञ्चनः ।  
मां वै भजस्व नृपते देहि कामं वरस्त्रियाः ॥  
प्रतीपः-  
समयातीतमेतद्वै यन्मां चोदयसि प्रियम् ।  
अन्यथा प्रतिपन्नं मां क्षिणुयाद्धर्मविप्लवः ॥  
प्राप्य दक्षिणमूरुं मे त्वमाश्लिष्टा वराङ्गने ।  
अपत्यानां स्नुषाणां च आसनं विद्धि तच्छुभे ॥  
सव्योरुः कामिनीभोग्यस् त्वया स च विवर्जितः ।  
तस्मादहं नाचारामि त्वयि कामं प्रियंवरम् ॥  
स्नुषा मे भव कल्याणि! पुत्रार्थं त्वां वृणोम्यहम् ।  
स्नुषापक्षं हि वामोरुं त्वमागम्य समाश्रिता ॥  
गङ्गा-  
एवमप्यस्तु धर्मज्ञ संयोगस्स्यात् सुतेन ते ।  
त्वद्भक्त्या तु भजिष्यामि प्रख्यातं भारतं कुलम् ॥  
पृथिव्यां पार्थिवा ये च तेषां यूयं परायणम् ।  
गुणा न हि मया शक्या वक्तुं वर्षशतैरपि ॥  
कुलस्य यो वः प्रणेता तस्याहं च नरोत्तम ॥  
यश्च मेऽभिजनं जातिम् आचारं चापि यद्विभो ।  
तत्सर्वमेव पुत्रस्ते न मीमांसेत कर्हिचित् ॥  
एवं वसन्ती राजेन्द्र! वर्धयिष्यामि ते प्रियम् ।  
पुत्रैः पुण्यैः परं चापि स्वर्गं प्राप्स्यति ते सुतः ॥  
वैशम्पायनः-  
तथेत्युक्त्वा तु सा राजंस् तत्रैवान्तरधीयत ।  
अदृश्या राजसिंहस्य पश्यतस्साऽभवत्तदा ।  
पुत्रजन्म प्रतीक्षन् वै स राजा तदधारयत् ॥  
एतस्मिन्नेव काले तु प्रतीपः क्षत्रियर्षभः ।  
तपस्तेपे सुतस्यार्थे सभार्यः कुरुनन्दन ॥  
प्रतीपस्य तु भार्यायां गर्भः श्रीमानवर्धत ।  
श्रिया परमया युक्तश् शरच्छुक्ले यथा शशी ॥  
ततस्तु दशमे मासि प्राजायत रविप्रभम् ।  
कुमारं देवगर्भाभं प्रतीपमहिषी तदा ॥  
तयोस्समभवत् पुत्रो वृद्धयोस्स महाभिषक् ।  
शान्तस्य जज्ञे सन्तानस् तस्मादासीत्स शान्तनुः ॥  
तस्य जातस्य कृत्यानि प्रतीपोऽकारयत् प्रभुः ।  
जातकर्मादि विप्रेण वेदोक्तैः कर्मभिस्तदा ॥  
नामकर्म च विप्रास्तु चक्रुः परमसत्कृतम् ।  
शान्तनोरवनीपाल! वेदोक्तैः कर्मभिस्तदा ॥  
ततस्संवर्धितो राजा शान्तनुर्लोकपालकः ।   
स तु लेभे परां निष्ठां प्राप्य धर्मविदां वरः ॥  
धनुर्वेदे च वेदे च गतिं स परमां गतः ।  
यौवनं चापि सम्प्राप्तः कुमारो वदतां वरः ॥  
संस्मरंश्चाक्षयाँल्लोकान् विजातांस्तान् स्वकर्मणा ।  
बभूव धर्मकृद्राजा शन्तनुर्भरतर्षभ ॥  
प्रतीपश्शान्तनुं पुत्रं यौवनस्थमबोधयत् ॥  
पुरा स्त्री मां समभ्यागाच् छान्तनो भूतये तव ।  
त्वामाव्रजेद्यदि रहस् सा पुत्र वरवर्णिनी ॥  
कामयानाऽभिरूपाढ्या दिव्यस्त्री पुत्रकाम्यया ।  
सा त्वया नानुयोक्तव्या काऽसि कस्यासि चाङ्गने ॥  
यच्च कुर्यान्न तत्कर्म प्रतिषेद्धुं त्वयाऽनघ ।  
मन्नियोगाद्व्रजन्तीं तां भजेथा इत्युवाच तम् ॥  
एवं सन्दिश्य तनयं प्रतीपश्शान्तनुं तदा ।  
स्वे च राज्येऽभिषिच्यैनं वनं राजा जगाम ह ॥  
स राजा शान्तनुर्धीमान् पार्थिवानां धुरन्धरः ।  
बभूव सर्वलोकस्य सत्यवागिति सम्मतः ॥  
पीनस्कन्धो महाबाहुर् मत्तवारणविक्रमः ।  
अन्वितः परिपूर्णार्थैस् सर्वैर्नृपतिलक्षणैः ॥  
अमर्त्यसम्पदोपेतः क्षत्रधर्मविशेषवित् ।  
वशे चक्रे महीमेको विजित्य वसुधाधिपान् ॥  
वेदानागमयत् कृत्स्नान् राजधर्मांश्च सर्वशः ।  
ईजे च बहुभिस्सत्रैः क्रतुभिर्भूरिदक्षिणैः ॥  
तर्पयामास विप्रांश्च वेदाध्ययनकोविदान् ।  
रत्नैरुच्चावचैर्गोभिर् ग्रामैरश्वैर्धनैरपि ॥  
वयोरूपेण सम्पन्नः पौरुषेण बलेन च ।  
ऐश्वर्येण प्रतापेन विक्रमेण धनेन च ॥  
वर्तमानं च सत्येन सर्वधर्मविशारदम् ।  
तं महीपं महीपाला राजराजमकुर्वत ॥  
वीतशोकभयाबाधास् सुखस्वप्नप्रबोधनाः ।  
श्रिया भरतशार्दूल समपश्यन्त भूमिपाः ॥  
शन्तनुप्रमुखैर्गुपतं राष्ट्राधिपतिभिर्जगत् ।  
नियमैस्सर्ववर्णानां ब्रह्मोत्तरमवर्तत ॥  
ब्राह्मणाभिमुखं क्षत्रं क्षत्रियाभिमुखा विशः ।  
ब्रह्मक्षत्रानुकूलोमाश्च शूद्राः पर्यचरन् विशः ॥   
एवं पशुवराहाणां तथैव मृगपक्षिणाम् ।  
शान्तनावथ राज्यस्थे नावर्तत वृथा वधः ॥  
असुखानामनाथानां तिर्यग्योनिषु वर्तताम् ।  
स एव राजा सर्वेषां भूतानामभवत् पिता ॥  
स हस्तिनाम्नि धर्मात्मा विहरन् कुरुनन्दनः ।  
तेजसा सूर्यकल्पोऽभूद् वायुना च समो बले ॥  
अन्तकप्रतिमः कोपे क्षमया पृथिवीसमः ।  
बभूव राजा सुमतिः प्रजानां सत्यविक्रमः ॥  
स वनेषु च रम्येषु शैलप्रस्रवणेषु च ।  
चचार मृगयाशीलश् शान्तनुर्वनगोचरः ॥  
स मृगान् महिषांश्चैव विनिघ्नन् राजसत्तमः ।  
नदीमन्वच्रद्राजा शन्तनुः परया मुदा ॥  
गङ्गां त्रिपथगं पुण्यां सिद्धचारणसेविताम् ।  
स कदाचिन्महाराज ददर्श परमां स्त्रियम् ।  
सा च शन्तनुमभ्यागाद् अल्क्षमीमपकर्षती ॥  
जाज्वल्यमानां वपुषा साक्षाच्छ्रियमिवापराम् ।  
सर्वानवद्यां युवतीं दिव्याभरणभूषिताम् ॥  
सूक्ष्माम्बरधरां साक्षात् पद्मोदरसमप्रभाम् ।  
स्नातमात्रामधोवस्त्रां गङ्गातीररुहे वने ॥  
प्रकीर्णकेशीं पाणिभ्यां संस्पृशन्तीं शिरोरुहान् ।  
तां दृष्ट्वा हृष्टरोमाऽभूद् दर्शनादेव शन्तनुः ॥  
पिबन्निव च नेत्राभ्यां नातृप्यत नराधिपः ॥  
दृष्ट्वैव सा च राजानं विचरन्तं महाद्युतिम् ।  
स्नेहादागतसौहार्दा नातृप्यत विलासिनी ॥  
गङ्गा कटाक्षेण राजानं प्रेक्षमाणा विलासिनी ।  
चञ्चूर्यताग्रतस्तस्य किन्नरीवाप्सरोपमा ॥  
तां दृष्ट्वा हृष्टरूपोऽभूद् दर्शनादेव शान्तनुः ।  
विलासचेष्टितैस्तस्या हृतचेताश्च योषितः ।  
तामुवाच ततो राजा कामिनीं तु मनोरमाम् ॥  
शन्तनुः-  
पिबन्तीव च नेत्राभ्यां न तृप्तिं दर्शनेन च ॥  
देवता किन्नरी वा त्वं गन्धर्वी वा समुध्यमे ।  
यक्षी वा मानवी वापि जानीयां कां शुचिस्मिते ॥  
याऽसि काऽसि समुध्ये त्वं महिषी मे भवानघे! ।  
त्वद्गता हि मम प्राणा वसु यन्मेऽस्ति किञ्चन ॥  
वैशम्पायनः  
श्रुत्वा तु राज्ञस्सा बाला सस्मितं मृदु वल्गु च ।  
यशस्विनी च साऽगच्छच् छान्तनोर्भूतये तदा ॥  
सा च दृष्ट्वा नृपश्रेष्ठं चरन्तं तीरमाश्रितम् ।  
स्मृत्वा वसूनां समयम् अभ्यगच्छदनिन्दिता ॥  
प्रजार्थिनी राजपुत्रं शान्तनुं पृथिवीपतिम् ।  
प्रतीपवचनं चापि संस्मृत्यैव स्वयं नृप ॥  
कालोऽयमिति मत्वा सा वसूनां शापचोदिता ।  
प्रत्युवाच महीपालं ह्लादयन्ती मनो नृप ॥  
गङ्गा-  
भविष्यामि महीपाल महिषी ते वशानुगा ।  
न तु त्वं वा द्वितीयो वा ज्ञातुमिच्छेत्कथञ्चन ॥  
यत्तु कुर्यामहं राजन् शुभं वा यदि वाऽशुभम् ।  
नाहं वारयितव्याऽस्मि न वक्तव्या तथाऽप्रियम् ॥  
एवं वै वर्तमाने तु त्वयि वत्स्यामि पार्थिव ।  
वारिता विप्रियं चोक्ता त्यजेयं त्वां नराधिप ॥  
एष मे समयो राजन् भज मां त्वं यथेप्सितम् ।  
अनुनीताऽस्मि ते पित्रा भर्ता मे त्वं भव प्रभो ॥  
वैशम्पायनः-  
तथेति राज्ञा साधूक्ता तत्रेैव वरवर्णिनी ।  
प्रहर्षमतुलं लेभे श्रुत्वा वाक्यमनिन्दिता ॥  
प्रतिज्ञाय तु तत्तस्यास् तथेति मनुजाधिपः ।  
रथमारोप्य तां देवीं जगाम स तया सह ॥  
सा च शान्तनुमभ्यागात् साक्षाल्लक्ष्मीरिवापरा ।  
आसाद्य शान्तनुस्तां च बुभुजे कामवान् सुखी ।  
न प्रष्टव्येति मन्वानो न स तां किञ्चिदूचिवान् ॥  
स तस्याश्शीलवृत्तेन रूपेण परमेण च ।  
सम्यक्चैवोपचारेण सुखमाराधितोऽभवत् ॥  
स राजा परमप्रीतः परमस्त्रीप्रलालितः ॥  
दिव्यरूपा हि सा देवी गङ्गा त्रिपथगा नदी ।  
मानुषं विग्रहं कृत्वा श्रीमत् कृत्वा वै वरवर्णिनी ॥  
भाग्योपनतकामस्य भार्यावोपस्थिताऽभवत् ।  
शन्तनो राजसिंहस्य देवराजसमद्युतेः ॥  
सम्भोगस्नेहचातुर्यैर् भावलास्यैर्मनोहरैः ।  
राजानं रमयामास यथा रज्येत स प्रभुः ॥  
स राजा रतिसक्तोऽभूद् उत्तमस्त्रीगुणैर्वृतः ॥ ॥  
