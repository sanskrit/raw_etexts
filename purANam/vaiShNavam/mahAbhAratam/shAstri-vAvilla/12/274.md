युधिष्ठिरः-   
अतः परं महाबाहो यच्छ्रेयस्तद्ब्रवीहि मे  
न तृप्याम्यमृतस्येव वचसस्ते पितामह  
किं कर्म पुरुषः कृत्वा शुभं पुरुषसत्तम  
श्रेयः परमवाप्नोति प्रेत्य चेह च तद्वद  
भीष्मः-   
अत्र ते वर्तयिष्यामि यथा पूर्वं महायशाः  
पराशरं महात्मानं पप्रच्छ जनको नृपः  
किं श्रेयस्सर्वलोकानामस्मिँल्लोके परत्र च  
यद्भवेत्प्रतिपत्तव्यं तद्भवान्प्रब्रवीतु मे  
भीष्मः-  
ततस्स तपसा युक्तस्सर्वधर्मविधानवित्  
नृपायानुग्रहमना मुनिर्वाक्यमथाब्रवीत्  
पराशरः-   
धर्म एव कृतश्श्रेयानिह लोके परत्र च  
तस्माद्धि परमं नास्ति यथा प्राहुर्मनीषिणः  
प्रतिपद्य नरो धर्मं स्वर्गलोके महीयते  
धर्मात्मकः कर्मविधिर्देहिनां नृपसत्तम  
तस्मिन्नाश्रमिणस्सन्तस्स्वकर्माणीह कुर्वते  
चतुर्विधा हि लोकस्य यात्रा तात विधीयते  
मर्त्या यत्रावतिष्ठन्ते सा च कामात्प्रवर्तते  
सुकृतासुकृतं कर्म निषेव्य विविधैः क्रमैः  
दशार्धप्रविभक्तानां भूतानां बहुधा गतिः  
सौवर्णं राजतं चैव यथा भाण्डं निषिच्यते  
तथा निषिच्यते जन्तुः पूर्वकर्मवशानुगः  
नाबीजाज्जायते जन्तुर्नाकृत्वा सुखमेधते  
सुकृतैर्विन्दति सुखं प्राप्य देहक्षयं नरः  
दैवं तात न पश्यामि नास्ति दैवस्य साधनम्  
स्वभावतो हि संसिद्धा देवगन्धर्वदानवाः  
प्रेत्य जातिकृतं कर्म न स्मरन्ति सदा जनाः  
तथैतस्य फलप्राप्तौ कर्म चापि चतुर्विधम्  
लोकयात्राश्रयश्चैव शब्दो वेदाश्रयः कृतः  
शान्त्यर्थं मनसस्तात नैतद्वृद्धानुशासनम्  
चक्षुषा मनसा वाचा कर्मणा च चतुर्विधम्  
कुरुते यादृशं कर्म तादृशं प्रतिपद्यते  
निरन्तरं च मिश्रं च फलते कर्म पार्थिव  
कल्याणं यदि वा पापं न तु नाशोऽस्य विद्यते  
कदाचित्सुकृतं तात कूटस्थमिव तिष्ठति  
मज्जमानस्य संसारे यावद्दुःखाद्विमुच्यते  
ततो दुःखक्षयं कृत्वा सुकृतं कर्म सेवते  
सुकृतक्षयाद्दुष्कृतं च तद्विद्धि मनुजाधिप  
दमः क्षमा धृतिस्तेजस्सन्तोषस्सत्यवादिता  
ह्रीरहिंसाऽव्यसनता दाक्ष्यं चैतत्सुखावहम्  
दुष्कृते सुकृते वाऽपि न जन्तुर्नियतो भवेत्  
नित्यं मनस्समाधाने प्रयतेत विचक्षणः  
नायं परस्य सुकृतं दुष्कृतं वाऽपि सेवते  
करोति यादृशं कर्म तादृशं प्रतिपद्यते  
सुखदुःखे समाधाय पुमानन्येन गच्छति  
अन्येनैव जनस्सर्वस्सङ्गतो यश्च पार्थिवः  
परेषां यदसूयेत न तत्कुर्यात्स्वयं नरः  
यो ह्यसूयुस्तथा युक्तस्सोऽपहासं नियच्छति  
भीरू राजन्यो ब्राह्मणस्सर्वभक्ष्यो वैश्योऽनीहावान्हीनवर्णोऽलसश्च  
विद्वांश्चाशीलो वृत्तहीनः कुलीनस्सत्याद्विभ्रष्टो ब्राह्मणस्त्री च दुष्टा  
रागी मुक्तः पचमानो त्महेतोर्मूर्खो वक्ता नृपहीनं च राष्ट्रम्  
एते सर्वे शोच्यतां यान्ति राजन्यश्चायुक्तस्स्नेहहीनः प्रजासु   
