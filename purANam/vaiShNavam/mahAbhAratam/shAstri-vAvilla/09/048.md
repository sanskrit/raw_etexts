ऋषयः-  
प्रजापतेरुत्तरवेदिरुच्यते सनातनं राम समन्तपञ्चकम्  
समीजिरे यत्र दिवौकसः पुरा वरेण सत्रेण महावरप्रदाः  
पुरा हि राजर्षिवरेण धीमता बहूनि वर्षाण्यमितेन तेजसा  
प्रकृष्टमेतत् कुरुणा महात्मना ततः कुरुक्षेत्रमिहिच्यते बुधैः  
रामः-  
किमर्थं कुरुणा कृष्टं क्षेत्रमेतन्महात्मना  
एतदिच्छाम्यहं श्रोतुं कथ्यमानं तपोधनाः  
ऋषयः-  
पुरा किल कुरुं राम कर्षन्तं सहसोत्थितम्  
अभ्येत्य शक्रस्त्रिदिवात् पर्यपृच्छत कारणम्  
इन्द्रः-  
किमिदं वर्तते कर्म प्रयत्नेन परेण ह  
राजर्षे किमभिप्रेतं येदियं कृष्यते मही  
कुरुः-  
इह ये पुरुषाव्याघ्रा जनिष्यन्ति शतक्रतो  
ते गमिष्यन्ति सुकृताँल्लोकान् पापविवर्जिताः  
ऋषयः-  
अपहास्य तु तं शक्रो जगाम त्रिदिवं पुनः  
राजर्षिरप्यनिर्विण्णः कर्षत्येव वसुन्धराम्  
आगम्यागम्य चैवैह भूयो भूयोऽपहास्य च  
शतक्रतुरनिर्विण्णं दृष्ट्वा दृष्ट्वा जगाम ह  
यदा तु तपसोग्रेण चकर्ष वसुधां नृपः  
ततश्शक्रोऽब्रवीद्देवान् राजर्षेर्यच्चिकीर्षितम्  
तच्छ्रुत्वाथाब्रुवन् देवास् सहस्राक्षमिदं वचः  
देवाः-  
वरेण च्छन्द्यतां शक्र राजर्षिर्यदि शक्यते  
ऋषयः-  
यदि ह्यत्र प्रसूता वै स्वर्गं गच्छन्ति मानवाः  
अस्माननिष्ट्वा क्रतुभिर् भागो नो न भविष्यति  
आगम्य च ततश्शक्रस् तदा राजर्षिमब्रवीत्  
इन्द्रः-  
अलं खेदेन भवतः क्रियतां वचनं मम  
मानवा ये निराहारा देहं त्यक्ष्यन्त्यतन्द्रिताः  
युधि वा निहतास्सम्यग् अपि तिर्यग्गता नृप  
ते स्वर्गभाजो राजेन्द्र भवन्त्विह महामते  
ऋषयः-  
तथाऽस्त्विति ततो राजा कुरुश्शक्रमुवाच ह  
ततस्तमभ्यनुज्ञाप्य प्रहृष्टेनान्तरात्मना  
जगाम त्रिदिवं भूयः क्षिप्रं बलनिषूदनः  
एवमेतद्यदुश्रेष्ठ कृष्टं राजर्षिणा पुरा  
शक्रेण चाभ्यनुज्ञातः पुण्ये प्राणान् मुमोच ह  
अपि चात्र स्वयं शक्रो जगौ गाथां सुरेश्वरः  
कुरुक्षेत्रनिबद्धां वै तां शृणुष्व हलायुध  
इन्द्रः-  
पांसवोऽपि कुरुक्षेत्रे वायुना समुदीरिताः  
अपि दुष्कृतकर्माणस् ते यान्ति परमां गतिम्  
कुरुक्षेत्रं गमिष्यामि कुरुक्षेत्रे वसाम्यहम्  
इत्येवं निश्चितो भूत्वा तेनैव स्वर्गमेष्यति  
कुरुक्षेत्रं गमिष्यामि कुरुक्षेत्रे वसाम्यहम्  
तथा स्थानं च मौनं च वीरासनमुपास्महे  
एवं प्रलपमानोऽपि चिन्तयंश्च मुहुर्मुहुः  
दूरस्थो यदि वा तिष्ठँल्लभेत् स्वर्गं सुनिश्चितम्  
ऋषयः-  
सुरर्षभा ब्राह्मणसत्तमाश्च तथा नृगाद्या नरदेवमुख्याः  
इष्ट्वा महार्हैः क्रतुभिर्नृसिंहा्स सन्न्यस्तदेहास्सुगतिं प्रपन्नाः  
अरुन्दुकारन्तुकयोर्यदन्तरं रामह्रदानां च चमन्दुकस्य  
एतत् कुरुक्षेत्रसमन्तपञ्चकं पितामहस्योत्तरवेदिरुच्यते  
इदं शिवं पुण्यतमं दिवौकसां सुसम्मतं स्वर्गगुणैस्समन्वितम्  
अतश्च सर्वेऽत्र वसुन्धरादिपा हता गमिष्यन्ति महात्मनां गतिम्  
