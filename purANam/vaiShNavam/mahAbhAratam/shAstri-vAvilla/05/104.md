गालवः-  
महावीर्यो महीपालः काशीनामीश्वरः प्रभुः  
दिवोदास इति ख्यातो भैमसेनिर्नराधिपः  
तत्र गच्छावहे भद्रे शनैरागच्छ मा शुचः  
धार्मिकस्संयमे युक्तस्सत्ये चैव जनेश्वरः  
नारदः-  
तमुपागम्य स मुनिर्न्यायतस्तेन सत्कृतः  
गालवः प्रसवस्यार्थे तं नृपं प्रत्यचोदयत्  
दिवोदामः-  
श्रुतमेतन्मया पूर्वं किमुक्त्वा विस्तरं द्विज  
काङ्क्षितो हि मयैषोऽर्थश्श्रुत्वैव द्विजसत्तम  
एतच्च मे बहुमतं यदुत्सृज्य नराधिपान्  
मामेवमुपयातोऽसि भावि चैतदसंशयम्  
स एव विभवोऽस्माकमश्वानामपि गालव  
अहमप्येकमेवास्यां जनयिष्यामि पार्थिवम्  
नारदः-  
तथेत्युक्त्वा द्विजश्रेष्ठः प्रादात्कन्यां महीपतेः  
विधिपूर्वां च तां राजा कन्यां प्रतिगृहीतवान्  
रेमे स तस्यां राजर्षिः प्रभावत्यां यथा रविः  
स्वाहायां च यथा वह्निर्यथा शाच्यां च वासवः  
यथा चन्द्रश्च रोहिण्यां यथा धूमोर्णया यमः  
वरुणश्च यथा गौर्यां यथा चध्या धनेश्वरः  
यथा नारायणो लक्ष्म्यां जाह्नव्यां च यथोदधिः  
यथा रुद्रश्च रुद्राण्यां यथा वेद्यां पितामहः  
अदृश्यन्त्यां च वासिष्ठो वसिष्ठश्चाक्षमालया  
च्यवनश्च सुकन्यायां पुलस्त्यस्सन्ध्यया यथा  
अगस्त्यश्चापि वैदर्भ्यां सावित्र्यां सत्यवान्यथा  
यथा भृगुः पुलोमायामदित्यां कश्यपो यथा  
रेणुकायां यथार्चीको हैमवत्यां च कौशिकः  
बृहस्पतिश्च तारायां शुक्रश्च शतपर्वया  
यथा भूम्यां भूमिपतिरुर्वश्यां च पुरूरवाः  
दधीचिस्सत्यधृत्यां च सरस्वस्यां यथा मनुः  
शकुन्तलायां दुष्यन्तो धृत्यां धर्मश्च शाश्वतः  
दमयन्त्यां नलश्चैव सत्यवत्यां च भार्गवः  
जरत्कारुर्जरत्कार्वां रत्यां च मदनो यथा  
मेनकायां यथोर्णायुस्तुम्बुरुश्चैव रम्भया  
वासुकिश्शतशीर्षायां कुमार्यां च धनञ्जयः  
वैदेह्यां च यथा रामो रुक्मिण्यां च जनार्दनः  
तथा तु रममाणस्य दिवोदासस्य भूपतेः  
माधवी जनयामास पुत्रमेकं प्रतर्दनम्  
अथाजगाम भगवान्दिवोदासं स गालवः  
समये समनुप्राप्ते वचनं चेदमब्रवीत्  
गालवः-  
निर्यातयतु मे कन्यां भवांस्तिष्ठन्तु वाजिनः  
यावदन्यत्र गच्छामि शुल्कार्थं पृथिवीपते  
नारदः-  
दिवोदासोऽथ धर्मात्मा समये गालवस्य ताम्  
कान्यां निर्यातयामास स्थितस्सत्ये महीपतिः  
