विदुरः-  
ऊर्ध्वं प्राणा ह्युत्क्रामन्ति यूनस्स्थविर आगते  
प्रत्युत्थानाभिवादाभ्यां पुनस्तान्प्रतिपद्यते  
पीठं दत्त्वा साधवेऽभ्यागताय आनीयापः परिनिर्णिज्य पादौ  
सुखं पृष्ट्वा प्रतिवेद्यात्मसंस्थां ततो दद्यादन्नमवेक्ष्य धीरः  
यस्योदकं मधुपर्कं च गां च न मन्त्रवित्प्रतिगृह्णाति गेहे  
लोभाद्भयादर्थकार्पण्यतो वा तस्यानर्थं जीवितमाहुरार्याः  
चिकित्सकश्शल्यकर्तावकीर्णी स्तेनः क्रूरो मद्यपो भ्रूणहा च  
सेनाजीवी श्रुतिविक्रायकश्च भृशं प्रियोऽप्यतिथिर्नोदकार्हः  
अविक्रेयं लवणं पक्वमन्नं दधि क्षीरं मधु तैलं घृतं च  
तिला मांसं मूलफलानि शाकं रक्तं वासस्सर्वगन्धा गुडं च  
अरोषणो यस्समलोष्ठकाञ्चनः प्रहीणशोको गतसन्धिविग्रहः  
निन्दाप्रशंसोपरतः प्रियाप्रिये त्यजन्नुदासीनवदेष भिक्षुकः  
नीवारमूलेङ्गुदशाकवृत्तिस्सुसंयतात्माग्निकार्येषु चोद्यः  
वने वसन्नतिथिष्वप्रमत्तो धुरन्धरः पुण्यकृदेष तापसः  
अपकृत्य बुद्धिमतो दूरस्थोऽस्मीति नाश्वसेत्  
दीर्घौ बुद्धिमतो बाहू याभ्यां हिंसति हिंसितः  
न विश्वसेदविश्वस्ते विश्वस्ते नातिविश्वसेत्  
विश्वासाद्भयमुत्पन्नं मूलान्यपि निकृन्तति  
अनीर्षुर्गुप्तदारश्च संविभागी प्रियंवदः  
श्लक्ष्णो मधुरवाक्स्त्रीणां न चासां वशगो भवेत्  
पूजनीया महाभागाः पुण्याश्च गृहदीप्तयः  
स्त्रियश्श्रियो गृहस्योक्तास्तस्माद्रक्ष्या विशेषतः  
भोजने मातरं कुर्यात्पितरं चात्मरक्षणे  
गोषु चात्मसमं दद्यात्स्वयमेव कृषिं व्रजेत्  
भृत्यैर्वाणिज्यचारं च पुत्रैस्सेवेत च द्विजान्  
अद्भ्योऽग्निर्ब्रह्मतः क्षत्रमश्मनो लोहमुत्थितम्  
तेषां सर्वत्रगं तेजस्स्वासु योनिषु शाम्यति  
नित्यं सन्तः कुले जाताः पावकोपमतेजसः  
क्षमावन्तो निराकाराः काष्ठेऽग्निरिव शेरते  
यस्य मन्त्रं न जानन्ति बाह्याश्चाभ्यन्तराश्च ये  
स राजा सर्वतश्चक्षुश्चिरमैश्वर्यमश्नुते  
करिष्यन्न प्रभाषेत कृतान्येव तु दर्शयेत्  
धर्मकामार्थकार्याणि तदा मन्त्रो न भिद्यते  
गिरिपृष्ठमुपारुह्य प्रासादं वा रहोगतः  
अरण्ये निश्शलाके वा तत्र मन्त्रो विधीयते  
नासुहृत्परमं मन्त्रं भारतार्हति वेदितुम्  
अपण्डितो वापि सुहृत्पण्डितो वाप्यनात्मवान्  
नापरीक्ष्य महीपालः कुर्यात्सचिवमात्मनः  
अमात्ये ह्यर्थलिप्सा च मन्त्ररक्षणमेव च  
कृतानि सर्वकार्याणि यस्य पारिषदा विदुः  
धर्मे चार्थे च कामे च स राजा राजसत्तमः  
गूढमन्त्रस्य नृपतेस्तस्य सिद्धिरसंशयम्  
अप्रशस्तानि कार्याणि यो मोहादनुतिष्ठति  
स तेषां विपरिभ्रंशाद्भ्रश्यते जीवितादपि  
कर्मणां तु प्रशस्तानामनुष्ठानं सुखावहम्  
तेषामेवाननुष्ठानं पश्चात्तापकरं महत्  
अनधीत्य यथा वेदान्न विप्रश्श्राद्धमर्हति  
एवमश्रुतषाड्गुण्यो न मन्त्रं श्रोतुमर्हति  
स्थानवृद्धिक्षयज्ञस्य षाड्गुण्यविदितात्मनः  
अनवज्ञातशीलस्य स्वाधीना पृथिवी नृप  
अमोघक्रोधहर्षस्य स्वयं कृत्यान्यवेक्षतः  
आत्मप्रत्ययकोशस्य वसुदैव वसुन्धरा  
नाममात्रेण तुष्येत छत्रेण च महीपतिः  
भृत्येभ्यो विसृजेदर्थान्नैकस्सर्वहरो भवेत्  
ब्राह्मणो ब्राह्मणं वेद भर्ता वेद स्त्रियं तथा  
अमात्यं नृपतिर्वेद राजा राजानमेव च  
न शत्रुर्वशमापन्नो मोक्तव्यो वध्यतां गतः  
अहताद्धि भयं तस्माज्जायते नचिरादिव  
दैवतेषु च यत्नेन राजसु ब्राह्मणेषु च  
नियन्तव्यस्सदा क्रोधो वृद्धबालातुरेषु च  
निरर्थं कलहं प्राज्ञो वर्जयेन्मूढसेवितम्  
कीर्तिं च लभते लोके न चानर्थेन युज्यते  
प्रसादो निष्फलो यस्य क्रोधश्चापि निरर्थकः  
न तं भर्तारमिच्छन्ति षण्ढं पतिमिव स्त्रियः  
न बुद्धिर्धनलाभाय न जाड्यमसमृद्धये  
लोकपर्यायवृत्तान्तं प्राज्ञो जानाति नेतरः  
विद्याशीलवयोवृद्धान्बुद्धिवृद्धांश्च भारत  
धनाभिजातवृद्धांश्च नित्यं मूढोऽवमन्यते  
अनार्यवृत्तमप्राज्ञमसूयकमधार्मिकम्  
अनर्थाः क्षिप्रमायान्ति वाग्दुष्टं क्रोधनं तथा  
अविसंवादनं दानं समयस्यानतिक्रमः  
आवर्जयन्ति भूतानि सम्यक्प्रणिहिता च वाक्  
अविसंवादको दक्षः कृतज्ञो मतिमानृजुः  
अपि सङ्क्षीणकोशो वा लभते परिवारणम्  
धृतिश्शमो दमश्शौचं कारुण्यं वागनिष्ठुरा  
मित्राणां चानभिद्रोहस्सप्तैतास्समिधश्श्रियः  
असंविभागी दुष्टात्मा कृतघ्नो निरपत्रपः  
तादृङ्नराधिमो लोके वर्जनीयो नराधिप  
न च रात्रौ सुखं शेते ससर्प इव वेश्मनि  
यः कोपयति निर्दोषं सदोषोऽभ्यन्तरं जनम्  
येषु दुष्टेषु दोषस्स्याद्योगक्षेमस्य भारत  
सदा प्रसादनं तेषां देवतानामिवाचरेत्  
येऽर्थास्स्त्रीषु समायुक्ताः प्रमत्तपतितेषु च  
ये चानार्यसमासक्तास्सर्वे ते संशयं गताः  
यत्र स्त्री यत्र कितवो यत्र बालोऽनुशास्ति च  
मज्जन्ति तेऽवशा राजन्नुदधावप्लवा इव  
प्रयोजनेषु ये सक्ता न विशेषेषु भारत  
तानहं पण्डितान्मन्ये विशेषा हि प्रसङ्गिनः  
यं प्रशंसन्ति कितवा यं प्रशंसन्ति चोरकाः  
यं प्रशंसन्ति बन्धक्यो न स जीवति मानवः  
हित्वा तान्परमेष्वासान्पाण्डवानमितौजसः  
आहितं भारतैश्वर्यं त्वया दुर्योधने महत्  
तं द्रक्ष्यसि परिभ्रष्टं तस्मात्त्वं नचिरादिव  
ऐश्वर्यमदसम्मूढं बलिं लोकत्रयादिव  
