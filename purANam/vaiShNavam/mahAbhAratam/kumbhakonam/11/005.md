श्रीः
अध्यायः 005
विदुरेण धृतराष्ट्रं प्रति उत्तराध्याये वक्ष्यमाणसंसारादीनां कान्तारादित्वेन रूपणम् ॥ 1 ॥
धृतराष्ट्र उवाच 	001  
यदिदं धर्मगहनं बुद्ध्या समनुबुध्यते ।	001a  
एतद्विस्तरतः सर्वं बुद्धिमार्गं प्रशंस मे ॥	001c  
विदुर उवाच 	002  
अत्र ते वर्तयिष्यामि नमस्कृत्वा स्वयम्भुवे ।	002a  
यथा संसारगहनं वदन्ति परमर्षयः ॥	002c  
कश्चिन्महति कान्तारे वर्तमानो द्विजः किल ॥	003a  
महद्दुर्गमनुप्राप्तो वनं क्रव्यादसङ्कुलम् ॥	003c  
सिंहव्याघ्रगजर्क्षौघैरतिघोरमहास्वनैः ।	004a  
पिशितादैरतिभयैर्महोग्राकृतिभिस्तथा ॥	004c  
समन्तात्सम्परिक्षिप्तं यस्माद्द्रष्टुर्महद्भयम् ।	005a  
तदस्य दृष्ट्वा हृदयमुद्वेगमगमत्परम् ॥	005c  
अभ्युच्छ्रयन्ति रोमाणि विक्रियाश्च परन्तप ।	006a  
स तद्वनं व्यनुसरन्सम्प्रधावन्नितस्ततः ॥	006c  
वीक्षमाणो दिशः सर्वाः शरणं क्व भवेदिति ।	007a  
स तेषां नाशमन्विच्छन्प्रद्रुतो भयपीडितः ।	007c  
न च निर्याति वै दूरं न वा तैर्विप्रयुज्यते ॥	007e  
अथापश्यद्वनं गूढं समन्ताद्वागुरावृतम् ।	008a  
बाहुभ्यां सम्परिष्वक्तः स्त्रिया परमघोरया ॥	008c  
पञ्चशीर्षधरैर्नागैः शैलैरिव समुन्नतैः ।	009a  
नभःस्पृशैर्महावृक्षैः परिक्षिप्तं महावनम् ॥	009c  
वनमध्ये च तत्राभूदुदपानः समावृतः ।	010a  
वल्लीभिस्तृणनद्धाभिर्गूढाभिरभिसंवृतः ॥	010c  
पपात स द्विजस्तत्र निगूढे सलिलाशये ।	011a  
विलग्नश्चाभवत्तस्मिँल्लतासन्तानसङ्कुले ॥	011c  
पनसस्य यथा जातं वृन्तबद्धं महाफलम् ।	012a  
स तथा लम्बते तत्र ह्यूर्ध्वपादो ह्यधःशिराः ॥	012c  
अथ तत्रापि चान्योऽस्य भूयो जात उपद्रवः ।	013a  
कूपमध्ये महानागमपश्यत महाबलम् ॥	013c  
कूपपीनाहवेलायामपश्यत महागजम् ॥	014ac  
षड्वक्त्रं कृष्णशबलं द्विषट्कपदचारिणम् ।	015a  
क्रमेण परिसर्पन्तं वल्लीवृक्षसमावृतम् ॥	015c  
तस्य शाखाप्रशाखासु वृक्षशाखावलम्बिनः ।	016a  
नानारूपा मधुकरा घोररूपा भयावहाः ॥	016c  
आसते मधु संवृत्य पूर्वमेव निकेतजाः ।	017a  
भूयोभूयः समीहन्ते मधूनि भरतर्षभ ॥	017c  
स्वादनीयानि भूतानां यैर्बालो न वितृप्यते ।	018a  
तेषां मधूनां बहुधा धारा प्रस्रवते तदा ॥	018c  
आलम्बमानः स पुमान्धारां पिबति सर्वदा ।	019a  
न चास्य तृष्णा विरता पिबमानस्य सङ्कटे ॥	019c  
अभीप्सति च तां नित्यमतृप्तः स पुनः पुनः ।	020a  
न चास्य जीविते राजन्निर्वेदः समजायत ॥	020c  
तत्रैव च मनुष्यस्य जीविताशा प्रतिष्ठिता ।	021a  
कृष्णाः श्वेताश्च तं वृक्षं निकृन्तन्ति स्म मूषिकाः ॥	021c  
व्यालैश्च तद्वनं दुर्गं स्त्रिया च परमोग्रया ।	022a  
कूपाधस्ताच्च नागेन पीनाहे कुञ्जरेण च ॥	022c  
वृक्षप्रपाताच्च भयं मूषिकेभ्यश्च पञ्चमम् ।	023a  
मधुलोभान्मधुकरैः षष्ठमाहुर्महद्भयम् ॥	023c  
एवं स वसते तत्र क्षिप्तः संसारसागरे ।	024a  
न चैव जीविताशायां निर्वेदमुपगच्छति ॥ 	024c  

इति श्रीमन्महाभारते स्त्रीपर्वणि जलप्रदानिकपर्वणि पञ्चमोऽध्यायः ॥ 5 ॥
