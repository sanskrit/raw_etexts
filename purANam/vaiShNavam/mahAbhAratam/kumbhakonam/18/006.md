भारतश्रवणविध्यध्यायः ।

जनमेजय उवाच ।	001  
भगवन्केन विधिना श्रोतव्यं भारतं बुधैः ।	001a  
फलं किं के च देवाश्च पूज्या वै पारणेष्विह ॥	001c  
देयं समाप्ते भगवन्किं च पर्वणिपर्वणि ।	002a  
वाचकः कीदृशश्चात्र एष्टव्यस्तद्ब्रवीहि मे ॥	002c  
वैशम्पायन उवाच ।	003  
शृणु राजन्विधिमिमं फलं यच्चापि भारतात् ।	003a  
श्रुताद्भवति राजेन्द्र यत्त्वं मामनुपृच्छसि ॥	003c  
दिवि देवा महीपाल क्रीडार्थमवनिं गताः ।	004a  
कृत्वा कार्यमिदं चैव ततश्च दिवमागताः ॥	004c  
हन्त यत्ते प्रवक्ष्यामि तच्छृणुष्व समाहितः ।	005a  
ऋषीणां देवतानां च सम्भवं वसुधातले ॥	005c  
अत्र रुद्रास्तथा साध्या विश्वेदेवाश्च शाश्वताः ।	006a  
आदित्याश्चाश्विनौ देवौ लोकपाला महर्षयः ॥	006c  
गुह्यकाश्च सगन्धर्वा नागा विद्याधरास्तथा ।	007a  
सिद्धा धर्मः स्वयम्भूश्च मुनिः कात्यायनो वरः ॥	007c  
गिरयः सागरा नद्यस्तथैवाप्सरसां गणाः ।	008a  
ग्रहाः संवत्सराश्चैव अयनान्यृतवस्तथा ॥	008c  
स्थावरं जङ्गमं चैव जगत्सर्वं सुरासुरम् ।	009a  
भातरे भरतश्रेष्ठ एकस्थमिह दृश्यते ॥	009c  
तेषां श्रुत्वा प्रतिष्ठानं नामकर्मानुकीर्तनात् ।	010a  
कृत्वाऽपि पातकं घोरं सद्यो मुच्येत मानवः ॥	010c  
इतिहासमिमं श्रुत्वा यथावदनुपूर्वशः ।	011a  
संयतात्मा शुचिर्भूत्वा पारं गत्वा च भारते ॥	011c  
तेषां श्राद्धानि देयानि श्रुत्वा भारत भारतम् ।	012a  
ब्राह्मणेभ्यो यथाशक्त्या भक्त्या च भरतर्षभ ॥	012c  
महादानानि देयानि रत्नानि विविधानि च ।	013a  
गावः कांस्योपदोहाश्च कन्याश्चैव स्वलङ्कृताः ॥	013c  
सर्वकामगुणोपेता यानानि विविधानि च ।	014a  
भवनानि विचित्राणि भूमिर्वासांसि काञ्चनम् ॥	014c  
वाहनानि च देयानि हया मत्ताश्च वारणाः ।	015a  
शयनं शिबिकाश्चैव स्यन्दनाश्च स्वलङ्कृताः ॥	015c  
यद्यद्गृहे वरं किञ्चिद्यद्यदस्ति महद्वसु ।	016a  
तत्तद्देयं द्विजातिभ्य आत्मा दाराश्च सूनवः ॥	016c  
श्रद्धया परया युक्तं क्रमशस्तस्य पारगः ।	017a  
शक्तितः सुमना हृष्टः शुश्रूषुरविकल्पकः ॥	017c  
सत्यार्जवरतो दान्तः शुचिः शौचसमन्वितः ।	018a  
श्रद्धधानो जितक्रोधो यथा सिद्ध्यति तच्छृणु ॥	018c  
शुचिः शीलान्विताचारः शुक्लवासा जितेन्द्रियः ।	019a  
संस्कृतः सर्वशास्त्रज्ञः श्रद्दधानोऽनसूयकः ॥	019c  
रूपवान्सुभगो दान्तः सत्यवादी जितेन्द्रियः ।	020a  
दानमानगृहीतश्च कार्यो भवति वाचकः ॥	020c  
अविलम्बमनायस्तमद्रुतं धीरमूर्जितम् ।	021a  
असंसक्ताक्षरपदं स्वरभावसमन्वितम् ॥	021c  
त्रिषष्टिवर्णसंयुक्तमष्टस्थानसमीरितम् ।	022a  
वाचयेद्वाचकः स्वस्थः स्वासीनः सुसमाहितः ॥	022c  
नारायणं नमस्कृत्य नरं चैव नरोत्तमम् ।	023a  
देवीं सरस्वतीं(व्यासं) चैव ततो जयमुदीरयेत् ॥	023c  
ईदृशाद्वाचकाद्राजञ्श्रुत्वा भारत भारतम् ।	024a  
नियमस्थः शुचिः श्रोता शृण्वन्स फलमश्नुते ॥	024c  
पारणं प्रथमं प्राप्य द्विजान्कामैश्च तर्पयन् ।	025a  
आग्निष्टोमस्य यज्ञस्य फलं वै लभते नरः ॥	025c  
अप्सरोगणसङ्कीर्णं विमानं लभते महत् ।	026a  
प्रहृष्टः स तु देवैश्च दिवं याति समाहितः ॥	026c  
द्वितीयं पारणं प्राप्य सोऽतिरात्रफलं लभेत् ।	027a  
सर्वरत्नमयं दिव्यं विमानमधिरोहति ॥	027c  
दिव्यमाल्याम्बरधरो दिव्यगन्धविभूषितः ।	028a  
दिव्याङ्गदधरो नित्यं देवलोके महीयते ॥	028c  
तृतीयं पारणं प्राप्य द्वादशाहफलं लभेत् ।	029a  
वसत्यमरसङ्काशो वर्षाण्ययुतशो दिवि ॥	029c  
चतुर्थे वाजपेयस्य पञ्चमे द्विगुणं फलम् ।	030a  
उदितादित्यसङ्काशं ज्वलन्तमनलोपमम् ॥	030c  
विमानं विबुधैः सार्धमारुह्य दिवि गच्छति ।	031a  
वर्षायुतानि भवने शक्रस्य दिवि मोदते ॥	031c  
षष्ठे द्विगुणमस्तीति सप्तमे त्रिगुणं फलम् ।	032a  
कैलासशिखराकारं वैदूर्यमणिवेदिकम् ॥	032c  
परिक्षिप्तं च बहुधा मणिविद्रुमभूषितम् ।	033a  
विमानं समधिष्ठाय कामगं साप्सरोगणम् ॥	033c  
सर्वाँल्लोकान्विचरते द्वितीय इव भास्करः ।	034a  
अष्टमे राजसूयस्य पारणे लभते फलम् ॥	034c  
चन्द्रोदयनिभं रम्यं विमानमधिरोहति ।	035a  
चन्द्ररश्मिप्रतीकाशैर्हयैर्युक्तं मनोजवैः ॥	035c  
सेव्यमानो वरस्त्रीणां चन्द्रात्कान्ततरैर्मुखैः ।	036a  
मेखलानां निनादेन नूपुराणां च निःस्वनैः ॥	036c  
अङ्के परमनारीणां सुखसुप्तो विबुध्यते ।	037a  
नवमे क्रतुराजस्य वाजिमेधस्य भारत ॥	037c  
काञ्चनस्तम्भनिर्यूहवैदूर्यकृतवेदिकम् ।	038a  
जाम्बूनदमयैर्दिव्यैर्गवाक्षैः सर्वतो वृतम् ॥	038c  
सेवितं चाप्सरःसङ्घैर्गन्धर्वैर्दिविचारिभिः ।	039a  
विमानं समधिष्ठाय श्रिया परमया ज्वलन् ॥	039c  
दिव्यमाल्याम्बरधरो दिव्यचन्दनरूषितः ।	040a  
मोदते दैवतैः सार्धं दिवि देव इवापरः ॥	040c  
दशमं पारणं प्राप्य द्विजातीनभिवन्द्य च ।	041a  
किङ्किणीजालनिर्घोषं पताकाध्वजशोभितम् ॥	041c  
रत्नवेदिकसम्बाधं वैदूर्यमणितोरणम् ।	042a  
हेमजालपरिक्षिप्तं प्रवालवलभीमुखम् ॥	042c  
गन्धर्वैर्गीतकुशलैरप्सरोभिश्च शोभितम् ।	043a  
विमानं सुकृतावासं सुखेनैवोपपद्यते ॥	043c  
मुकुटेनाग्निवर्णेन जाम्बूनदविभूषिणा ।	044a  
दिव्यचन्दनदिग्धाङ्गो दिव्यमाल्यविभूषितः ॥	044c  
दिव्याँल्लोकान्विचरति दिव्यैर्भोगैः समन्वितः ।	045a  
विबुधानां प्रसादेन श्रिया परमया युतः ॥	045c  
अथ वर्षगणानेवं स्वर्गलोके महीयते ।	046a  
ततो गन्धर्वसहितः सहस्राण्येकविंशतिम् ॥	046c  
पुरन्दरपुरे रम्ये शक्रेण सह मोदते ।	047a  
दिव्ययानविमानेषु लोकेषु विविधेषु च ॥	047c  
दिव्यनारीगणाकीर्णो निवसत्यमरो यथा ।	048a  
ततः सूर्यस्य भवने चन्द्रस्य भवने तथा ॥	048c  
शिवस्य भवने राजन्विष्णोर्याति सलोकताम् ।	049a  
एवमेतन्महाराज नात्र कार्या विचारणा ।	049c  
श्रद्दधानेन वै भाव्यमेवमाह गुरुर्मम ।	050a  
वाचकस्य तु दातव्यं मनसा यद्यदिच्छति ॥	050c  
हस्त्यश्वरथयानानि वाहनानि विशेषतः ।	051a  
कटके कुण्डले चैव ब्रह्मसूत्रं तथा परम् ॥	051c  
वस्त्रं चैव विचित्रं च गन्धं चैव विशेषतः ।	052a  
देववत्पूजयेत्तं तु विष्णुलोकमवाप्नुयात् ॥	052c  
अतः परं प्रवक्ष्यामि यानि देयानि भारते ।	053a  
वाच्यमाने तु विप्रेभ्यो राजन्पर्वणिपर्वणि ॥	053c  
जातिं देशं च सत्यं च माहात्म्यं भरतर्षभ ।	054a  
धर्मं वृत्तिं च विज्ञाय क्षत्रियाणां नराधिप ॥	054c  
स्वस्ति वाच्य द्विजानादौ ततः कार्ये प्रवर्तिते ।	055a  
समाप्ते पर्वणि ततः स्वशक्त्या पूजयेद्द्विजान् ॥	055c  
आदौ तु वाचकं चैव वस्त्रगन्धसमन्वितम् ।	056a  
विधिवद्भोजयेद्राजन्मधुपायसमुत्तमम् ॥	056c  
ततो मूलफलप्रायं पायसं मधुसर्पिषा ।	057a  
आस्तीके भोजयेद्राजन्दद्याच्चैव गुडौदनम् ॥	057c  
अपूपैश्चैव पूपैश्च मोदकैश्च समन्वितम् ।	058a  
सभापर्वणि राजेन्द्र हविष्यं भोजयेद्द्विजान् ॥	058c  
आरण्यके मूलफलैस्तर्पयेत्तु द्विजोत्तमान् ।	059a  
अरणीपर्व चासाद्य जलकुम्भान्प्रदापयेत् ॥	059c  
तर्पणानि च मुख्यानि वन्यमूलफलानि च ।	060a  
सर्वकामगुणोपेतं विप्रेभ्योऽन्नं प्रदापयेत् ॥	060c  
विराटपर्वणि तथा वासांसि विविधानि च ।	061a  
उद्योगे भरतश्रेष्ठ सर्वकामगुणान्वितम् ॥	061c  
भोजनं भोजयेद्विप्रान्गन्धमाल्यैरलङ्कृतान् ।	062a  
भीष्मपर्वणि राजेन्द्र दत्त्वा यानमनुत्तमम् ॥	062c  
ततः सर्वगुणोपेतमन्नं दद्यात्सुसंस्कृतम् ।	063a  
द्रोणपर्वणि विप्रेभ्यो भोजनं परमार्चितम् ॥	063c  
शराश्च देया राजेन्द्र चापान्यसिवरास्तथा ।	064a  
कर्णपर्वण्यपि तथा भोजनं सार्वकामिकम् ॥	064c  
विप्रेभ्यः संस्कृतं सम्यग्दद्यात्संयतमानसः ।	065a  
शल्यपर्वणि राजेन्द्र मोदकैः सगुडौदनैः ॥	065c  
अपूपैस्तर्पणैश्चैव सर्वमन्नं प्रदापयेत् ।	066a  
गदापर्वण्यपि तथा मुद्गमिश्रं प्रदापयेत् ॥	066c  
स्त्रीपर्वणि तथा रत्नैस्तर्पयेत्तु द्विजोत्तमान् ।	067a  
घृतौदनं पुरस्ताच्च ऐषीके दापयेत्पुनः ॥	067c  
ततः सर्वगुणोपेतमन्नं दद्यात्सुसंस्कृतम् ।	068a  
शान्तिपर्वण्यपि तथा हविष्यं भोजयेद्द्विजान् ॥	068c  
आश्वमेधिकमासाद्य भोजनं सार्वकामिकम् ।	069a  
तथाऽऽश्रमनिवासे तु हविष्यं भोजयेद्द्विजान् ॥	069c  
मौसले सार्वगुणिकं गन्धमाल्यानुलेपनम् ।	070a  
महाप्रास्थानिके तद्वत्सर्वकामगुणान्वितम् ॥	070c  
स्वर्गपर्वण्यपि तथा हविष्यं भोजयेद्द्विजान् ।	071a  
हरिवंशसमाप्तौ तु सहस्रं भोजयेद्द्विजान् ॥	071c  
गामेकां निष्कसंयुक्तां ब्राह्मणाय निवेदयेत् ।	072a  
तदर्धेनापि दातव्या दरिद्रेणापि पार्थिव ॥	072c  
प्रतिपर्वसमाप्तौ तु पुस्तकं वै विचक्षणः ।	073a  
सुवर्णेन च संयुक्तं वाचकाय निवेदयेत् ॥	073c  
हरिवंशे पर्वणि च पायसं तत्र भोजयेत् ।	074a  
पारणेपारणे राजन्यथावद्भरतर्षभ ॥	074c  
समाप्य सर्वाः प्रयतः संहिताः शास्त्रकोविदः ।	075a  
शुभे देशे निवेश्याथ क्षौमवस्त्राभिसंवृताः ॥	075c  
शुक्लाम्बरधरः स्रग्वी सुचिर्भूत्वा स्वलङ्कृतः ।	076a  
अर्चयेत् यथान्यायं गन्धमाल्यैः पृथक्पृथक् ।	076c  
संहितापुस्तकान्राजन्प्रयतः सुसमाहितः ।	077a  
भक्ष्यैर्माल्यैस्च पेयैश्च कामैश्च विविधैः शुभैः ॥	077c  
हिरण्यं च सुवर्णं च दक्षिणामथ दापयेत् ।	078a  
सर्वत्र त्रिपलं स्वर्णं दातव्यं प्रयतात्मना ॥	078c  
तदर्धं पादशेषं वा वित्तशाठ्यविवर्जितम् ।	079a  
यद्यदेवात्मनोऽभीष्टं तत्तद्देयं द्विजातये ॥	079c  
सर्वथा तोषयेद्भक्त्या वाचकं गुरुमात्मनः ।	080a  
देवताः कीर्तयेत्सर्वा नरनारायणौ तथा ॥	080c  
ततो गन्धैश्च माल्यैश्च स्वलङ्कृत्य द्विजोत्तमान् ।	081a  
तर्पयेद्विविधैः कानैर्दानैश्चोच्चावचैस्तथा ॥	081c  
अतिरात्रस्य यज्ञस्य फलं प्राप्नोति मानवः ।	082a  
प्राप्नुयाच्च क्रतुफलं तथा पर्वणिपर्वणि ॥	082c  
वाचको भरतश्रेष्ठ व्यक्ताक्षरपदस्वरः ।	083a  
भविष्यं श्रावयेद्विद्वाञ्भारतं भरतर्षभ ॥	083c  
भुक्तवत्सु द्विजेन्द्रेषु यथावत्सम्प्रदापयेत् ।	084a  
वाचकं भरतश्रेष्ठ भोजयित्वा स्वलङ्कृतम् ॥	084c  
वाचके परितुष्टे तु शुभा प्रीतिरनुत्तमा ।	085a  
ब्राह्मणेषु तु तुष्टेषु प्रसन्नाः सर्वदेवताः ॥	085c  
ततो हि वरणं कार्यं द्विजानां भरतर्षभ ।	086a  
सर्वकामैर्यथान्यायं साधुभिश्च पृथग्विधैः ॥	086c  
इत्येष विधिरुद्दिष्टो मया ते द्विपदांवर ।	087a  
श्रद्दधानेन वै भाव्यं यन्मां त्वं परिपृच्छसि ॥	087c  
भारतश्रवणे राजन्पारणे च नृपोत्तम ।	088a  
सदा यत्नवता भाव्यं श्रेयस्तु परमिच्छता ॥	088c  
भारतं शृणुयान्नित्यं भारतं परिकीर्तयेत् ।	089a  
भारतं भवने यस्य तस्य हस्तगतो जयः ॥	089c  
भारतं परमं पुण्यं भारते विविधाः कथाः ।	090a  
भारतं सेव्यते देवैर्भारतं परमं पदम् ॥	090c  
भारतं सर्वशास्त्राणामुत्तमं भरतर्षभ ।	091a  
भारतात्प्राप्यते मोक्षस्तत्त्वमेतद्ब्रवीमि तत् ॥	091c  
महाभारतमाख्यानं क्षितिं गां च सरस्वतीम् ।	092a  
ब्राह्मणान्केशवं चैव कीर्तयन्नावसीदति ॥	092c  
वेदे रामायणे पुण्ये भारते भरतर्षभ ।	093a  
आदौ चान्ते च मध्ये च हरिः सर्वत्र गीयते ॥	093c  
यत्र विष्णुकथा दिव्याः श्रुतयश्च सनातनाः ।	094a  
तच्छ्रोतव्यं मनुष्येण परं पदमिहेच्छता ॥	094c  
एतत्पवित्रं परममेतद्धर्मनिदर्शनम् ।	095a  
एतत्सर्वगुणोपेतं श्रोतव्यं भूतिमिच्छता ॥	095c  
कायिकं वाचिकं चैव मनसा समुपार्जितम् ।	096a  
तत्सर्वं नाशमायाति तमः सूर्योदये यथा ॥	096c  
अष्टादशपुराणानां श्रवणाद्यत्फलं भवेत् ।	097a  
तत्फलं समवाप्नोति वैष्णवो नात्र संशयः ॥	097c  
स्त्रियश्च पुरुषाश्चैव वैष्णवं पदमाप्नुयुः ।	098a  
स्त्रीभिश्च पुत्रकामाभिः श्रोतव्यं वैष्णवं यशः ॥	098c  
दक्षिणा चात्र देया वै निष्कपञ्चसुवर्णकम् ।	099a  
वाचकाय यथाशक्त्या यथोक्तं फलमिच्छता ॥	099c  
स्वर्णशृङ्गीं च कपिलां सवत्सां वस्त्रसंवृताम् ।	100a  
वाचकाय च दद्याद्धि आत्मनः श्रेय इच्छता ॥	100c  
अलङ्कारं प्रदद्याच्च पाण्योर्वै भरतर्षभ ।	101a  
कर्णस्याभरणं दद्याद्धनं चैव विशेषतः ॥	101c  
भूमिदानं समादद्याद्वाचकाय नराधिप ।	102a  
भूमिदानसमं दानं न भूतं भविष्यति ॥	102c  
शृणोति श्रावयेद्वाऽपि सततं चैव यो नरः ।	103a  
सर्वपापविनिर्मुक्तो वैष्णवं पदमाप्नुयात् ॥	103c  
पितॄनुद्धरते सर्वानेकादशसमुद्भवान् ।	104a  
आत्मानं ससुतं चैव स्त्रियं च भरतर्षभ ॥	104c  
दशांशश्चैव होमोऽपि कर्तव्योऽत्र नराधिप ।	105a  
इदं मया तवाग्रे च प्रोक्तं सर्वं नरर्षभ ॥ ॥	105c  

इति श्रीमन्महाभारते शतसाहस्र्यां संहितायां वैयासिक्यां हरिवंशोक्तभारतश्रवणविधावध्यायः ॥ स्वर्गारोहणपर्व सम्पूर्णम् ॥ 18 ॥ श्रीमन्महाभारतं सम्पूर्णम् ॥ 
इदं स्वर्गारोहणपर्व कुम्भघोणस्थेन टी.आर्.कृष्णाचार्येण टी.आर्.व्यासाचार्येण च मुम्बय्यां निर्णयसागरमुद्रायन्त्रे मुद्रापितम् । शकाब्दाः 1832 सन 1910.
अनेन मुद्रणेन श्रीमद्धनुमद्भीममध्वान्तर्गतरामकृष्णवेदव्यासात्मकलक्ष्मीहयग्रीवः प्रीयताम् ।

18-6-* यद्यप्ययध्यायो दाक्षिणात्यकोशेषु क्वापि न दृश्यते तथापि "भगवन्नित्यादिः फलाध्यायो व्यासेन हरिवंशान्ते उक्तः अत्र श्रोतृप्ररोचनार्थमुक्त" इति नीलकण्ठीयव्याख्यानोक्तप्रयोजनायैवास्माभिरपीह स्थापितः ॥
