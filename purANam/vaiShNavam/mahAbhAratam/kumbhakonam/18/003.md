अध्यायः 003

तत्रैवावस्थानपरीक्षया परितुष्टेषु यमेन्द्रादिषु युधिष्ठिरसमीपमुपागतेषु तद्दृष्टपूर्वनरकादीनां क्षणेनान्तर्धानम् ॥ 1 ॥ धर्मेण युधिष्ठिरं प्रति सप्रशंसनं तद्दृष्टनरकस्य परीक्षणायेन्द्रमायासृष्टत्वकथनम् । 2 ॥ ततो युधिष्ठिरेण गङ्गायामवागाहनान्मानुषशरीरपरित्यागपूर्वकं दिव्यशरीरपरिग्रहणेन महर्ष्यादिभिः स्तूयमानेन सता सहदेवैर्भ्रात्राद्यधिष्ठितदिव्यस्थानगमनम् ॥ 3 ॥

वैशम्पायन उवाच ।	001  
स्थिते मुहूर्तं पार्थे तु धर्मराजे युधिष्ठिरे ।	001a  
आजग्मुस्तत्र कौरव्य देवाः शक्रपुरोगमाः ॥	001c  
स च विग्रहवान्धर्मो राजानं सम्परीक्ष्य तम् ।	002a  
तत्राजगाम यत्रासौ कुरुराजो युधिष्ठिरः ॥	002c  
तेषु भासुरदेहेषु पुण्याभिजनकर्मसु ।	003a  
समागतेषु देवेषु व्यगमत्तत्तमो नृप ॥	003c  
नादृश्यन्त च तास्तत्र यातनाः पापकर्मणाम् ।	004a  
नदी वैतरणी चैव कूटशाल्मलिना सह ॥	004c  
लोहकुम्भ्यः शिलाश्चैव नादृश्यन्त भयानकाः ।	005a  
विकृतानि शरीराणि यानि तत्र समन्ततः ॥	005c  
ददर्श राजा कौरव्यस्तान्सर्वान्सुमहाप्रभान् ॥	006ac  
ततो वायुः सुखस्पर्शः पुण्यगन्धवहः शुचिः ।	007a  
ववौ देवसमीपस्थः शीतलोऽतीव भारत ॥	007c  
मरुतः सह शक्रेण वसवश्चाश्विनौ सह ।	008a  
साध्या रुद्रास्तथाऽऽदित्या ये चान्येऽपि दिवौकसः ।	008c  
सर्वे तत्र समाजग्मुः सिद्धाश्च परमर्षयः ।	009a  
यत्र राजा महातेजा धर्मपुत्रः स्थितोऽभवत् ॥	009c  
ततः शक्रः सुरपतिः श्रिया परमया युतः ।	010a  
युधिष्ठिरमुवाचेदं सान्त्वपूर्वमिदं वचः ॥	010c  
युधिष्ठिर महाबाहो प्रीता देवगणास्त्वया ।	011a  
एह्येहि पुरुषव्याघ्र कृतमेतावता विभो ॥	011c  
सिद्धिः प्राप्ता महाबाहो लोकाश्चाप्यक्षयास्तव ।	012a  
भ्रातॄणां सुहृदां चैव गतिर्नित्या सुपूजिता ॥	012c  
न च मन्युस्त्वया कार्यः शृणु चेदं वचो मम ।	013a  
अवश्यं नरकस्तात द्रष्टव्यः सर्वराजभिः ॥	013c  
शुभानामशुभानां च द्वौ राशी पुरुषर्षभ ।	014a  
यः पूर्वं सुकृतं भुङ्क्ते पश्चान्निरयमेति सः ॥	014c  
पूर्वं नरकभाग्यस्तु पश्चात्स्वर्गमुपैति सः ।	015a  
भूयिष्ठं पापकर्मा यः स पूर्वं स्वर्गमश्नुते ॥	015c  
\'भूयिष्ठशुभकर्मा त्वमल्पजिह्मतयाऽच्युत ।\'	016a  
तेन त्वमेवं गमितो मया श्रेयोऽर्थिना नृप ॥	016c  
व्याजेन हि त्वया द्रोण उपचीर्णः सुतं प्रति ।	017a  
व्याजेनैव ततो राजन्दर्शितो नरकस्तव ॥	017c  
यथैव त्वं तथा भीमस्तथा पार्थो यमौ तथा ।	018a  
द्रौपदी च तथा कृष्णा व्याजेन नरकं गताः ।	018c  
आगच्छ नरशार्दूल मुक्तास्ते चैव कल्मषात् ॥	018e  
स्वपक्ष्याश्चैव ये तुभ्यं पार्थिवा निहता रणे ।	019a  
सर्वे स्वर्गमनुप्राप्तास्तान्पश्य भरतर्षभ ॥	019c  
कर्णश्चैव महेष्वासः सर्वशस्त्रभृतांवरः ।	020a  
स गतः परमां सिद्धिं यदर्थं परितप्यसे ॥	020c  
तं पश्य पुरुषव्याघ्रमादित्यतनयं विभो ।	021a  
स्वस्थानस्थं महाबाहो जहि शोकं नरर्षभ ॥	021c  
भ्रातॄन्पुत्रांस्तथा पश्य स्वपक्ष्यांश्चैव पार्थिवान् ।	022a  
स्वंस्वं स्थानमनुप्राप्तान्व्येतु ते मानसो ज्वरः ॥	022c  
कृच्छ्रं पूर्वं चानुभूय इतःप्रभृति कौरव ।	023a  
विहरस्व मया सार्धं गतशोको निरामयः ॥	023c  
कर्मणां तात पुण्यानां ज्ञानानां तपसां स्वयम् ।	024a  
दानानां च महाबाहो फलं प्राप्नुहि पार्थिवः ॥	024c  
अद्य त्वां देवगन्दर्वा दिव्याश्चाप्सरसो दिवि ।	025a  
उपसेवन्तु कल्याणं विरजोम्बरभूषणाः ॥	025c  
राजसूयजिताँल्लोकानश्वमेधाभिनिर्मितान् ।	026a  
प्राप्नुहि त्वं महाबाहो तपसश्च महाफलम् ॥	026c  
उपर्युपरि राज्ञां हि तव लोका युधिष्टिर ।	027a  
हरिश्चन्द्रमसः पार्थ येषु त्वं विहरिष्यसि ॥	027c  
मान्धाता यत्र राजर्षिर्यत्र राजा भगीरथः ।	028a  
दौष्यन्तिर्यत्र भरतस्तत्र त्वं विहरिष्यसि ॥	028c  
एषा देवनदी पुण्या पार्थ त्रैलोक्यपावनी ।	029a  
आकाशगङ्गा राजेन्द्र तत्राप्लुत्य गमिष्यसि ॥	029c  
अत्र स्नातस्य भावस्ते मानुषो विगमिष्यति ।	030a  
गतशोको निरायासो मुक्तवैरो भविष्यसि ॥	030c  
एवं ब्रुवति देवेन्द्रे कौरवेन्द्रं युधिष्ठिरम् ।	031a  
धर्मो विग्रहवान्साक्षादुवाच सुतमात्मनः ॥	031c  
भोभो राजन्महाप्राज्ञ प्रीतोऽस्मि तव पुत्रक ।	032a  
मद्भक्त्या सत्यवाक्यैश्च क्षमया च दमेन च ॥	032c  
एषा तृतीया जिज्ञासा तव राजन्कृता मया ।	033a  
न शक्यसे चालयितुं स्वभावात्पार्थ हेतुतः ॥	033c  
पूर्वं परीक्षितो हि त्वं प्रश्नाद्द्वैतवने मया ।	034a  
अरणीसहितस्यार्थे तच्च निस्तीर्णवानसि ॥	034c  
सोदर्येषु विनष्टेषु द्रौपद्या तत्र भारत ।	035a  
श्वरूपधारिणा तत्र पुनस्त्वं मे परीक्षितः ॥	035c  
इदं तृतीयं भ्रातॄणामर्थे यत्स्थातुमिच्छसि ।	036a  
विशुद्धोऽसि महाभाग सुखी विगतकल्मषः ॥	036c  
न च ते भ्रातरः पार्थ नरकार्हा विशाम्पते ।	037a  
मायैषा देवराजेन महेन्द्रेण प्रयोजिता ॥	037c  
अवश्यं नरकास्तात द्रष्टव्याः सर्वराजभिः ।	038a  
ततस्त्वया प्राप्तमिदं मुहूर्तं दुःखमुत्तमम् ॥	038c  
न सव्यसाची भीमो वा यमौ वा पुरुषर्षभौ ।	039a  
कर्णो वा सत्यवाक् शूरो नरकार्हाश्चिरं नृप ॥	039c  
न कृष्णा राजपुत्री च नरकार्हा कथञ्चन ।	040a  
एह्येहि भरतश्रेष्ठ पश्य चेमांस्त्रिलोकगान् ॥	040c  
वैशम्पायन उवाच ।	041  
एवमुक्तः स राजर्षिस्तव पूर्वपितामहः ।	041a  
जगाम सह धर्मेण सर्वैश्च त्रिदिवालयैः ॥	041c  
गङ्गां देवनदीं पुण्यां पावनीमृषिसंस्तुताम् ।	042a  
अवगाह्य ततो राजा तनुं तत्याज मानुषीम् ॥	042c  
ततो दिव्यवपुर्भूत्वा धर्मराजो युधिष्ठिरः ।	043a  
निर्वैरो गतसन्तापो जले तस्मिन्समाप्लुतः ॥	043c  
ततो ययौ वृतो देवैः कुरुराजो युधिष्ठिरः ।	044a  
धर्मेण सहितो धीमांस्तूयमानो महर्षिभिः ॥	044c  
यत्र ते पुरुषव्याघ्राः शूरा विगतमन्यवः ।	045a  
पाण्डवा धार्तराष्ट्राश्च स्वानि स्थानानि भेजिरे ॥ ॥	045c  

इति श्रीमन्महाभारते स्वर्गारोहणपर्वणि तृतीयोऽध्यायः ॥ 3 ॥

18-3-17 हतः कुञ्जर इति अश्वत्थामवधे द्रोण उपचीर्णो वञ्चितः गजवाचीशब्दो मनुष्यपरत्वेन ज्ञापित इत्युपचारच्छलेनेत्यर्थः ॥ 18-3-19 तुभ्यं तव ॥ 18-3-33 जिज्ञासा परीक्षा ॥ 18-3-35 स्वर्गाधिरोहणे द्रौपद्या सह सोदर्येषु विनष्टेयु सत्सु । श्वरूपधारिणा शुनकरूपिणा ॥ 18-3-44 यत्र ते पाण्डवास्तत्र देवैः सह ययाविति द्वयोः सम्बन्धः ॥ 
