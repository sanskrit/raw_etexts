अध्यायः 213

धर्मव्याधेन कौशिकम् प्रति पौरुषनिन्दनेन दैवप्रशंसनपूर्वकं सुकृतदुष्कृतयोः सुखदुःखहेतुताप्रतिपादनम् ॥ 1 ॥

मार्कण्डेय उवाच 	KK03-11-213-001  
धर्मव्याधस्तु निपुणं पुनरेव युधिष्ठिर ।	KK03-11-213-001a  
विप्रर्षभमुवाचेदं सर्वधर्मभृतांवर ॥	KK03-11-213-001c  
श्रुतिप्रमाणो धर्मोऽयमिति वृद्धानुशासनम् ।	KK03-11-213-002a  
सूक्ष्मा गतिर्हि धर्मस्य बहुशाखा ह्यनन्तिका ॥	KK03-11-213-002c  
प्राणान्तिके विवाहे च वक्तव्यमनृतं भवेत् ।	KK03-11-213-003a  
अनृतेन भवेत्सत्यं सत्येनैवानृतं भवेत् ॥	KK03-11-213-003c  
यद्भूतहितमत्यन्तं तत्सत्यमिति धारणा ।	KK03-11-213-004a  
विपर्ययकृतोऽधर्मः पश्य धर्मस्य सूक्ष्मताम् ॥	KK03-11-213-004c  
यत्करोत्यशुभं कर्म शुभं वा यदि सत्तम ।	KK03-11-213-005a  
अवश्यं तत्समाप्नोति पुरुषो नात्र संशयः ॥	KK03-11-213-005c  
विषमां च दशां प्राप्तो देवान्गर्हति वै भृशम् ।	KK03-11-213-006a  
आत्मृनः कर्मदोषेण न विजानात्यपण्डितः ॥	KK03-11-213-006c  
मूढो नैकृतिकश्चापि चपलश्च द्विजोत्तम ।	KK03-11-213-007a  
\'न शुभं कर्म बध्नाति पुरुषं पापनिश्चयम्\' ॥	KK03-11-213-007c  
सुखदुःखविपर्यासो यदा समुपपद्यते ।	KK03-11-213-008a  
नैनं प्रज्ञा सुनीतं वा त्रायते नैव पौरुषम् ॥	KK03-11-213-008c  
यो यमिच्छेद्यथा कामं तं तं कामं स आप्नुयात् ।	KK03-11-213-009a  
यदि स्यादपराधीनं पौरुषस्य क्रियाफलम् ॥	KK03-11-213-009c  
संयताश्चापि दक्षाश्च मतिमन्तश्च मानवाः ।	KK03-11-213-010a  
दृश्यन्ते निष्फलाः सन्तः प्रहीणाः सर्वकर्मभिः ॥	KK03-11-213-010c  
भूतानामपरः कश्चिद्धिंसायां सततोत्थितः ।	KK03-11-213-011a  
वञ्चनायां च लोकस्य स सुखेनैव युज्यते ॥	KK03-11-213-011c  
अचेष्टमपि चासीनं श्रीः कञ्चिदुपतिष्ठति ।	KK03-11-213-012a  
कश्चित्कर्माणि कुर्वन्हि न प्राप्यमधिगच्छति ॥	KK03-11-213-012c  
देवानिष्ट्वा तपस्तप्त्वा कृपणैः पुत्रगृध्नुभिः ।	KK03-11-213-013a  
दशमासधृता गर्भा जायन्ते कुलपांसनाः ॥	KK03-11-213-013c  
अपरे धनधान्यैश्च भोगैश्च पितृसञ्चितैः ।	KK03-11-213-014a  
विपुलैरभिजायन्ते लब्धास्तैरेव मङ्गलैः ॥	KK03-11-213-014c  
\'न देहजा मनुष्याणां व्याधयो द्विजसत्तम\' ।	KK03-11-213-015a  
कर्मजा हि मनुष्याणां रोगा नास्त्यत्र संशयः ॥	KK03-11-213-015c  
आधिभिश्चैव बाध्यन्ते व्यालैः क्षुद्रमृगा इव ।	KK03-11-213-016a  
ते चापि कुशलैर्वैद्यैर्निपुणैः सम्भृतौषधैः ।	KK03-11-213-016c  
व्याधयो विनिवार्यन्ते मृगा व्याधैरिव द्विज ॥	KK03-11-213-016e  
येषामस्ति च भोक्तव्यं ग्रहणीरोगपीडिताः ।	KK03-11-213-017a  
न शक्नुवन्ति ते भोक्तुं चेष्टितं पूर्वकर्मया ॥	KK03-11-213-017c  
अपरे बाहुबलिनः क्लिश्यन्ति बहवो जनाः ।	KK03-11-213-018a  
दुःखेन चाधिगच्छनति भोजनं द्विजसत्तम ॥	KK03-11-213-018c  
इति लोकमनाक्रन्दं देहशङ्कापरिप्लुतम् ।	KK03-11-213-019a  
स्रोतसाऽसकृदाक्षिप्तं ह्रियमाणं बलीयसा ॥	KK03-11-213-019c  
न म्रियेयुर्न जीर्येयुः सर्वे स्युः सर्वकामिकाः ।	KK03-11-213-020a  
नाप्रियं प्रतिपश्येयुर्विधिश्च यदि नो भवेत् ॥	KK03-11-213-020c  
उपर्युपरि लोकस्य सर्वो गन्तुं समीहते ।	KK03-11-213-021a  
यतते च यथाथक्ति न च तद्वर्तते तथा ॥	KK03-11-213-021c  
बहवः सम्प्रदृश्यन्ते तुल्यनक्षत्रमङ्गलाः ।	KK03-11-213-022a  
महत्तु फलवैषम्यं दृश्यते कर्मसिद्धिषु ॥	KK03-11-213-022c  
न केचिदीशते ब्रह्मन्स्वयङ्ग्राह्यस्य सत्तम ।	KK03-11-213-023a  
कर्मणां प्राकृतानां वै इह सिद्धिः प्रदृश्यते ॥	KK03-11-213-023c  
तथा श्रुतिरियं ब्रह्मञ्जीवः किल सनातनः ।	KK03-11-213-024a  
शरीरमध्रुवं लोके सर्वेषां प्राणिनामिह ॥	KK03-11-213-024c  
वध्यमाने शरीरे तु देहनाशो भवत्युत ।	KK03-11-213-025a  
जीवः सङ्क्रमतेऽन्यत्र कर्मबन्धनिबन्धनः ॥	KK03-11-213-025c  
ब्राह्मण उवाच 	KK03-11-213-026  
कथं धर्मविदांश्रेष्ठ जीवो भवति शाश्वतः ।	KK03-11-213-026a  
एतदिच्छाम्यहं ज्ञातुं तत्त्वेन वदतांवर ॥	KK03-11-213-026c  
व्याध उवाच 	KK03-11-213-027  
न जीवनाशोस्ति हि देहभेदे मिथ्यैतदाहुर्म्रियतीति मूढाः ।	KK03-11-213-027a  
जीवस्तु देहान्तरितः प्रयाति दशार्धतैवास्य शरीरभेदः ॥	KK03-11-213-027c  
अन्यो हि नाश्नाति कृतं हि कर्म मनुष्यलोके मनुजस्य कश्चित् ।	KK03-11-213-028a  
यत्तेन किञ्चिद्धि कृतंहि कर्म तदश्नुते नास्ति कृतस्य नाशः ॥	KK03-11-213-028c  
सुपुण्यशीला हि भवन्ति पुण्या नराधमाः पापकृतो भवन्ति ।	KK03-11-213-029a  
नरोऽनुयातस्त्विह कर्मभिः स्वैस्ततः समुत्पद्यति भावितस्तैः ॥	KK03-11-213-029c  
ब्राह्मण उवाच 	KK03-11-213-030  
कथं सम्भवते योनौ कथं वा पुण्यपापयोः ।	KK03-11-213-030a  
जातीः पुण्या ह्यपुण्याश्च कथं गच्छति सत्तम ॥	KK03-11-213-030c  
व्याध उवाच 	KK03-11-213-031  
गर्भाधानसमायुक्तं कर्मेदं सम्प्रदृश्यते ।	KK03-11-213-031a  
समासेन तु ते क्षिप्रं प्रवक्ष्यामि द्विजोत्तम ॥	KK03-11-213-031c  
यथा सम्भृतसम्भारः पुनरेव प्रजायते ।	KK03-11-213-032a  
शुभकृच्छुभयोनीषु पापकृत्पापयोनिषु ॥	KK03-11-213-032c  
शुभैः प्रयोगैर्देवत्वं व्यामिश्रैर्मानुषो भवेत् ।	KK03-11-213-033a  
मोहनीयैर्वियोनीषु त्वधोगामी च किल्बिषैः ॥	KK03-11-213-033c  
जातिमृत्युजरादुःखैः सततं समभिद्रुतः ।	KK03-11-213-034a  
संसारे पच्यमानश्च दोषैरात्मकृतैर्नरः ॥	KK03-11-213-034c  
तिर्यग्योनिसहस्राणि गत्वा नरकमेव च ।	KK03-11-213-035a  
जीवाः सम्परिवर्तन्ते कर्मबन्धनिबन्धनाः ॥	KK03-11-213-035c  
जन्तुस्तु कर्मभिस्तैस्तैः स्वकृतैः प्रेत्य दुःखितः ।	KK03-11-213-036a  
तद्दुःखप्रतिघातार्थमपुण्यां योनिमाप्नुते ॥	KK03-11-213-036c  
ततः कर्म समादत्ते पुनरन्यन्नवं बहु ।	KK03-11-213-037a  
पच्यते तु पुनस्तेन भुक्त्वाऽपथ्यमिवातुरः ॥	KK03-11-213-037c  
अजस्रमेव दुःखार्तोऽदुःखितः सुखिसञ्ज्ञितः ।	KK03-11-213-038a  
ततो निवृत्तबन्धत्वात्कर्मणामुदयादपि ॥	KK03-11-213-038c  
परिक्रामति संसारे चक्रवद्बहुवेदनः ।	KK03-11-213-039a  
स चेन्निवृत्तबन्धस्तु विशुद्धश्चापि कर्मभिः ॥	KK03-11-213-039c  
तपोयोगसमारम्भं कुरुते द्विजसत्तम ।	KK03-11-213-040a  
कर्मभिर्बहुभिश्चापि लोकानश्नाति मानवः ॥	KK03-11-213-040c  
[स चेन्निवृत्तबन्धस्तु विशुद्धश्चापि कर्मभिः ।]	KK03-11-213-041a  
प्राप्नोति सुकृताँल्लोकान्यत्र गत्वा न शोचति ॥	KK03-11-213-041c  
पापं कुर्वन्पुण्यवृत्तः पुण्यस्यान्तं न गच्छति ।	KK03-11-213-042a  
\'पुण्यं कुर्वन्पुण्यवृत्तः पुण्यस्यान्तं न गच्छति\' ।	KK03-11-213-042c  
तस्मात्पुण्यं यतेत्कर्तुं वर्जयीत च पापकम् ॥	KK03-11-213-042e  
अनसूयुः कृतज्ञश्च कल्याणान्येव सेवते ।	KK03-11-213-043a  
सुखानि धर्ममर्थं च स्वर्गं च लभते नरः ॥	KK03-11-213-043c  
संस्कृतस्य च दान्तस्य नियतस्य यतात्मनः ।	KK03-11-213-044a  
प्राज्ञस्यानन्तरा वृत्तिरिह लोके परत्र च ॥	KK03-11-213-044c  
सतां धर्मेण वर्तेत क्रियां शिष्टवदाचरेत् ।	KK03-11-213-045a  
असङ्क्लेशेन लोकस्य वृत्तिं लिप्सेत वै द्विजः ॥	KK03-11-213-045c  
सन्ति ह्यागमविज्ञानाः शिष्टाः शास्त्रे विचक्षणाः ।	KK03-11-213-046a  
स्वधर्मेण क्रिया लोके कुर्वाणास्ते ह्यसङ्कराः ॥	KK03-11-213-046c  
प्राज्ञो धर्मेण रमते धर्मं चैवोपजीवति ।	KK03-11-213-047a  
तस्माद्धर्मादवाप्तेन धनेन द्विजसत्तम ॥	KK03-11-213-047c  
तस्यैव सिञ्चते मूलं गुणान्पश्यति यत्र वै ।	KK03-11-213-048a  
धर्मात्मा भवति ह्येवं चित्तं चास्य प्रसीदति ।	KK03-11-213-048c  
स मित्रजनसन्तुष्ट इह प्रेत्य च नन्दति ॥	KK03-11-213-048e  
शब्दं स्पर्शं तथा रूपं गन्धानिष्टांश्च सत्तम ।	KK03-11-213-049a  
प्रभुत्वं लभते चापि धर्मस्यैतत्फलं विदुः ॥	KK03-11-213-049c  
धर्मस्य च पलं लब्ध्वा न तुष्यति महाद्विज ।	KK03-11-213-050a  
अतुष्यमाणो निर्वेदमादत्ते ज्ञानचक्षुषा ॥	KK03-11-213-050c  
प्रज्ञाचक्षुर्नर इह दोषं नैवानुरुध्यते ।	KK03-11-213-051a  
विरज्यते यथाकामं न च धर्मं विमुञ्चति ॥	KK03-11-213-051c  
फलत्यागे च यतते दृष्ट्वा लोकं क्रियात्मकम् ।	KK03-11-213-052a  
ततो मोक्षे प्रयतते नानुपायादुपायतः ॥	KK03-11-213-052c  
एवं निर्वेदमादत्ते पापं कर्म जहाति च ।	KK03-11-213-053a  
धार्मिकश्चापि भवति मोक्षं च लभते परम् ॥	KK03-11-213-053c  
तपो निःश्रेयसं जन्तोस्तस्य मूलं शमो दमः ।	KK03-11-213-054a  
तेन सर्वानवाप्नोति कामान्यान्मनसेच्छति ॥	KK03-11-213-054c  
इन्द्रियाणां निरोधेन सत्येन च दमेन च ।	KK03-11-213-055a  
ब्रह्मणः पदमाप्नोति यत्परं द्विजसत्तम ॥	KK03-11-213-055c  
ब्राह्मण उवाच 	KK03-11-213-056  
इन्द्रियाणीति यान्याहुः कानि तानि यतव्रत ।	KK03-11-213-056a  
निग्रहश्च कथं कार्यो निग्रहस्य च किं फलम् ॥	KK03-11-213-056c  
कथं च फलमाप्नोति तेषां धर्मभृतांवर ।	KK03-11-213-057a  
एतदिच्छामि तत्त्वेन धर्मं ज्ञातुं सुधार्मिक ॥	KK03-11-213-057c  

इति श्रीमन्महाभारते अरण्यपर्वणि मार्कण्डेयसमस्यापर्वणि त्रयोदशाधिकद्विशततमोऽध्याः ॥ 213 ॥

3-213-4 धारणा अवधारणम् । निश्चय इत्यर्थः ॥ 3-213-8 सुनीतं गुरुशिक्षा ॥ 3-213-10 प्रहीणाः श्रान्ता अपीत्यर्थः ॥ 3-213-13 पुत्रगृध्नुभिः पुत्रकामैः ॥ 3-213-19 अनाक्रन्दम् असहायम् । आक्रन्दः क्रन्दने ह्वाने मित्रदारुणयुद्धयोरिति मेदिनी । स्रोतसा कर्मप्रवाहेण ॥ 3-213-23 स्वीयमपि वस्तु स्वस्यानधीनं प्राक्कर्मवशाद्भवतीत्यर्थः ॥ 3-213-27 दशार्धता पञ्चत्वम् ॥ 3-213-27 मोहनीयैस्तामसैः । अधः नरकतिर्यक्षु ॥ 3-213-33 प्रेत्य मृत्वा । 3-213-36 दुःखात्मकः प्रतीघातः । दुःखं भोक्तुमित्यर्थः ॥ 3-213-39 निवृत्तबन्धो वीतरागः । तत्र हेतुः विशुद्धश्चेति ॥ 3-213-40 तपोयोगयोः आलोचनध्यानयोः समारम्भम् ॥ 3-213-42 यतेत् यतेत ॥ 3-213-49 प्रभुत्वम् अप्रतिहतेच्छत्वम् ॥ 3-213-51 अतुष्यमाणः प्रीतिमलभमानः निर्वेदं वैराग्यं दोषं रागद्वेषादिकं नानुरुध्यते तद्वशो न भवतीत्यर्थः ॥ 3-213-52 उपायत एव मोक्षे प्रयतते नन्वनुपायाद्दैवमात्राश्रयादिति योजना ॥ 3-213-54 तपः ज्ञानम् । निःश्रेयसं मोक्षसाधनम् ॥ 3-213-57 तेषाम् इन्द्रियाणां निग्रहादिति शेषः ॥
