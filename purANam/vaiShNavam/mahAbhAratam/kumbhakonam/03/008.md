अध्यायः 008

तदा समागतेन व्यासेन धृतराष्ट्रम्प्रति पाण्डवैः सह विरोधस्यानर्थहेतुत्वकथनपूर्वकं तैः सह शमविधानम् ॥ 1 ॥

व्यास उवाच 	001  
धतराष्ट्र महाप्राज्ञ निबोध वचनं मम ।	001a  
वक्ष्यामि त्वां कौरवाणां सर्वेषां हितमुत्तमम् ॥	001c  
न मे प्रियं महाबाहो यद्गताः पाण्डवा वनम् ।	002a  
निकृत्त्या निकृताश्चैव दुर्योधनपुरोगमैः ॥	002c  
ते स्मरन्तः परिक्लेशान्वर्षे पूर्णे त्रयोदशे ।	003a  
विमोक्ष्यन्ति विषं क्रुद्धाः कौरवेयेषु भारत ॥	003c  
तदयं किन्नु पापात्मा तव पुत्रः सुमन्दधीः ।	004a  
पाण्डवान्नित्यसङ्क्रुद्धो राज्यहेतोर्जिघांसति ॥	004c  
वार्यतां साध्वयं मूढः शमं गच्छतु ते सुतः ।	005a  
वनस्थांस्तानयं हन्तुमिच्छन्प्राणान्विमोक्ष्यति ॥	005c  
यथाऽऽह विदुरः प्राज्ञो यथा भीष्मो यथा वयम् ।	006a  
यथा कृपश्च द्रोणश्च तथा साधु विधीयताम् ॥	006c  
विग्रहो हि महाप्राज्ञ स्वजनेन विगर्हितः ।	007a  
अधर्म्यमयशस्यं च मा राजन्प्रतिपद्यथाः ॥	007c  
समीक्षा यादृशी ह्यस्य पाण्डवान्प्रति भारत ।	008a  
उपेक्ष्यमाणा सा राजन्महान्तमनयं व्रजेत् ॥	008c  
अथवाऽयं सुमन्दात्मा वनं गच्छतु ते सुतः ।	009a  
पाण्डवैः सहितो राजन्नेक एवासहायवान् ॥	009c  
ततः संसर्गजः स्नेहः पुत्रस्य तव पाण्डवैः ।	010a  
यदि स्यात्कृतकृत्यस्त्वं भवेथाः पुरषर्षभ ॥	010c  
अथवा जायमानस्य यच्छीलमनुजायते ।	011a  
श्रूयते तन्महाराज नामृतस्यापसर्पति ॥	011c  
कथं वा मन्यते भीष्मो द्रोणोऽथ विदुरोपि वा ।	012a  
भवान्वाऽत्र परं कार्यं पुरा चार्थो निवर्तते ॥	012c  

इति श्रीमन्महाभारते अरण्यपर्वणि किर्मीरवधपर्वणि अष्टमोऽध्यायः ॥ 8 ॥

3-8-2 निकृताः निर्जिताः ॥ 3-8-3 विषमिव विषं शस्त्रम् ॥ 3-8-8 समीक्षा विचारपूर्विका बुद्धिः ॥ 3-8-11 एतदपि दुर्घटमित्याह अथवेति ॥
