अध्यायः 083

नारदेन युधिष्ठिरम्प्रति भीष्माय पुलस्त्योदिततीर्थमहिमानुवादपूर्वकमिष्टदेशगमनम् ॥ 1 ॥

पुलस्त्य उवाच 	KK03-06-083-001  
अथ सन्ध्यां समासाद्य संवेद्ये तीर्थ उत्तमे ।	KK03-06-083-001a  
उपस्पृश्य नरो विद्यां लभते नात्र संशयः ॥	KK03-06-083-001c  
रामस्य च प्रसादेन तीर्थं राजन्कृतं पुरा ।	KK03-06-083-002a  
तल्लौहित्यं समासाद्य विन्द्याद्बहु सुवर्णकम् ॥	KK03-06-083-002c  
करतोयां समासाद्य त्रिरात्रोपोषितो नरः ।	KK03-06-083-003a  
अश्वमेधमवाप्नोति प्रजापतिकृतो विधिः ॥	KK03-06-083-003c  
गङ्गायास्तत्र राजेन्द्र सागरस्य च सङ्गमे ।	KK03-06-083-004a  
अश्वमेधं दशगुणं प्रवदन्ति मनीषिणः ॥	KK03-06-083-004c  
गङ्गायास्त्वपरं पारं प्राप्य यः स्नाति मानवः ।	KK03-06-083-005a  
त्रिरात्रमुषितो राजन्सर्वान्कामानवाप्नुयात् ॥	KK03-06-083-005c  
ततो वैतरणीं गत्वा सर्वपापप्रमोचनीम् ।	KK03-06-083-006a  
विरजातीर्थमासाद्य विराजति यथा शशी ॥	KK03-06-083-006c  
प्रभवेच्च कुले पुण्ये सर्वपापं व्यपोहति ।	KK03-06-083-007a  
गोसहस्रफलं लब्ध्वा पुनाति स्वकुलं नरः ॥	KK03-06-083-007c  
शोणस्य ज्योतिरथ्यायाः सङ्गमे नियतः शुचिः ।	KK03-06-083-008a  
तर्पयित्वा पितॄन्देवानग्निष्टोमफलं लभेत् ॥	KK03-06-083-008c  
शोणस्य नर्मदायाश्च प्रभेदे कुरुनन्दन ।	KK03-06-083-009a  
वंशगुल्म उपस्पृश्य वाजिमेधफलं लभेत् ॥	KK03-06-083-009c  
वाजपेयमवाप्नोति त्रिरात्रोपोषितो नरः ।	KK03-06-083-010a  
गोसहस्रफलं विन्द्यात्कुलं चैव समुद्धरेत् ॥	KK03-06-083-010c  
कोसलां तु समासाद्य कालतीर्थमुपस्पृशेत् ।	KK03-06-083-011a  
वृषभैकादशफलं लभते नात्र संशयः ॥	KK03-06-083-011c  
पुष्पवत्यामुपस्पृश्य त्रिरात्रोपोषितो नरः ।	KK03-06-083-012a  
गोसहस्रफलं लब्ध्वा पुनाति स्वकुलं नृप ॥	KK03-06-083-012c  
ततो बदरिकातीर्थे स्नात्वा भरतसत्तम ।	KK03-06-083-013a  
दीर्घमायुरवाप्नोति स्वर्गलोकं च गच्छति ॥	KK03-06-083-013c  
तथा चम्पां समासाद्य भागीरथ्यां कृतोदकः ।	KK03-06-083-014a  
दण्डाख्यमभिगम्यैव गोसहस्रफलं लभेत् ॥	KK03-06-083-014c  
लपेटिकां ततो गच्छेत्पुण्यां पुण्योपशोभिताम् ।	KK03-06-083-015a  
वाजपेयमवाप्नोति देवैः सर्वैश्च पूज्यते ॥	KK03-06-083-015c  
ततो महेन्द्रमासाद्य जामदग्न्यनिषेवितम् ।	KK03-06-083-016a  
रामतीर्थे नरः स्नात्वा वाजिमेधफलं लभेत् ॥	KK03-06-083-016c  
मतङ्गस्य तु केदारस्तत्रैव कुरुनन्दन ।	KK03-06-083-017a  
तत्र स्नात्वा कुरुश्रेष्ठ गोसहस्रफलं लभेत् ॥	KK03-06-083-017c  
श्रीपर्वतं समासाद्य नदीतीरमुपस्पृशेत् ।	KK03-06-083-018a  
अश्वमेधमवाप्नोति पूजयित्वा वृषध्वजम् ॥	KK03-06-083-018c  
श्रीपर्वते महादेवो देव्या सह महाद्युतिः ।	KK03-06-083-019a  
न्यवसत्परमप्रीतो ब्रह्मा च त्रिदशैः सह ॥	KK03-06-083-019c  
तत्र देवह्रदे स्नात्वा शुचिः प्रयतमानसः ।	KK03-06-083-020a  
अश्वमेधमवाप्नोति कुलं चैव समुद्धरेत् ॥	KK03-06-083-020c  
ऋषभं पर्वतं गत्वा पाण्ड्येषु नृपपूजितम् ।	KK03-06-083-021a  
वाजपेयमवाप्नोति नाकपृष्ठे च मोदते ॥	KK03-06-083-021c  
ततो गच्छेत कावेरीं वृतामप्सरसां गणैः ।	KK03-06-083-022a  
तत्र स्नात्वा नरो राजन्गोसहस्रफलं लभेत् ॥	KK03-06-083-022c  
ततस्तीरे समुद्रस्य कन्यातीर्थमुपस्पृशेत् ।	KK03-06-083-023a  
तत्तोयं स्पृश्य राजेन्द्र सर्वपापैः प्रमुच्यते ॥	KK03-06-083-023c  
अथ गोकर्णमासाद्य त्रिषु लोकेषु विश्रुतम् ।	KK03-06-083-024a  
समुद्रमध्ये राजेन्द्र सर्वलोकनमस्कृतम् ॥	KK03-06-083-024c  
यत्र ब्रह्मादयो देवा ऋषयश्च तपोधनाः ।	KK03-06-083-025a  
भूतयक्षपिशाचाश्च किन्नराः समहोरगाः ॥	KK03-06-083-025c  
सिद्धचारणगन्धर्वमानुषाः पन्नगास्तथा ।	KK03-06-083-026a  
सरितः सागराः शैला उपासन्त उमापतिम् ॥	KK03-06-083-026c  
तत्रेशानं समभ्यर्च्य त्रिरात्रोपोषितो नरः ।	KK03-06-083-027a  
अश्वमेधमवाप्नोति गाणपत्यं च विन्दति ॥	KK03-06-083-027c  
उष्य द्वादशरात्रं तु पूतात्मा च भवेन्नरः ॥	KK03-06-083-028ac  
तत एव च गायत्र्याः स्थानं त्रैलोक्यपूजितम् ।	KK03-06-083-029a  
त्रिरात्रमुषितस्तत्र गोसहस्रफलं लभेत् ।	KK03-06-083-029c  
निदर्शनं च प्रत्यक्षं ब्राह्मणानां नराधिप ॥	KK03-06-083-029e  
गायत्रीं पठते यस्तु योनिसङ्करजस्तथा ।	KK03-06-083-030a  
गाथा च गाथिका चापि तस्य सम्पद्यते नृप ॥	KK03-06-083-030c  
अब्राह्मणस्य सावित्रीं पठतस्तु प्रणश्यति ॥	KK03-06-083-031ac  
संवर्तस्य तु विप्रर्षेर्वापीमासाद्य दुर्लभाम् ।	KK03-06-083-032a  
रूपस्य भागी भवति सुभगश्च प्रजायते ॥	KK03-06-083-032c  
ततो वेणां समासाद्य त्रिरात्रोपोषितो नरः ।	KK03-06-083-033a  
मयूरहंससंयुक्तं विमानं लभते नरः ॥	KK03-06-083-033c  
ततो गोदावरीं प्राप्य नित्यं सिद्धनिषेविताम् ।	KK03-06-083-034a  
गवां मेधमवाप्नोति वासुकेर्लोकमुत्तमम् ॥	KK03-06-083-034c  
वेणायाः सङ्गमे स्नात्वा वाजिमेधफलं लभेत् ।	KK03-06-083-035a  
वरदासङ्गमे स्नात्वा गोसहस्रफलं लभेत् ॥	KK03-06-083-035c  
ब्रह्मस्थानं समासाद्य त्रिरात्रोपोषितो नरः ।	KK03-06-083-036a  
गोसहस्रफलं विन्द्यात्स्वर्गलोकं च गच्छति ॥	KK03-06-083-036c  
कुशप्लवनमासाद्य ब्रह्मचारी समाहितः ।	KK03-06-083-037a  
त्रिरात्रमुषितः स्नात्वा अश्वमेधफलं लभेत् ॥	KK03-06-083-037c  
ततो देवह्रदेऽरण्ये कृष्णवेणाजलोद्भवे ।	KK03-06-083-038a  
जातिस्मरह्रदे स्नात्वा भवेज्जातिस्मरो नरः ।	KK03-06-083-038c  
यत्र क्रतुशतैरिष्ट्वा देवराजो दिवं गतः ॥	KK03-06-083-038e  
अग्निष्टोमफलं विन्द्याद्गमनादेव भारत ।	KK03-06-083-039a  
ततः सर्वह्रदे स्नात्वा गोसहस्रफलं लभेत् ॥	KK03-06-083-039c  
ततो वापीं महापुण्यां पयोष्णीं सरितां वराम् ।	KK03-06-083-040a  
पितृदेवार्चनरतो गोसहस्रफलं लभेत् ॥	KK03-06-083-040c  
दण्डकारण्यमासाद्य पुण्यं राजन्नुपस्पृशेत् ।	KK03-06-083-041a  
गोसहस्रफलं तस्य स्नातमात्रस्य भारत ॥	KK03-06-083-041c  
शरभङ्गाश्रमं गत्वा शुकस्य च महात्मनः ।	KK03-06-083-042a  
न दुर्गतिमवाप्नोति पुनाति च कुलं नरः ॥	KK03-06-083-042c  
ततः शूर्पारकं गच्छेज्जामदग्न्यनिषेवितम् ।	KK03-06-083-043a  
रामतीर्थे नरः स्नात्वा विन्द्याद्बहु सुवर्णकम् ॥	KK03-06-083-043c  
सप्तगोदावरे स्नात्वा नियतो नियताशनः ।	KK03-06-083-044a  
महत्पुण्यमवाप्नोति देवलोकं च गच्छति ॥	KK03-06-083-044c  
ततो देवपथं गत्वा नियतो नियताशनः ।	KK03-06-083-045a  
देवसत्रस्य यत्पुण्यं तदेवाप्नोति मानवः ॥	KK03-06-083-045c  
तुङ्गकारण्यमासाद्य ब्रह्मचारी जितेन्द्रियः ।	KK03-06-083-046a  
वेदानध्यापयत्तत्र ऋषिः सारस्वतः पुरा ॥	KK03-06-083-046c  
तत्र वेदेषु नष्टेषु मुनेरङ्गिरसः सुतः ।	KK03-06-083-047a  
ऋषीणामुत्तरीयेषु सूपविष्टो यथासुखम् ॥	KK03-06-083-047c  
ओङ्कारेण यथान्यायं सम्यगुच्चारितेन ह ।	KK03-06-083-048a  
येन यत्पूर्वमभ्यस्तं तत्सर्वं समुपस्थितम् ॥	KK03-06-083-048c  
ऋषयस्तत्र देवाश्च वरुणोऽग्निः प्रजापतिः ।	KK03-06-083-049a  
हरिर्नारायणस्तत्र महादेवस्तथैव च ॥	KK03-06-083-049c  
पितामहश्च भगवान्देवैः सह महाद्युतिः ।	KK03-06-083-050a  
भृगुं नियोजयामास याजनार्थे महाद्युतिम् ॥	KK03-06-083-050c  
ततः स चक्रे भगवानृषीणां विधिवत्तदा ।	KK03-06-083-051a  
सर्वेषां पुनराधानं विधिदृष्टेन कर्मणा ॥	KK03-06-083-051c  
आज्यभागेन तत्राग्नीं तर्पयित्वा यथाविधि ।	KK03-06-083-052a  
देवाः स्वभवनं याता ऋषयश्च यथाक्रमम् ॥	KK03-06-083-052c  
तदरण्यं प्रविष्टस्य तुङ्गकं राजसत्तम ।	KK03-06-083-053a  
पापं प्रणश्यत्यखिलं स्त्रिया वा पुरुषस्य वा ॥	KK03-06-083-053c  
तत्र मासं वसेद्धीरो नियतो नियताशनः ।	KK03-06-083-054a  
ब्रह्मलोकं व्रजेद्राजन्कुलं चैव समुद्धरेत् ॥	KK03-06-083-054c  
मेधाविकं समासाद्य पितॄन्देवांश्च तर्पयेत् ।	KK03-06-083-055a  
अग्निष्टोममवाप्नोति स्मृतिं मेधां च विन्दति ॥	KK03-06-083-055c  
अत्र कालञ्जरं गत्वा पर्वतं लोकविश्रुतम् ।	KK03-06-083-056a  
तत्र देवह्रदे स्नात्वा गोसहस्रफलं लभेत् ॥	KK03-06-083-056c  
आत्मानं स्नापयेत्तत्र गिरौ कालञ्जरे नृप ।	KK03-06-083-057a  
स्वर्गलोके महीयेत नरो नास्त्यत्र संशयः ॥	KK03-06-083-057c  
ततो गिरिवरश्रेष्ठे चित्रकूटे विशाम्पते ।	KK03-06-083-058a  
मन्दाकिनीं समासाद्य सर्वपापप्रणाशिनीम् ॥	KK03-06-083-058c  
तत्राभिषेकं कुर्वाणः पितृदेवार्चने रतः ।	KK03-06-083-059a  
अश्वमेधमवाप्नोति गतिं च परमां व्रजेत् ॥	KK03-06-083-059c  
ततो गच्छेत धर्मज्ञ भर्तृस्थानमनुत्तमम् ।	KK03-06-083-060a  
यत्र नित्यं महासेनो गुहः सन्निहितो नृप ॥	KK03-06-083-060c  
तत्र गत्वा नृपश्रेष्ठ गमनादेव सिध्यति ।	KK03-06-083-061a  
कोटितीर्थे नरः स्नात्वा गोसहस्रफलं लभेत् ॥	KK03-06-083-061c  
प्रदक्षिणमुपावृत्य ज्येष्ठस्थानं व्रजेन्नरः ।	KK03-06-083-062a  
अभिगम्य महादेवं विराजति यथा शशी ॥	KK03-06-083-062c  
तत्र कूपे महाराज विश्रुता भरतर्षभ ।	KK03-06-083-063a  
समुद्रास्तत्र चत्वारो निवसन्ति युधिष्ठिर ॥	KK03-06-083-063c  
तत्रोपस्पृश्य राजेन्द्र पितृदेवार्चने रतः ।	KK03-06-083-064a  
नियतात्मा नरः पूतो गच्छेत परमां गतिम् ॥	KK03-06-083-064c  
ततो गच्छेत राजेन्द्र शृङ्गवेरपुरं महत् ।	KK03-06-083-065a  
यत्र तीर्णो महाराज रामो दाशरथिः पुरा ॥	KK03-06-083-065c  
तस्मिंस्तीर्थे महाबाहो स्नात्वा पापैः प्रमुच्यते ।	KK03-06-083-066a  
गङ्गायां तु नरः स्नात्वा ब्रह्मचारी समाहितः ॥	KK03-06-083-066c  
विधूतपाप्मा भवति वाजपेयं च विन्दति ।	KK03-06-083-067a  
ततो मुञ्जवटं गच्छेत्स्थानं देवस्य धीमतः ॥	KK03-06-083-067c  
अभिगम्य महादेवमभिवाद्य च भारत ।	KK03-06-083-068a  
प्रदक्षिणमुपावृत्य गाणपत्यमवाप्नुयात् ॥	KK03-06-083-068c  
तस्मिंस्तीर्थे तु जाह्नव्यां स्नात्वा पापैः प्रमुच्यते ।	KK03-06-083-069a  
ततो गच्छेत राजेन्द्र प्रयागमृषिसंस्तुतम् ॥	KK03-06-083-069c  
यत्र ब्रह्मादयो देवा दिशश्च सदिगीश्वराः ।	KK03-06-083-070a  
लोकपालाश्च साध्याश्च पितरो लोकसम्मताः ॥	KK03-06-083-070c  
सनत्कुमारप्रमुखास्तथैव परमर्षयः ।	KK03-06-083-071a  
अङ्गिरःप्रमुखाश्चैव तथा ब्रह्मर्षयोऽमलाः ॥	KK03-06-083-071c  
तथा नागाः सुपर्णाश्च सिद्धाश्चक्रचरास्तथा ।	KK03-06-083-072a  
सरितः सागराश्चैव गन्धर्वाप्सरसोऽपि च ॥	KK03-06-083-072c  
हरिश्च भगवानास्ते प्रजापतिपुरस्कृतः ।	KK03-06-083-073a  
तत्र त्रीण्यग्निकुण्डानि येषां मध्येन जाह्नवी ॥	KK03-06-083-073c  
प्रयागादभिनिष्क्रान्ता सर्वतीर्थपुरस्कृता ।	KK03-06-083-074a  
तपनस्य सुता देवी त्रिषु लोकेषु विश्रुता ॥	KK03-06-083-074c  
यमुना गङ्गया सार्धं सङ्गता लोकपावनी ।	KK03-06-083-075a  
गङ्गायमुनयोर्मध्यं पृथिव्या जघनं स्मृतम् ॥	KK03-06-083-075c  
प्रयागं जघनस्थानमुपस्थमृषयो विदुः ।	KK03-06-083-076a  
प्रयागं सप्रतिष्ठानं कम्बलाश्वतरौ तथा ॥	KK03-06-083-076c  
तीर्थं भोगवती चैव वेदिरेषा प्रजापतेः ।	KK03-06-083-077a  
तत्र वेदाश्च यज्ञाश्च मूर्तिमन्तो युधिष्ठिर ॥	KK03-06-083-077c  
प्रजापतिमुपासन्ते ऋषयश्च तपोधनाः ।	KK03-06-083-078a  
यजन्ते क्रतुभिर्देवास्तथा चक्रधरा नृपाः ॥	KK03-06-083-078c  
ततः पुण्यतमं नाम त्रिषु लोकेषु भारत ।	KK03-06-083-079a  
प्रयागं सर्वतीर्थेभ्यः प्रवदन्त्यधिकं विभो ॥	KK03-06-083-079c  
श्रवणात्तस्य तीर्थस्य नामसङ्कीर्तनादपि ।	KK03-06-083-080a  
मृत्युकालभयाच्चापि नरः पापात्प्रमुच्यते ॥	KK03-06-083-080c  
तत्राभिषेकं यः कुर्यात्सङ्गमे लोकविश्रुते ।	KK03-06-083-081a  
पुण्यं स फलमाप्नोति राजसूयाश्वमेधयोः ॥	KK03-06-083-081c  
एषा यजनभूमिर्हि देवानामभिसंस्कृता ।	KK03-06-083-082a  
तत्र दत्तं सूक्ष्ममपि महद्भवति भारत ॥	KK03-06-083-082c  
न वेदवचनात्तात न लोकवचनादपि ।	KK03-06-083-083a  
मतिरुत्क्रमणीया ते प्रयागमरणं प्रति ॥	KK03-06-083-083c  
दशतीर्थसहस्राणि षष्टिः कोट्यस्तथाऽपराः ।	KK03-06-083-084a  
येषां सान्निध्यमत्रैव कीर्तितं कुरुन्दन ॥	KK03-06-083-084c  
चतुर्विद्ये च यत्पुण्यं सत्यवादिषु चैव यत् ।	KK03-06-083-085a  
स्नात एव तदाप्नोति गङ्गायमुनसङ्गमे ॥	KK03-06-083-085c  
तत्र भोगवती नाम वासुकेस्तीर्थमुत्तमम् ।	KK03-06-083-086a  
तत्राभिषेकं यः कुर्यात्सोऽश्वमेधफलं लभेत् ॥	KK03-06-083-086c  
तत्र हंसप्रपतनं तीर्थं त्रैलोक्यविश्रुतम् ।	KK03-06-083-087a  
दशाश्वमेधिकं चैव गङ्गायां कुरुनन्दन ॥	KK03-06-083-087c  
कुरुक्षेत्रसमा गङ्गा यत्र तत्रावगाहिता ।	KK03-06-083-088a  
विशेषो वै कनखले प्रयागे परमं महत् ॥	KK03-06-083-088c  
यद्यकार्यशतं कृत्वा कृतं गङ्गावसेचनम् ।	KK03-06-083-089a  
सर्वं तत्तस्य गङ्गापो दहत्यग्निरिवेन्धनम् ॥	KK03-06-083-089c  
सर्वं कृतयुगे पुण्यं त्रेतायां पुष्करं स्मृतम् ।	KK03-06-083-090a  
द्वापरेऽपि कुरुक्षेत्रं गङ्गा कलियुगे स्मृता ॥	KK03-06-083-090c  
पुष्करे तु तपस्तप्येद्दानं दद्यान्महालये ।	KK03-06-083-091a  
मलये त्वग्निमारोहेद्भृगुतुन्दे त्वनाशनम् ॥	KK03-06-083-091c  
पुष्करे तु कुरुक्षेत्रे गङ्गायां मगधेषु च ।	KK03-06-083-092a  
स्नात्वा तारयते जन्तुः सप्तसप्तावरांस्तथा ॥	KK03-06-083-092c  
पुनाति कीर्तिता पापं दृष्टा भद्रं प्रयच्छति ।	KK03-06-083-093a  
अवगाढा च पीता च पुनात्यासप्तमं कुलम् ॥	KK03-06-083-093c  
यावदस्थि मनुष्यस्य गङ्गायाः स्पृशते जलम् ।	KK03-06-083-094a  
तावत्स पुरुषो राजन्स्वर्गलोके महीपते ॥	KK03-06-083-094c  
यथा पुण्यानि तीर्थानि पुण्यान्यायतनानि च ।	KK03-06-083-095a  
उपास्य पुण्यं लब्ध्वा च भवत्यमरलोकभाक् ॥	KK03-06-083-095c  
न गङ्गासदृशं तीर्थं न देवः केशवात्परः ।	KK03-06-083-096a  
ब्राह्मणेभ्यः परं नास्ति एवमाह पितामहः ॥	KK03-06-083-096c  
यत्र गङ्गा महाराज स देशस्तत्तपोवनम् ।	KK03-06-083-097a  
सिद्धिक्षेत्रं च तज्ज्ञेयं गङ्गातीरसमाश्रितम् ॥	KK03-06-083-097c  
इदं सत्यं द्विजातीनां साधूनामात्मनोपि च ।	KK03-06-083-098a  
सुहृदां च जपेत्कर्णे शिष्यस्यानुगतस्य च ॥	KK03-06-083-098c  
इदं धन्यमिदं मेध्यमिदं स्वर्ग्यमिदं सुखम् ।	KK03-06-083-099a  
इदं पुण्यमिदं रम्यं पावनं धर्म्यमुत्तमम् ॥	KK03-06-083-099c  
महर्षीणामिदं गुह्यं सर्वपापप्रमोचनम् ।	KK03-06-083-100a  
अधीत्य द्विजमध्ये च निर्मलः स्वर्गमाप्नुयात् ॥	KK03-06-083-100c  
श्रीमत्स्वर्ग्यं तथा पुण्यं सपत्नशमनं शिवम् ।	KK03-06-083-101a  
मेधाजननमग्र्यं वै तीर्थवंशानुकीर्तनम् ॥	KK03-06-083-101c  
अपुत्रो लभते पुत्रमधनो धनमाप्नुयात् ।	KK03-06-083-102a  
शूद्रो यथेप्सितान्कामान्ब्राह्मणः पारगः पठन् ।	KK03-06-083-102c  
महीं विजयते राजा वैश्यो धनमवाप्नुयात् ॥	KK03-06-083-102e  
यश्चेदं शृणुयान्नित्यं तीर्थपुण्यं नरः शुचिः ।	KK03-06-083-103a  
जातीः स स्मरते बह्वीर्नाकपृष्ठे च मोदते ॥	KK03-06-083-103c  
गम्यान्यपि च तीर्थानि कीर्तितान्यगमानि च ।	KK03-06-083-104a  
मनसा तानि गच्छेत सर्वतीर्थसमीक्षया ॥	KK03-06-083-104c  
एतानि वसुभिः साध्यैरादित्यैर्मरुदश्विभिः ।	KK03-06-083-105a  
ऋषिभिर्देवकल्पैश्च स्नातानि सुकृतैषिभिः ॥	KK03-06-083-105c  
एवं त्वमपि कौरव्य विधिनाऽनेन सुव्रत ।	KK03-06-083-106a  
व्रज तीर्थानि नियतः पुण्यं पुण्येन वर्धयन् ॥	KK03-06-083-106c  
भाषितैः करणैः पूर्वमास्तिक्याच्छ्रुतिदर्शनात् ।	KK03-06-083-107a  
प्राप्यन्ते तानि तीर्थानि सद्भिः शास्त्रार्थदर्शिभिः ।	KK03-06-083-107c  
सद्भिः शास्त्रार्थतत्वज्ञैर्ब्राह्मणैः सह गम्यताम् ॥	KK03-06-083-107e  
नाव्रती नाकृतात्मा च नाशुचिर्न च तस्करः ।	KK03-06-083-108a  
स्नाति तीर्थेषु कौरव्य न च वक्रमतिर्नरः ॥	KK03-06-083-108c  
त्वया तु सम्यग्वृत्तेन नित्यं धर्मार्थदर्शिना ।	KK03-06-083-109a  
\'पितरस्तात सर्वे च तारिताः प्रपितामहाः\' ॥	KK03-06-083-109c  
पिता पितामहश्चैव सर्वे च प्रपितामहाः ।	KK03-06-083-110a  
पितामहपुरोगाश्च देवाः सर्षिगणा नृप ।	KK03-06-083-110c  
तव धर्मेण धर्मज्ञ नित्यमेवाभितोषिताः ॥	KK03-06-083-110e  
अवाप्स्यसि त्वं लोकान्वै वसूनां वासवोपम ।	KK03-06-083-111a  
कीर्तिं च महातीं भीष्म प्राप्स्यसे भुवि शाश्वतीं ॥	KK03-06-083-111c  
नारद उवाच 	KK03-06-083-112  
एवमुक्त्वाऽभ्यनुज्ञाय पुलस्त्यो भगवानृषिः ।	KK03-06-083-112a  
प्रीतः प्रीतेन मनसा तत्रैवान्तरधीयत ॥	KK03-06-083-112c  
भीष्मश्च कुरुशार्दूल शास्त्रतत्त्वार्थदर्शिवान् ।	KK03-06-083-113a  
पुलस्त्यवचनाच्चैव पृथिवीं परिचक्रमे ॥	KK03-06-083-113c  
एवमेषा महाभागा प्रतिष्ठाने प्रतिष्ठिता ।	KK03-06-083-114a  
तीर्थयात्रा महापुण्या सर्वपापप्रमोचनी ॥	KK03-06-083-114c  
अनेन विधिना यस्तु पृथिवीं सञ्चरिष्यति ।	KK03-06-083-115a  
अश्वमेधशतं साग्रं फलं प्रेत्य स भोक्ष्यति ॥	KK03-06-083-115c  
ततश्चाष्टगुणं पार्थ प्राप्स्यसे धर्ममुत्तमम् ।	KK03-06-083-116a  
भीष्मः कुरूणां प्रवरो यथा पूर्वमवाप्तवान् ॥	KK03-06-083-116c  
नेता च त्वमृषीन्यस्मात्तेन तेऽष्टगुणं फलम् ।	KK03-06-083-117a  
रक्षोगणविकीर्णानि तीर्थान्येतानि भारत ।	KK03-06-083-117c  
अगम्यानि मनुष्येन्द्रैस्त्वामृते कुरुनन्दन ॥	KK03-06-083-117e  
इदं देवर्षिचरितं सर्वतीर्थाभिसंवृतम् ।	KK03-06-083-118a  
यः पठेच्छृणुयाद्वाऽपि सर्वपापैः प्रमुच्यते ॥	KK03-06-083-118c  
ऋषिमुख्याः सदा यत्र वाल्मीकिस्त्वथ कश्यपः ।	KK03-06-083-119a  
आत्रेयः कुण्डजठरो विश्वामित्रोऽथ गौतमः ॥	KK03-06-083-119c  
असितो देवलश्चैव मार्कण्डेयोऽथ गालवः ।	KK03-06-083-120a  
भरद्वाजो वसिष्ठश्च मुनिरुद्दालकस्तथा ॥	KK03-06-083-120c  
शौनकः सह पुत्रेण व्यासश्च तपतांवरः ।	KK03-06-083-121a  
दुर्वासाश्च मुनिश्रेष्ठो जाबालिश्च महातपाः ॥	KK03-06-083-121c  
एते ऋषिवराः सर्वे त्वत्प्रतीक्षास्तपोधनाः ।	KK03-06-083-122a  
एभिः सह महाराज तीर्थान्येतान्यनुव्रज ॥	KK03-06-083-122c  
एष ते लोमशो नाम महर्षिरमितद्युतिः ।	KK03-06-083-123a  
समेष्यति महाराज तेन सार्धमनुव्रज ॥	KK03-06-083-123c  
मयाऽपि सह धर्मज्ञ तीर्थान्येतान्यनुक्रमात् । 	KK03-06-083-124a  
प्राप्स्यसे महतीं कीर्तिं यथा राजा महाभिषक् ॥	KK03-06-083-124c  
यथा ययातिर्धर्मात्मा यथा राजा पुरूरवाः ।	KK03-06-083-125a  
तथा त्वं कुरुशार्दूल स्वेन धर्मेण शोभसे ॥	KK03-06-083-125c  
यथा भगीरथो राजा यथा रामश्च विश्रुतः ।	KK03-06-083-126a  
तथा त्वं सर्वराजभ्यो भ्राजसे रश्मिवानिव ॥	KK03-06-083-126c  
यथा मनुर्यथेक्ष्वाकुर्यथा पूरुर्महायशाः ।	KK03-06-083-127a  
यथा वैन्यो महाराज तथा त्वमपि विश्रुतः ॥	KK03-06-083-127c  
यथा च वृत्रहा सर्वान्सपत्नान्निर्दहन्पुरा ।	KK03-06-083-128a  
त्रैलोक्यं पालयामास देवराड्विगतज्वरः ॥	KK03-06-083-128c  
तथा शत्रुक्षयं कृत्वा त्वं प्रजाः पालयिष्यसि ।	KK03-06-083-129a  
स्वधर्मविजितामुर्वीं प्राप्य राजीवलोचन ।	KK03-06-083-129c  
ख्यातिं यास्यसि धर्मेण कार्तवीर्यार्जुनो यथा ॥	KK03-06-083-129e  
वैशम्पायन उवाच 	KK03-06-083-130  
एवमाश्वास्य राजानं नारदो भगवानृषिः ।	KK03-06-083-130a  
अनुज्ञाप्य महाराज तत्रैवान्तरधीयत ॥	KK03-06-083-130c  
युधिष्ठिरोपि धर्मात्मा तमेवार्थं विचिन्तयन् ।	KK03-06-083-131a  
तीर्थयात्राश्रितं पुण्यमृषीणां प्रत्यवेदयत् ॥	KK03-06-083-131c  

इति श्रीमन्महाभारते अरण्यपर्वणि तीर्थयात्रापर्वणि त्र्यशीतितमोऽध्यायः ॥ 83 ॥

3-83-4 अश्वमेधाद्दशगुणमिति क. पाठः ॥ 3-83-29 निदर्शनमुदाहरणम् ॥ 3-83-30 यो योनिसङ्करजः स चेत्तत्र गायत्रीं पठति तस्य सम्यक् पठतोपि तीर्थमाहात्म्यात्सा गायत्री गाथा स्वरनियमहीना गद्यवन्मुखान्निःसरति । गाथिका ग्राम्यगीतवत् स्वरवर्णविकृता ॥ 3-83-31 अब्राह्मणस्य तु प्राक्सिद्धापि तत्र न स्फुरतीति भावः ॥ 3-83-33 ततो वेण्णां समासाद्येति क. ध. पाठः ॥ 3-83-73 चक्रचराः सूर्यादयः ॥ 3-83-75 स्त्रीरूपायाः पृथिव्याः मेरुपृष्ठशीर्षाया हरिद्वारादरभ्य जघनं नाभेरधोभागः ॥ 3-83-77 नदी प्रोक्ता प्रजापतेरिति ध. पाठः ॥ 3-83-83 प्रयागगमनं प्रतीति क. पाठः ॥ 3-83-85 चातुर्वेद्ये च यत्पुण्यमिति क. पाठः ॥ 3-83-103 कैलासे सत्यलोके नाकपृष्ठे च मोदत इति क. पाठः ॥ 3-83-104 अगमानि अगम्यानि । समीक्षया दर्शनेच्छया ॥ 3-83-107 करणैः इन्द्रियैः ॥ 3-83-108 अकृतात्मा अवशीकृतचित्तः ॥ 3-83-114 प्रतिष्ठाने प्रयागे । प्रतिष्ठिता समाप्ता ॥ 3-83-124 महाभिषक् शन्तनुरूपेणावतीर्णः ॥ 3-83-126 रश्मिवान् सूर्यः ॥
