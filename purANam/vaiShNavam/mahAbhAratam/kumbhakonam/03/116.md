अध्यायः 116
अकृतव्रणेन मुनिना युधिष्ठिरम्प्रति परशुरामचरित्रकीर्तनारम्भः ॥ 1 ॥ ऋचीकेन भृगुसुतेन दिव्याश्वसहस्रशुल्कदानेन गाधिकन्यापरिणयनम् ॥ 2 ॥ गाधिसुतया सत्यवत्या भूगुप्रसादाज्जमदग्निनामकतवयोत्पादनम् ॥ 3 ॥

वैशम्पायन उवाच 	KK03-06-116-001  
स तत्र तामुषित्वैकां रजनीं पृथिवीपतिः ।	KK03-06-116-001a  
तापसानां परं चक्रे सत्कारं भ्रातृभिः सह ॥	KK03-06-116-001c  
लोमशस्तस्य तान्सर्वानाचख्यौ तत्र तापसान् ।	KK03-06-116-002a  
भृगूनङ्गिरसश्चैव वसिष्ठानथ काश्यपान् ॥	KK03-06-116-002c  
तान्समेत्य सा राजर्षिरभिवाद्य कृताञ्जलिः ।	KK03-06-116-003a  
रामस्यानुचरं वीरमपृच्छदकृतव्रणम् ॥	KK03-06-116-003c  
कदा नु रामो भगवांस्तापसो दर्शयिष्यति ।	KK03-06-116-004a  
तमहं तपसा युक्तं द्रष्टुमिच्छामि भार्गवम् ॥	KK03-06-116-004c  
अकृतव्रण उवाच 	KK03-06-116-005  
आयानेवासि विदितो रामस्य विदितात्मनः ।	KK03-06-116-005a  
प्रीतिस्त्वयि च रामस्य क्षिप्रं त्वां दर्शयिष्यति ॥	KK03-06-116-005c  
चतुर्दशीमष्टमीं च रामं पश्यन्ति तापसाः ।	KK03-06-116-006a  
अस्यां रात्र्यां व्यतीतायां भवित्री श्वश्चतुर्दशी ॥	KK03-06-116-006c  
\'ततो द्रक्ष्यसि रामं त्वं कृष्णाजिनजटाधरम्\' ।	KK03-06-116-007a  
युधिष्ठिर उवाच 	KK03-06-116-007  
भवाननुगतो रामं जामदग्न्यं महाबलम् ।	KK03-06-116-007c  
प्रत्यक्षदर्शी सर्वस्य पूर्ववृत्तस्य कर्मणः ॥	KK03-06-116-007e  
स भवान्कथयत्वद्य यथा रामेण निर्जिताः ।	KK03-06-116-008a  
आहवे क्षत्रियाः सर्वे कथं केन च हेतुना ॥	KK03-06-116-008c  
अकृतव्रण उवाच 	KK03-06-116-009  
[हन्त ते कथयिष्यामि महदाख्यानमुत्तमम् ।	KK03-06-116-009a  
भृगूणां राजशार्दूल वंशे जातस्य भारत ॥	KK03-06-116-009c  
रामस्य जामदग्न्यस्य चरितं देवसम्मितम् ।	KK03-06-116-010a  
हैहयाधिपतेश्चैव कार्तवीर्यस्य भारत ॥	KK03-06-116-010c  
रामेण चार्जुनो नाम हैहयाधिपतिर्हतः ।	KK03-06-116-011a  
तस्य बाहुशतान्यासंस्त्रीणि सप्त च पाण्डव ॥	KK03-06-116-011c  
दत्तात्रेयप्रसादेन विमानं काञ्चनं तथा ।	KK03-06-116-012a  
ऐश्वर्यं सर्वभूतेषु पृथिव्यां पृथिवीपते ॥	KK03-06-116-012c  
अव्याहतगतिश्चैव रथस्तस्य महात्मनः ।	KK03-06-116-013a  
रथेन तेन तु सदा वरदानेन वीर्यवान् ॥	KK03-06-116-013c  
ममर्द देवान्यक्षांश्च ऋषींश्चैव समन्ततः ।	KK03-06-116-014a  
भूतांश्चैव स सर्वांस्तु पीडयामास सर्वतः ॥	KK03-06-116-014c  
ततो देवाः समेत्याहुर्ऋषयश्च महाव्रताः ।	KK03-06-116-015a  
देवदेवं सुरारिघ्नं विष्णुं सत्यपराक्रमम् ।	KK03-06-116-015c  
भगवन्भूतरक्षार्थमर्जुनं जहि वै प्रभो ॥	KK03-06-116-015e  
विमानेन च दिव्येन हैहयाधिपतिः प्रभुः ।	KK03-06-116-016a  
शचीसहायं क्रीडन्तं धर्षयामास वासवम् ॥	KK03-06-116-016c  
ततस्तु भगवान्देवः शक्रेण सहितस्तदा ।	KK03-06-116-017a  
कार्तवीर्यविनाशार्थं मन्त्रयामास भारत ॥	KK03-06-116-017c  
यत्तद्भूतहितं कार्यं सुरेन्द्रेण निवेदितम् ।	KK03-06-116-018a  
सम्प्रतिश्रुत्य तत्सर्वं भगवाँल्लोकपूजितः ।	KK03-06-116-018c  
जगाम बदरीं रम्यां स्वमेवाश्रममण्डलम् ॥	KK03-06-116-018e  
एतस्मिन्नेव काले तु पृथिव्यां पृथिवीपतिः ।]	KK03-06-116-019a  
कान्यकुब्जे महानासीत्पार्थिवः सुमहाबलः ।	KK03-06-116-019c  
गाधीति विश्रुतो लोके वनवासं जगाम ह ॥	KK03-06-116-019e  
वने तु तस्य वसतः कन्या जज्ञेऽप्सरःसमा ।	KK03-06-116-020a  
ऋचीको भार्गवस्तां च वरयामास भारत ॥	KK03-06-116-020c  
तमुवाच ततो गाधिर्ब्राह्मणं संशितव्रतम् ।	KK03-06-116-021a  
उचितं नः कुले किञ्चित्पूर्वैर्यत्सम्प्रवर्तितम् ॥	KK03-06-116-021c  
एकतः श्यामकर्णानां पाण्डुराणां तरस्विनाम् ।	KK03-06-116-022a  
सहस्रं वाजिनां शुक्लमिति विद्धि द्विजोत्तम ॥	KK03-06-116-022c  
न चापि भगवान्वाच्यो दीयतामिति भार्गव ।	KK03-06-116-023a  
देया मे दुहिता चैव त्वद्विधाय महात्मने ॥	KK03-06-116-023c  
ऋचीक उवाच 	KK03-06-116-024  
एकतः श्यामकर्णानां पाण्डुराणां तरस्विनाम् ।	KK03-06-116-024a  
दास्याम्यश्वसहस्रं ते मम भार्या सुताऽस्तु ते ॥	KK03-06-116-024c  
\'गाधिरुवाच 	KK03-06-116-025  
ददास्यश्वसहस्रं मे तव भार्या सुताऽस्तु मे\' ॥	KK03-06-116-025ac  
अकृतव्रण उवाच 	KK03-06-116-026  
स तथेति प्रतिज्ञाय राजन्वरुणमब्रवीत् ।	KK03-06-116-026a  
एकतः श्यामकर्णानां पाण्डुराणां तरस्विनाम् ।	KK03-06-116-026c  
सहस्रं वाजिनामेकं शुल्कार्थं प्रतिदीयताम् ॥	KK03-06-116-026e  
तस्मै प्रादात्सहस्रं वै वाजिनां वरुणस्तदा ।	KK03-06-116-027a  
तदश्वतीर्थं विख्यातमुत्थिता यत्र ते हयाः ॥	KK03-06-116-027c  
गङ्गायां कान्यकुब्जे वै ददौ सत्यवतीं तदा ।	KK03-06-116-028a  
ततो गाधिः सुतां चास्मै जन्याश्चासन्सुरास्तदा ॥	KK03-06-116-028c  
लब्धं हयसहस्रं तु तां च दृष्ट्वा दिवौकसः ।	KK03-06-116-029a  
\'विस्मयं परमं जग्मुस्तमेव दिवि संस्तुवन्\' ॥	KK03-06-116-029c  
धर्मेण लब्ध्वा तां भार्यामृचीको द्विजसत्तमः ।	KK03-06-116-030a  
यथाकामं यथाजोषं तया रेमे सुमध्यया ॥	KK03-06-116-030c  
तं विवाहे कृते राजन्सभार्यमवलोककः ।	KK03-06-116-031a  
आजगाम भृगुश्रेष्ठः पुत्रं दृष्ट्वा ननन्द च ॥	KK03-06-116-031c  
भार्यापती तमासीनं भृगुं सुरगणार्चितम् ।	KK03-06-116-032a  
अर्चित्वा पर्युपासीनौ प्राञ्जली तस्थतुस्तदा ॥	KK03-06-116-032c  
ततः स्नुषां स भगवान्प्रहृष्टो भृगुरब्रवीत् ।	KK03-06-116-033a  
वरं वृणीष्व सुभगे दाता ह्यस्मि तवेप्सितम् ॥	KK03-06-116-033c  
सा वै प्रसादयाभास तं गुरुं पुत्रकारणात् ।	KK03-06-116-034a  
आत्मनश्चैव मातुश्च प्रसादं च चकार सः ॥	KK03-06-116-034c  
भृगुरुवाच 	KK03-06-116-035  
ऋतौ त्वं चैव माता च स्नाते पुंसवनाय वै ।	KK03-06-116-035a  
आलिङ्गेतां पृथग्वृक्षौ साऽस्वत्थं त्वमुदुम्बरम् ॥	KK03-06-116-035c  
चरुद्वयमिदं भद्रे जनन्याश्च तवैव च ।	KK03-06-116-036a  
विश्वमावर्तयित्वा तु मया यत्नेन साधितम् ॥	KK03-06-116-036c  
प्राशितव्यं प्रयत्नेन तेत्युक्त्वाऽदर्शनं गतः ।	KK03-06-116-037a  
आलिङ्गने चरौ चैव चक्रतुस्ते विपर्ययम् ॥	KK03-06-116-037c  
ततः पुन स भगवान्काले बहुतिथे गते ।	KK03-06-116-038a  
दिव्यज्ञानाद्विदित्वा तु भगवानागतः पुनः ॥	KK03-06-116-038c  
अथोवाच महातेजा भृगुः सत्यवतीं स्नुषाम् ॥	KK03-06-116-039ac  
उपयुक्तश्चरुर्भद्रे वृक्षे चालिङ्गनं कृतम् ।	KK03-06-116-040a  
विपरीतेन ते सुभ्रूर्मात्रा चैवासि वञ्चिता ॥	KK03-06-116-040c  
क्षत्रियो ब्राह्मणाचारो मातुस्तव सुतो महान् ।	KK03-06-116-041a  
भविष्यति महावीर्यः साधूनां मार्गमास्थितः ॥	KK03-06-116-041c  
ततः प्रसादयामास श्वशुरं सा पुनःपुनः ।	KK03-06-116-042a  
न मे पुत्रो भवेदीदृक्कामं पौत्रो भवेदिति ॥	KK03-06-116-042c  
एवमस्त्विति सा तेन पाण्डव प्रतिनन्दिता ।	KK03-06-116-043a  
क्रालं प्रतीक्षती गर्भं धारयामास यत्नतः ॥	KK03-06-116-043c  
जमदग्निं ततः पुत्रं जज्ञे सा काल आगते ।	KK03-06-116-044a  
तेजसा वर्चसा चैव युक्तं भार्गवनन्दनम् ॥	KK03-06-116-044c  
स वर्धमानस्तेजस्वी वेदस्याध्ययनेन च ।	KK03-06-116-045a  
बहूनृषीन्महातेजाः पाण्डवेयात्यवर्तत ॥	KK03-06-116-045c  
तं तु कृत्स्नो धनुर्वेदः प्रत्यभाद्भरतर्षभ ।	KK03-06-116-046a  
चतुर्विधानि चास्त्राणि भास्करोपमवर्चसम् ॥	KK03-06-116-046c  

इति श्रीमन्महाभारते अरण्यपर्वणि तीर्थयात्रापर्वणि षोडशाधिकशततमोऽध्यायः ॥ 116 ॥

3-116-4 तापसान्दर्शयिष्यति । तेनैवाहं प्रसङ्गेनेति झ. पाठः ॥ 3-116-5 आयान् आगच्छन् ॥ 3-116-28 जन्याः वरपक्षीयाः । ततो गाधिः सुतां तस्मै ददौ कन्यां नृपोत्तमेति क. पाठः ॥ 3-116-29 लब्ध्वा हयसहस्रं तद्देवानां सन्निधौ तदेति क. पाठः ॥ 3-116-31 अवलोककः अवलोकनार्थी ॥ 3-116-36 विश्वं विराट्पुरुषं आवर्तयित्वा मुहुर्मुहुरनुसन्धाय एतयोश्चर्वोर्भक्षणेन विश्वस्रष्टृतुल्यौ पुत्रौ भविष्यत इति भावः ॥ 3-116-37 ते उभे प्रति इत्युक्त्वेतीकारलोपः सन्धिर्वा आर्षः । आलिङ्गने अश्वत्थोदुम्बरयोः ॥
