अध्यायः 169

अर्जुनेन स्वस्येन्द्रलोकगमनप्रकारस्य तत्र निवासप्रकारकथनपूर्वकमिन्द्रादस्त्रप्राप्तिप्रकारस्य च कथनम् ॥ 1 ॥

अर्जुन उवाच 	KK03-09-169-001  
ततस्तामवसं प्रीतो रजनीं तत्र भारत ।	KK03-09-169-001a  
प्रसादाद्देवदेवस्य त्र्यम्बकस्य महात्मनः ॥	KK03-09-169-001c  
व्युषितो रजनीं चाहं कृत्वापौर्वाह्णिकीः क्रियाः ।	KK03-09-169-002a  
अपश्यं तं द्विजश्रेष्ठं दृष्टवानस्मि यं पुरा ॥	KK03-09-169-002c  
तस्मै चाहं यथावृत्तं सर्वमेव न्यवेदयम् ।	KK03-09-169-003a  
भगवन्तं महादेवं समेतोस्मीति भारत ॥	KK03-09-169-003c  
स मामुवाच राजेन्द्र प्रीयमाणो द्विजोत्तमः ।	KK03-09-169-004a  
दृष्टस्त्वया महादेवो यथा नान्येन केनचित् ॥	KK03-09-169-004c  
समेतं लोकपालैस्तु सर्वैर्वैवस्वतादिभिः ।	KK03-09-169-005a  
द्रष्टास्यनघ देवेन्द्रं स च तेऽस्त्राणि दास्यति ॥	KK03-09-169-005c  
एवमुक्त्वा स मां राजन्नाश्लिष्य च पुनः पुनः ।	KK03-09-169-006a  
अगच्छत्स यथाकामं ब्राह्मणः सूर्यसन्निभः ॥	KK03-09-169-006c  
अथापराह्णे तस्याह्नः प्रावात्पुण्यः समीरणः ।	KK03-09-169-007a  
पुनर्नवमिमं लोकं कुर्वन्निव सपत्नहन् ॥	KK03-09-169-007c  
दिव्यानि चैव माल्यानि सुगन्धीनि नवानि च ।	KK03-09-169-008a  
शैशिरस्य गिरे पादे प्रादुरासन्समीपतः ॥	KK03-09-169-008c  
वादित्राणि च दिव्यानि सुघोषाणि समन्ततः ।	KK03-09-169-009a  
स्तुतयश्चेन्द्रसंयुक्ता अश्रूयन्त मनोहराः ॥	KK03-09-169-009c  
गणाश्चाप्सरसां तत्र गन्धर्वाणां तथैव च ।	KK03-09-169-010a  
पुरस्ताद्देवदेवस्य जगुर्गीतानि सर्वशः ॥	KK03-09-169-010c  
मरुतां च गणास्तत्र देवयानैरुपागमन् ।	KK03-09-169-011a  
महेन्द्रानुचरा ये च देवसद्मनिवासिनः ॥	KK03-09-169-011c  
ततो मरुत्वानहरिभिर्युक्तैर्वाहैः स्वलङ्कृतैः ।	KK03-09-169-012a  
शचीसहायस्तत्रायात्सह सर्वैस्तदाऽमरैः ॥	KK03-09-169-012c  
एतस्मिन्नेव काले तु कुबेरो नरवाहनः ।	KK03-09-169-013a  
दर्शयामास मां राजँल्लक्ष्म्या परमया युतः ॥	KK03-09-169-013c  
दक्षिणस्यां दिशि यमं प्रत्यपश्यं व्यवस्थितम् ।	KK03-09-169-014a  
वरुणं देवराजं च यथास्थानमवस्थितम् ॥	KK03-09-169-014c  
ते मामूचुर्महाराज सान्त्वयित्वा सुरर्षभाः ।	KK03-09-169-015a  
सव्यसाचिन्निरीक्षास्माँल्लोकपालानवस्थितान् ॥	KK03-09-169-015c  
सुरकार्यार्थसिद्ध्यर्थं दृष्टवानसि शङ्करम् ।	KK03-09-169-016a  
अस्मत्तोऽपि गृहाण त्वमस्त्राणीति समन्ततः ॥	KK03-09-169-016c  
ततोऽहं प्रयतो भूत्वा प्रणिपत्य सुरर्षभान् ।	KK03-09-169-017a  
प्रत्यगृह्णां तदाऽस्त्राणि महान्ति विविधानि च ॥	KK03-09-169-017c  
गृहीतास्त्रस्ततो देवैरनुज्ञातोस्मि भारत ।	KK03-09-169-018a  
अथ देवा ययुः सर्वे यथागतमरिन्दम ॥	KK03-09-169-018c  
मघवानपि मां देवो रथमारोप्य सुप्रभम् ।	KK03-09-169-019a  
उवाच भगवान्वाक्यं स्मयन्निव महायशाः ॥	KK03-09-169-019c  
पुरैवागमनादस्माद्वेदाहं त्वां धनञ्जय ।	KK03-09-169-020a  
अतः परं त्वहं वै त्वां दर्शये भरतर्षभ ॥	KK03-09-169-020c  
त्वया हि तीर्थेषु पुरा समाप्लावः कृतोऽसकृत् ।	KK03-09-169-021a  
तपश्चेदं महत्तप्तं स्वर्गं गन्तासि पाण्डव ॥	KK03-09-169-021c  
भूयश्चैव च तप्तव्यं तपश्चरणमुत्तमम् ।	KK03-09-169-022a  
\'दुश्चरं घोरमस्त्राणां तपोबलकरं तव\' ॥	KK03-09-169-022c  
स्वर्गस्त्ववश्यं गन्तव्यस्त्वया शत्रुनिषूदन ।	KK03-09-169-023a  
मातलिर्मन्नियोगात्त्वां त्रिदिवं प्रापयिष्यति ॥	KK03-09-169-023c  
विदितस्त्वं हि देवानां मुनीनां च महात्मनाम् ।	KK03-09-169-024a  
\'इहस्थः पाण्डवश्रेष्ठ तपः कुर्वन्सुदुष्करम्\' ॥	KK03-09-169-024c  
ततोऽहमब्रुवं शक्रं प्रसीद भगवन्मम ।	KK03-09-169-025a  
आचार्यं वरयेऽहं त्वामस्त्रार्थं त्रिदशेश्वर ॥	KK03-09-169-025c  
इन्द्र उवाच 	KK03-09-169-026  
क्रूरकर्माऽस्त्रवित्तात भविष्यसि परन्तप ।	KK03-09-169-026a  
यदर्थमस्त्राणीप्सुस्त्वं तं कामं पाण्डवाप्नुहि ॥	KK03-09-169-026c  
ततोऽहमब्रुवं नाहं दिव्यान्यस्त्राणि शत्रुहन् ।	KK03-09-169-027a  
मानुषेषु प्रयोक्ष्यामि विनाऽस्त्रप्रतिघातनात् ॥	KK03-09-169-027c  
तानि दिव्यानि मेऽस्त्राणि प्रयच्छ विबुधाधिप ।	KK03-09-169-028a  
लेकांश्चास्त्रजितान्पश्चाल्लभेयं सुरपुङ्गव ॥	KK03-09-169-028c  
इन्द्र उवाच 	KK03-09-169-029  
परीक्षार्थं मयैतत्ते वाक्यमुक्तं धनञ्जय ।	KK03-09-169-029a  
ममात्मजस्य वचनं सूपपन्नमिदं तव ॥	KK03-09-169-029c  
शिक्ष मे भवनं गत्वा सर्वाण्यस्त्राणि भारत ।	KK03-09-169-030a  
वायोरग्नेर्वसुभ्योऽपि वरुणात्समरुद्गणात् ॥	KK03-09-169-030c  
साध्यं पैतामहं चैव गन्धर्वोरगरक्षसाम् ।	KK03-09-169-031a  
वैष्णवानि च सर्वाणि नैर्ऋतानि तथैव च ॥	KK03-09-169-031c  
मद्गतानि च जानीहि सर्वास्त्राणि कुरूद्वह ।	KK03-09-169-032a  
एवमुक्त्वा तु मां शक्रस्तत्रैवान्तरधीयत ॥	KK03-09-169-032c  
अथापश्यं हरियुजं रथमैन्द्रमुपस्थितम् ।	KK03-09-169-033a  
दिव्यं मायामयं पुण्यं यत्तं मातलिना नृप ॥	KK03-09-169-033c  
लोकपालेषु यातेषु मामुवाचाथ मातलिः ।	KK03-09-169-034a  
द्रष्टुमिच्छति शक्रस्त्वां देवराजो महाद्युते ॥	KK03-09-169-034c  
संसिद्धस्त्वं महाबाहो कुरु कार्यमनुत्तमम् ।	KK03-09-169-035a  
पश्य पुण्यकृतां लोकान्सशरीरो दिवं व्रज ॥	KK03-09-169-035c  
देवराजः सहस्राक्षस्त्वां दिदृक्षति भारत ।	KK03-09-169-036a  
इत्युक्तोऽहं मातलिना गिरिमामन्त्र्य शैशिरम् ॥	KK03-09-169-036c  
प्रदक्षिणमुपावृत्य समारोहं रथोत्तमम् ।	KK03-09-169-037a  
चोदयामास स हयान्मनोमारुतरंहसः ॥	KK03-09-169-037c  
[मातलिर्हयतत्त्वज्ञो यथावद्भूरिदक्षिणः ।	KK03-09-169-038a  
अवैक्षत च मे वक्त्रं स्थितस्याथ ससारथिः ।	KK03-09-169-038c  
तथा भ्रान्ते रथे राजन्विस्मितश्चेदमब्रवीत् ॥	KK03-09-169-038e  
अत्यद्भुतमिदं त्वद्य विचित्रं प्रतिभाति मे ।	KK03-09-169-039a  
यदास्थितो रथं दिव्यं पदान्न चलितः पदम् ॥]	KK03-09-169-039c  
देवराजोऽपि हि मया नित्यमत्रोपलक्षितः ।	KK03-09-169-040a  
विचलन्प्रथमोत्पाते हयानां भरतर्षभ ॥	KK03-09-169-040c  
त्वं पुनः स्थित एवात्र रथे भ्रान्ते कुरूद्वह ।	KK03-09-169-041a  
अतिशक्रमिदं सर्वं तवेति प्रतिभाति मे ॥	KK03-09-169-041c  
इत्युक्त्वाऽऽकाशमाविश्य मातलिर्विबुधालयान् ।	KK03-09-169-042a  
दर्शयामास मे राजन्विमानानि च भारत ॥	KK03-09-169-042c  
[स रथो हरिभिर्युक्तो ह्यूर्ध्वमाचक्रमे ततः ।	KK03-09-169-043a  
ऋषयो देवताश्चैव पूजयन्ति नरोत्तम ॥	KK03-09-169-043c  
ततः कामगमाँल्लोकानपश्यं वै सुरर्षिणाम् ।	KK03-09-169-044a  
गन्धर्वाप्सरसां चैव प्रभावममितौजसाम् ॥]	KK03-09-169-044c  
नन्दनादीनि देवानां वनान्युपवनानि च ।	KK03-09-169-045a  
दर्शयामास मे शीघ्रं मातलिः शक्रसारथिः ॥	KK03-09-169-045c  
ततः शक्रस्य भवनमपश्यममरावतीम् ।	KK03-09-169-046a  
दिव्यैः कामफलैर्वृक्षै रत्नैश्च समलङ्कृताम् ॥	KK03-09-169-046c  
न तां भासयते सूर्यो न शीतोष्णे न च क्लमः ।	KK03-09-169-047a  
न बाधते तत्र रजस्तत्रास्ति न जरा नृप ॥	KK03-09-169-047c  
न तत्र शोको दैन्यं वा वैवर्ण्यं चोपलक्ष्यते ।	KK03-09-169-048a  
दिवौकसां महाराज न ग्लानिररिमर्दन ।	KK03-09-169-048c  
न क्रोधलोभौ तत्रास्तामशुभं वा विशाम्पते ॥	KK03-09-169-048e  
नित्यं तुष्टाश्च ते राजन्प्राणिनः सुरवेश्मनि ।	KK03-09-169-049a  
नित्यपुष्पफलास्तत्र पादपा हरितच्छदाः ॥	KK03-09-169-049c  
पुष्करिण्यश्च विविधाः पद्मसौगन्धिकायुताः ।	KK03-09-169-050a  
शीतस्तत्र ववौ वायुः सुगन्धो वीजते शुभः ॥	KK03-09-169-050c  
सर्वरत्नविचित्रा च भूमिः पुष्पविभूषिता ।	KK03-09-169-051a  
मृगद्विजाश्च बहवो रुचिरा मधुरस्वराः ।	KK03-09-169-051c  
विमानगामिनश्चात्रदृश्यन्ते बहवोऽमराः ॥	KK03-09-169-051e  
ततोऽपश्यं वसून्रुद्रान्साध्यांश्च समरुद्गणान् ।	KK03-09-169-052a  
आदित्यानश्विनौ चैव तान्सर्वान्प्रत्यपूजयम् ॥	KK03-09-169-052c  
ते मां वीर्येण यशसा तेजसा च बलेन च ।	KK03-09-169-053a  
अस्त्रैश्चाप्यन्वजानन्त सङ्ग्रामे विजयेन च ॥	KK03-09-169-053c  
प्रविश्य तां पुरीं दिव्यां देवगन्धर्वपूजिताम् ।	KK03-09-169-054a  
देवराजं सहस्राक्षमुपातिष्ठं कृताञ्जलिः ॥	KK03-09-169-054c  
ददावर्धासनं प्रीतः शक्रो मे ददतांवरः ।	KK03-09-169-055a  
बहुमानाच्च गात्राणि पस्पर्श मम वासवः ॥	KK03-09-169-055c  
तत्राहं देवगन्धर्वैः सहितो भूरिदक्षिणैः ।	KK03-09-169-056a  
अस्त्रार्थमवसं स्वर्गे शिक्षाणोऽस्त्राणि भारत ॥	KK03-09-169-056c  
विश्वावसोश्च वै पुत्रश्चित्रसेनोऽभवत्सखा ।	KK03-09-169-057a  
स च गान्धर्वमखिलं ग्राहयामास मां नृप ॥	KK03-09-169-057c  
तत्राहमवसं राजन्गृहीतास्त्रः सुपूजितः ।	KK03-09-169-058a  
सुखं शक्रस्य भवने सर्वकामसमन्वितः ॥	KK03-09-169-058c  
शृण्वन्वै गीतशब्दं च तूर्यशब्दं च पुष्कलम् ।	KK03-09-169-059a  
पश्यंश्चाप्सरसः श्रेष्ठा नृत्यन्तीर्भरतर्षभ ॥	KK03-09-169-059c  
तत्सर्वमनवज्ञाय तथ्यं विज्ञाय भारत ।	KK03-09-169-060a  
अत्यर्थं प्रतिगृह्याहमस्त्रेष्वेव व्यवस्थितः ॥	KK03-09-169-060c  
ततोऽतुष्यत्सहस्राक्षस्तेन कामेन मे विभुः ।	KK03-09-169-061a  
एवं मे वसतो राजन्नेष कालोऽत्यगाद्दिवि ॥	KK03-09-169-061c  

इति श्रीमन्महाभारते अरण्यपर्वणि निवातकवचयुद्धपर्वणि एकोनसप्तत्यधिकशततमोऽध्यायः ॥ 169 ॥

3-169-11 देवयानैर्विमानैः । देवसद्मनिवासिनः स्त्रीबालादयः शचीजयन्तादय इत्यर्थः ॥ 3-169-14 यथास्थानं प्राच्यामिन्द्रं प्रतीच्यां वरुणमित्यादि ॥ 3-169-27 अस्त्रस्यैव प्रतिघातार्थमस्त्रं मोक्ष्ये नत्वन्यत्र मानुषे ॥ 3-169-33 मायामयमिवात्यद्भुतम् ॥ 3-169-39 पदात् स्थानात् न चलितः । रथस्य भ्रमणेपि दृढासन इत्यर्थः ॥ 3-169-44 सुरर्षिणामिति दैघ्याभाव आर्षः ॥ 3-169-53 अन्वजानन्त वीर्यादिमान्भवेत्याशीर्वादान्ददुरित्यर्थः ॥ 3-169-60 अनवज्ञाय आदृत्य । तथ्यं यथावत् । अत्यर्थं पुरुषार्थ इति विज्ञाय ॥ 3-169-61 तेन कामेन अस्त्रेच्छया नतु भोगेच्छया ॥
