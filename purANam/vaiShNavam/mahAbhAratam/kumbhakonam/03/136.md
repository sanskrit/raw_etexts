अध्यायः 136

अष्टावक्रेण वादे पराजितस्य वन्दिनो जनकेन जले विनिमज्जनम् ॥ 1 ॥ जलमज्जितेषु सर्वविप्रेषु समुत्थितेषु अष्टावक्रेण स्वपित्रा कहोळेन मातुलेन च सह स्वाश्रमगमनम् ॥ 2 ॥ अष्टावक्रस्य पितृचोदनया समङ्गाप्रवेशाद्देहस्य समीभवनम् ॥ 3 ॥

001अष्टावक्र उवाच ।
001aअत्रोग्रसेनसमितेषु राजन्समागतेष्वप्रतिमेषु राजसु ।
001c न मे विवित्सान्तरमस्ति वादिनां महाजने हंसविवादिनामिव ॥
002a न मोक्ष्यसे वै वदमानो निमज्जन्जलं प्रपन्नः सरितामिवाधनः ।
002c हुताशनस्येव समिद्धतेजसःस्थिरो भवस्वेह ममाद्य वन्दिन् ॥
003 वन्द्युवाच ।
003a व्याघ्रं शयानं प्रति मा प्रबोध आशीविषं सृक्विणी संलिहानम् ।
003c पदा हतस्येह शिरोभिहत्य नादष्टो वै मोक्ष्यसे तन्निबोध ॥
04a यो वै दर्पात्संहननोपपन्नःसुदुर्बलः पर्वतमाविहन्ति ।
04c तस्यैव पाणिः सनखो विदीर्यते न चैव शैलस्य हि दृश्यते व्रणः ॥
005 अष्टावक्र उवाच ।
005a सर्वे राज्ञो मैथिलस्य मैनाकस्येव पर्वताः ।
005c निकृष्टभूता राजानो वत्सा ह्यनडुहो यथा ॥
006a यथा महेन्द्रः प्रवरः सुराणां नदीषु गङ्गा प्रवरा यथैव ।
006c तथा नृपाणां प्रवरस्त्वमेको वन्दिं समभ्यानय मत्सकाशम् ॥
007 लोमश उवाच ।
007a एवमष्टावक्रः समितौ हि गर्जञ्जातक्रोधो वन्दिनमाह राजन् ।
007c उक्ते वाक्ये चोत्तरं मे ब्रवीहि वाक्यस्य चाप्युत्तरं ते ब्रवीमि ॥
008 वन्द्युवाच ।
008a एक एवाग्निर्बहुधा समिध्यते एकः सूर्यः सर्वमिदं विभाति ।
008c एकोऽवीरो देवराजोऽरिहन्ता यमः पितृणामीश्वरश्चैक एव ॥
009 अष्टावक्र उवाच ।
009a द्वाविन्द्राग्नी चरतो वै सखायौ द्वौ देवर्षी नारदपर्वतौ च ।
009c द्वावश्विनौ द्वे रथस्यापि चक्रे भार्यापती द्वौ विहितौ विधात्रा ॥
010 वन्द्युवाच ।
010a त्रिः सूयते कर्मणा वै प्रजेयं त्रयो युक्ता वाजपेयं वहन्ति ।
010c अध्वर्यवस्त्रिसवनानि तन्वते त्रयो लोकास्त्रीणि ज्योतींषि चाहुः ॥
011 अष्टावक्र उवाच ।
011a चतुष्टयं ब्राह्मणानां निकेतं चत्वारो वर्णा यज्ञमिमं वहन्ति ।
011c दिशश्चतस्रो वर्णचतुष्टयं चचतुष्पदा गौरपि शश्वदुक्ता ॥
012 वन्द्युवाच ।
012a पञ्चाग्नयः पञ्चपदा च पङ्क्तिर्यज्ञाः पञ्चैवाप्यथ पञ्चेनद्रियाणि ।
012c दृष्ट्वा वेदे पञ्चचूडाप्सराश्चलोके ख्यातं पञ्चनदं च पुण्यम् ॥
013 अष्टावक्र उवाच ।
013a षडाधाने दक्षिणामाहुरेके षट् चैवेमे ऋतवः कालचक्रम् ।
013c षडिन्द्रियाण्युत षट् कृत्तिकाश्च षट् साद्यस्काः सर्ववेदेषु दृष्टाः ॥
014 वन्द्युवाच ।
014a सप्त ग्राम्याः पशवः सप्त वन्याः सप्त च्छन्दांसि क्रतुमेकं वहन्ति ।
014c सप्तर्षयः सप्त चाप्यर्हणानि सप्ततन्त्री प्रथिता चैव वीणा ॥
015 अष्टावक्र उवाच ।
015a अष्टौ शाणाः शतमानं वहन्तितथाष्टपादः शरभः सिंहघाती ।
015c अष्टौ वसूञ्शुश्रुम देवतासु यूपश्चाष्टास्रिर्विहितः सर्वयज्ञे ॥
016 वन्द्युवाच ।
016a नवैवोक्ताः सामिधेन्यः पितॄणां तथा प्राहुर्नवयोगं विसर्गम् ।
016c नवाक्षरा बृहती सम्प्रदिष्टा नवैव योगो गणनामेति शश्वत् ॥
017 अष्टावक्र उवाच ।
017a दिशो दशोक्ताः पुरुषस्य लोकेसहस्रमाहुर्दशपूर्णं शतानि ।
017c दशैव मासान्बिभ्रति भर्गवत्योदशैरका दशदाशा दशार्हाः ॥
018 वन्द्युवाच ।
018a एकादशैकादशिनः पशूनामेकादशैवात्र भवन्ति यूपाः ।
018c एकादश प्राणभृतां विकाराएकादशोक्ता दिवि देवेषु रुद्राः ॥
019 अष्टावक्र उवाच ।
019a संवत्सरं द्वादशमासमाहु-र्जगत्याः पादो द्वादशैवाक्षराणि ।
019c द्वादशाहः प्राकृतो यज्ञ उक्तो द्वादशादित्यान्कथयन्तीह घीराः ॥
020 वन्द्युवाच ।
020a त्रयोदशी तिथिरुक्ता महोग्रा त्रयोदशद्वीपवती मही च ।
020c लोमश उवाच ।
020d एतावदुक्त्वा विरराम वन्दीश्लोकस्यार्धं व्याजहाराष्टवक्रः ।
020f अष्टावक्र उवाच । 
020g त्रयोदशाहानि ससार केशी त्रयोदशादीन्यतिच्छन्दांसि चाहुः ॥
021 लोमश उवाच ।
021a ततो महानुदतिष्ठन्निनाद-स्तूष्णीम्भूतं सूतपुत्रं निशम्य ।
021c अधोमुखं ध्यानपरं तदानीमष्टावक्रं चाप्युदीर्यन्तमेव ॥
022a तस्मिंस्तथा सङ्कुले वर्तमानेस्फीते यज्ञे जनकस्योत राज्ञः ।
022c अष्टावक्रं पूजयन्तोऽभ्युपेयु-र्विप्राः सर्वे प्राञ्जलयः प्रतीताः ॥
023 अष्टावक्र उवाच ।
023a अनेनैव ब्राह्मणाः शुश्रुवांसो वादे जित्वा सलिले मज्जिताः प्राक् ।
023c तानेव धर्मानयमद्य वन्दी प्राप्नोतु गृह्याशु निमज्जयैनम् ॥
024 वन्द्युवाच ।
024a अहं पुत्रो वरुणस्योत राज्ञस्तत्रास सत्रं द्वादशवार्षिकं वै ।
024c सत्रेण ते जनक तुल्यकालं तदर्थं ते प्रहिता मे द्विजाग्र्याः ॥
025a ते तु सर्वे वरुणस्योत यज्ञं द्रष्टुं गता इम आयान्ति भूयः ।
025c अष्टावक्रं पूजये पूजनीयं यस्य हेतोर्जनितारं समेष्ये ॥
026 अष्टावक्र उवाच ।
026a विप्राः समुद्राम्भसि मज्जिता ये वाचा जिता मेधया वा विदानाः ।
026c तां मेधया वाचमथोज्जहार यथा वाचमवचिन्वन्ति सन्तः ॥
027a अग्निर्दहञ्जातवेदाः सतां, गृहान्विसर्जयंस्तेजसा न स्म धाक्षीत् ।
027c बालेषु पुत्रेषु कृपणं वदत्सु तथा वाचमवचिन्वन्ति सन्तः ॥
028a श्लेष्मातकी क्षीणवर्चाः शृणोषि उताहो त्वां स्तुतयो मादयन्ति ।
028c  हस्तीव त्वं जनक विनूद्यमानो न मामिकां वाचमिमां शृणोषि ॥
029 जनक उवाच ।
029a शृणोमि वाचं तव दिव्यरूपा-ममानुषीं दिव्यरूपोऽसि साक्षात् ।
029c अजैषीर्यद्वन्द्विनं त्वं विवादे निसृष्ट एष तव कामोऽद्य वन्दी ॥
030 अष्टावक्र उवाच ।
030a नानेन जीवता कश्चिदर्थो मे वन्दिना नृप ।
030c पिता यद्यस्य वरुणो मज्जयैनं जलाशये ॥
031 वन्द्युवाच ।
031a अहं पुत्रो वरुणस्योत राज्ञो न मे भयं विद्यते मज्जितस्य ।
031c इमं मुहूर्तं पितरं द्रक्ष्यतेऽयमष्टावक्रश्चिरनष्टं कहोळम् ॥
032 लोमश उवाच ।
032a ततस्ते पूजिता विप्रा वरुणेन महात्मना ।
032c उदतिष्ठंस्ततः सर्वे जनकस्य समीपतः ॥
033 कहोळ उवाच ।
033a इत्यर्थमिच्छन्ति सुताञ्जना जननकर्मणा ।
033c यदहं नाशकं कर्तुं तत्पुत्रः कृतवान्मम ॥
034a उताबलस्य क्लवानुत बालस्य पण्डितः ।
034c उत वाऽविदुषो विद्वान्पुत्रो जनक जायते ॥
035 वन्द्युवाच ।
035a शितेन ते परशुना स्वयमेवान्तको नृप ।
035c शिरांस्यपाहरन्नाजौ रिपूणां भद्रमस्तु ते ॥
036a महदौक्थ्यं गीयते साम चाग्र्यं सम्यक्सोमः पीयते चात्र सत्रे ।
036c शुचीन्भागान्प्रतिजगृहुश्च हृष्टाःसाक्षाद्देवा जनकस्येह राज्ञः ॥
037 लोमश उवाच ।
037a समुत्थितेष्वथ सर्वेषु राजन्विप्रेषु तेष्वधिकं सुप्रभेषु ।
037c अनुज्ञातो जनकेनाथ राज्ञा विवेश तोयं सागरस्योत वन्दी ॥
038a अष्टावक्रः पितरं पूजयित्वासम्पूजितो ब्राह्मणैस्तैर्यथावत् ।
038c प्रत्याजगामाश्रममेव चाग्र्यं जित्वा वन्दिं सहितो मातुलेन ॥
039a ततोऽष्टावक्रं मातुरथान्तिके पिता नदीं समङ्गां शीघ्रमिमां विशस्व ।
039c प्रोवाच चैनं स तथा विवेश समैरङ्गैश्चापि बभूव सद्यः
040a नदी समङ्गा च बभूव पुण्या यस्यां स्नातो मुच्यते किल्बिषाद्धि ।
040c त्वमप्येनां स्नानपानावगाहैः सभ्रातृकः सहभार्यो विशस्व ॥
041aअत्र कौन्तेय सहितो भ्रातृभिस्त्वंसुखोषितः सह विप्रैः प्रतीतः ।
041c पुण्यान्यन्यानि शुचिकर्मैकभक्तिर्मया सार्धं चरितास्याजमीढ ॥

इति श्रीमन्महाभारते अरण्यपर्वणि तीर्थयात्रापर्वणि षट्त्रिंशदधिकशततमोऽध्यायः ॥ 136 ॥

3-136-1 नावैमि वन्दिं वरमत्र वादिनां महाजले हंसमिवाददामि इति झ. पाठः ॥ 3-136-2 न मेऽद्य वक्ष्यस्यतिवादिमानिन् ग्लहं प्रपन्नः सरितामिवागमः । इति झ. पाठः ॥ 3-136-3 प्रबोध प्रबोधय ॥ 3-136-4 संहननेन देहेन दृढकायत्वेन उपपन्नः ॥ 3-136-6 वन्दिं वन्दिनम् । विभक्त्यलोपे नकारलोप आर्षः ॥ 3-136-13 षडेव यज्ञाः सर्ववेदेष्विति ध. पाठः ॥ 3-136-15 अष्टौ दिगीशान्यतमानान्वदन्ति इति ख. पाठः । अष्टौ योगाः प्रथिमानं वहन्ति इति ध. पाठः ॥ 3-136-21 सूतपुत्रं वरुणपुत्रम्. उदीर्यन्तमुदीर्यमाणम् । स्तूयमानमित्यर्थः ॥ 3-136-23 शुश्रुवांसः पण्डिताः ॥ 3-136-25 जनितारं वरुणम् ॥ 3-136-26 वाचा उच्चैः पाठेनैव । उत मेधया ऊहापोहकौशलेन । विप्राः विदानाः पण्डिता अपि जिताः मज्जिताश्च तां प्रसिद्धां वाचं वेदमयीं मेधया सहितां वन्दिना कुतर्कार्णवे मज्जितां अहं यथा उज्जहार उद्धृतवानस्मि तथा सन्तः सदसद्वचनविवेककुशलाः अवचिन्वन्ति परीक्षयन्ति । लोडर्थे लट् । परीक्षयन्त्वित्यर्थः ॥ 3-136-27 अग्निः दहन् स्वभावेन दाहकोऽपि जातवेदाः जातानि सतामसतां च वृत्तानि वेद जानातीति जातवेदाः । सतां सत्याभिसन्धीनां गृहान् शरीराणि विसर्जयन् वर्जयन् तेजसा यथा अधाक्षीत्स्म अर्थादनृताभिसन्धिगृहान् । नशब्द उपमार्थे । यथा तप्तपरशुग्रहणे वह्निः सत्याभिसन्धि न दहति सत्यपक्षपाती नतु जातिवयोविद्यादिपक्षपाती । एवं सन्तोपि बालादिषु । अतो बालवचनमिति मद्वाक्यं नावमन्तव्यमिति भावः ॥ 3-136-28 श्लोष्मातकीशब्दिततस्तरुविशेषस्तस्य पत्रेषु भोजनं तत्फलभक्षणं च बुद्धिघ्रं दोषकरं चेति प्रसिद्धम् ॥ 3-136-29 अद्य तव कामो निसृष्टः एष वन्दी दृश्यतामिति शेषः ॥ 3-136-33 इत्यर्थं एतदर्थम् ॥ 3-136-35 शितेन तीक्ष्णेन ते तव रिपूणामित्यन्वयः । यमादपि तव शथ्रुसंहरणशक्तिरधिकेति भावः ॥ 3-136-36 औक्थ्यं उक्थ्याख्यक्रतुविशेषे गेयम् ॥ 3-136-38 सौतिं सूतस्य वरुणस्य पुत्रम् ॥ 3-136-39 समानि अङ्गानि करोतीति समगेति योगो दर्शितः । शकन्ध्वादित्वात् पररूपम् ॥ 3-136-41 प्रतीतो विश्रब्धः ॥