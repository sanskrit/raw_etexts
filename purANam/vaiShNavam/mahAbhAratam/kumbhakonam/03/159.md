अध्यायः 159

जटासुरवधानन्तरं सपरिवारेण युधिष्ठिरेण नरनारायणाश्रमे निवासः ॥ 1 ॥ ततो वृषपर्वाश्रमादिषु सुखेन सञ्चरणम् ॥ 2 ॥ तत आर्ष्टिषेणाश्रमगमनम् ॥ 3 ॥
001 वैशम्पायन उवाच ।
001a निहते राक्षसे तस्मिन्पुनर्नारायणाश्रमम् ।
001c अभ्येत्य राजा कौन्तेयो निवासमकरोत्प्रभुः ॥
002a स समानीय तान्सर्वान्भ्रातॄनित्यब्रवीद्वचः ।
002c द्रौपद्या सहितः काले संस्मरन्भ्रातरं जयम् ॥
003a समाश्चतस्रोऽभिगताः शिवेन चरतां वने ।
003c कृतोद्देशः स बीभत्सुः पञ्चमीमभितः समाम् ॥
004a प्राप्य पर्वतराजानं श्वेतं शिखरिणांवरम् ।
004c [पुष्पितैर्द्रुमषण्डैश्च मत्तकोकिलषट्पदैः ॥
005a मयूरैश्चातकैश्चापि नित्योत्सवविभूषितम् ।
005c व्याघ्रैर्वराहैर्महिषैर्गवयैर्हरिणैस्तथा ॥
006a श्वापदैर्व्यालरूपैश्च रुरुभिश्च निषेवितम् ।
006c फुल्लैः सहस्रपत्रैश्च शतपत्रैस्तथोत्पलैः ॥
007a प्रफुल्लैः कमलैश्चैव तथा नीलोत्पलैरपि ।
007c महापुण्यं पवित्रं च सुरासुरनिषेवितम् ।]
007e तत्रापि च कृतोद्देशः समागमदिदृक्षुभिः ॥
008a कृतश्च समयस्तेन पार्थेनामिततेजसा ।
008c पञ्चवर्षाणि वत्स्याभि विद्यार्थीति पुरा मयि ॥
009a अत्र गाण्डीवधन्वानमवाप्तास्त्रमरिन्दमम् ।
009c देवलोकादिमं लोकं द्रक्ष्यामः पुनरागतम् ॥
010a इत्युक्त्वा ब्राह्मणान्सर्वानामन्त्रयत पाण्डवः ।
010c कारणं चैव तत्तेवामाचचक्षे तपस्विनाम् ॥
011a तमुग्रतपसः प्रीताः कृत्वा पार्थं प्रदक्षिणम् ।
011c ब्राह्मणास्तेऽन्वमोदन्त शिवेन कुशलेन च ॥
012a सुखोदर्कमिमं क्लेशमचिराद्भरतर्षभ ।
012c क्षत्रधर्मेण धर्मज्ञ तीर्त्वा गां पालयिष्यसि ॥
013a तत्तु राजा वचस्तेषां प्रतिगृह्य तपस्विनाम् ।
013c प्रतस्थे सह विप्रैस्तैर्भ्रातृभिश्च परन्तपः ॥
014a \'द्रौपद्या सहितः श्रीमान्हैडिम्बेयादिभिस्तदा\' ।
014c राक्षसैरनुयातो वै लोमशेनाभिरक्षितः ॥
015a क्वचित्पद्भ्यां ततोऽगच्छद्राक्षसैरुदह्यते क्वचित् ।
015c तत्रतत्र महातेजा भ्रातृभिः सह सुव्रतः ॥
016a ततो युधिष्ठिरो राजा बहुन्क्लेशान्विचिन्तयन् ।
016c सिंहव्याघ्रगजाकीर्णामुदीचीं प्रययौ दिशम् ॥
017a अवेक्षमाणः कैलासं मैनाकं चैव पर्वतम् ।
017c गन्धमादनपादांश्च मेरुं चापि शिलोच्चयम् ॥
018a उपर्युपरि शैलस्य बहीश्च सरितः शिवाः ।
018c पृष्ठं हिमवतः पुण्यं ययौ सप्तदशेऽहनि ॥
019a ददृशुः पाण्डवा राजन्गन्धमादनमन्तिकम् ।
019c पृष्ठे हिमवतः पुण्ये नानाद्रुमलतावृते ॥
020a सलिलावर्तसञ्जातैः पुष्पितैश्च महीरुहैः ।
020c समावृतं पुण्यतममाश्रमं वृषपर्वणः ॥
021a तमुपक्रम्य राजर्षिं धर्मात्मानमरिन्दमाः ।
021c पाण्डवा वृषपर्वाणमवदन्त गतक्लमाः ॥
022a अभ्यनन्दत्स राजर्षिः पुत्रवद्भरतर्षभान् ।
022c पूजिताश्चावसंस्तत्रसप्तरात्रमरिन्दमाः ॥
023a अष्टमेऽहनि सम्प्राप्ते तमृषिं लोकविश्रुतम् ।
023c आमन्त्र्य वृषपर्वाणं प्रस्थानं प्रत्यरोचयन् ॥
024a एकैकशश्च तान्विप्रान्निवेद्य वृषपर्वणि ।
024c न्यासभूतान्यथाकालं बन्धूनिव सुसत्कृतान् ।
024e पारिबर्हं च तं शेषं परिदाय महात्मने ॥
025a ततस्ते यज्ञपात्राणि रत्नान्याभरणानि च ।
025c न्यदधुः पाण्डवा राजन्नाश्रमे वृषपर्वणः ॥
026a अतीतानागते विद्वान्कुशलः सर्वधर्मवित् ।
026c अन्वशासत्स धर्मज्ञः पुत्रवद्भरतर्षभान् ॥
027a तेऽनुज्ञाता महात्मानः प्रययुर्दिशमुत्तराम् ।
027c \'कुष्णया सहिता वीरा ब्राह्मणैश्च महात्मभिः
028a तान्प्रस्थितानन्वगच्छद्वृषपर्वा महीपतीन् ।
028c उपन्यस्य महातेजा विप्रेभ्यः पाण्डवांस्तदा ॥
029a अनुसंसार्य कौन्तेयानाशीर्भिरभिनन्द्य च ।
029c वृषपर्वा निववृते पन्थानमुपदिश्य च ॥
030a नानामृगगणैर्जुष्टङ् कौन्तेयः सत्यविक्रमः ।
030c पदातिर्भ्रातृभिः सार्धम् प्रातिष्ठत युधिष्ठिरः ॥
031a नानाद्रुमनिरोधेषु वसन्तः शैलसानुषु ।
031c पर्वतं विविशुस्ते तञ् चतुर्थेऽहनि पाण्डवाः ॥
032a महाभ्रघनसङ्काशं सलिलोपहितं शुभम् ।
032c मणिकाञ्चनरम्यञ् च शैलन् नानासमुच्छ्रयम् ॥
033a \'रम्यं हिमवतः प्रस्थम् बहुकन्दरनिर्झरम् ।
033c शिलाविभङ्गविकटं लतापादपसङ्कुलम्\' ॥
034a ते समासाद्य पन्थानं यथोक्तं वृषपर्वणा ।
034c अनुसस्रुर्यथोद्देशम् पश्यन्तो विविधान्नगान् ॥
035a उपर्युपरि शैलस्य गुहाः परमदुर्गमाः ।
035c सुदुर्गमांस्ते सुबहून्सुखेनैवाभिचक्रमुः ॥
036a  धौम्यः कृष्णा च पार्थाश्च लोमशश्च महानृषिः ।
036c आगच्छन्सहितास्तत्र न कश्चिदपि हीयते ॥
037a ते मृगद्विजसङ्घुष्टन् नानाद्रुमलतायुतम् ।
037c शाखामृगगणैश्चैव सेवितं सुमनोरमम् ॥
038a पुण्यम् पद्मसरोपेतं सपल्वलमहावनम् ।
038c उपतस्थुर्महाभागा माल्यवतम् महागिरिम् ॥
039a  ततः किम्पुरुषावासं सिद्धचारणसेवितम् ।
039c  ददृशुर्हृष्टरोमाणाः पर्वतङ् गन्धमादनम् ॥
040a  विद्याधरानुचरितङ् किन्नरीभिस्तथैव च ।
040c गजसङ्घसमावासं सिंहव्याघ्रगणायुतम् ॥
041a शरभोन्नादसङ्घुष्टन् नानमृगनिषेवितम् ॥
042a ते गन्धमादनवनं तन्नन्दनवनोपमम् ।
042c मुदिताः पाण्डुतनया मनोनयननन्दनम् ॥
043a विविशुः क्रमशो वीरा अरण्यं शुभकाननम् ।
043c द्रौपदीसहिता वीरास्तैश्च विप्रैर्महात्मभिः ॥
044a शृण्वन्तः प्रीतिजननान्वल्गून्मन्दकलाञ्शुभान् ।
044c श्रोत्ररम्यान्सुमधुराञ्शब्दान्खगमुखेरितान् ॥
045a सर्वर्तुफलभाराढ्यान्सर्वर्तुकुसुमोज्ज्वलाम् ।
045c पश्यन्तः पादपांश्चापि फलभारावनामितान् ॥
046a आम्रानाम्रातकान्फुल्लान्नारिकेलान्सतिन्दुकान् ।
046c मुञ्जातकांस्तथाञ्जीरान्दाडिमान्बीजपूरकान् ॥
047a पनसाँल्लिकुचान्मोचाः खर्जूरानम्लवेतसान् ।
047c परावतांस्तथा क्षौद्रानीपांश्चापि मनोरमान् ॥
048a बिल्वान्कपित्थाञ्जम्बूश्च काश्मरीर्ब्रदरीस्तथा ।
048c पुक्षानुदुम्बरवटानश्वत्थान्क्षीरिकास्तथा ॥
049a भल्लातकानामलकीर्हरीतकबिभीतकान् ।
049c इङ्गुदान्करमर्दांश्च तिन्दुकांश्च महाफलान् ॥
050a एतानन्यांश्च विविधान्गन्धमादनसानुषु ।
050c फलैरमृतकल्पैस्तानाचितान्स्वादुभिस्तरून् ॥
051a तथैव चम्पकाशोकान्केतकान्बकुलांस्तथा ।
051c पुन्नागान्सप्तपर्णांश्च कर्णिकारान्सकेतकान् ।
051e पाटलान्कुटजान्रम्यान्मन्दारेन्दीवरांस्तथा ॥
052a पारिजातान्कोविदारान्देवदारुद्रुमांस्तथा ।
052c  शालांस्तालांस्तमालांश्च पिप्पलान्हिङ्गुकांस्तथा ॥
052e शाल्मलीःकिंशुकाशोकाञ्शिंशुपाः सरलांस्तथा ||
053a चकोरैः शतपत्रैश्च भृङ्गराजैस्तथा शुकैः ।
053c कोकिलैः कलविङ्कैश्च हारितैर्जीवजीवकैः ॥
054a प्रियकैश्चातकैश्चैव तथाऽन्यैर्विविधैः खगैः ।
054c श्रोत्ररम्यं सुमधुरं कूजद्भिश्चाप्यधिष्ठितान् ॥
055a सरांसि च मनोज्ञानि समन्ताज्जलचारिभिः ।
055c कुमुदैः पुण्डरीकैश्च तथा कोकनदोत्पलैः ।
055e कहारैः कमलैश्चैव आचितानि समन्ततः ॥
056a कादम्बैश्चक्रवाकैश्च कुररैर्जलकुक्कुटैः ।
056c कारण्डवैः प्लवैर्हंसैर्बकैर्मद्गुभिरेव च ॥
057a एतैश्चान्यैश्च कीर्णानि समन्ताज्जलचारिभिः ।
057c हृष्टैस्तथा तामरसरसासवमदालसैः ॥
058a पद्मोदरच्युतरजःकिञ्जल्कारुणरञ्जितैः ।
058c मञ्जुस्वरैर्मधुकरैर्विरुतान्कमलाकरान् ॥
059a अपश्यंस्ते नरव्याघ्रा गन्धमादनसानुषु ।
059c तथैव पद्मषण्डैश्च मण्डितांश्च समन्ततः ॥
060a शिखण्डिनीभिः सहिताँल्लतामण्डलकेषु च ।
060c मेघतूर्यरवोद्दाममदनाकुलितान्भृशम् ॥
061a कृत्वैव केकामधुरं सङ्गीतं मधुरस्वरम् ।
061c चित्रान्कलापान्विस्तीर्य सविलासान्मदालसान् ॥
062a मयूरान्ददृशुर्हृष्टान्नृत्यतो वनलालसान् ।
062c कांश्चित्प्रियाभिः सहितान्रममाणान्कलापिनः ॥
063a वल्लीलतासङ्कटेषु कुटजेषु स्थितांस्तथा ।
063c कांश्चिच्च कुटजानां तु विटपेषूत्कटानिव ॥
064a कलापरुचिराटोपनिचितान्मुकुटानिव ।
064c विवरेषु तरूणां च रुचिरान्ददृशुश्च ते ॥
065a सिन्धुवारांस्तथोदारान्मन्मथस्येव तोमरान् ।
065c सुवर्णवर्णकुसुमान्गिरीणां शिखरेषु च ।
065e कर्णिकारान्विकसितान्कर्णपूरानिवोत्तमान् ॥
066a तथाऽपश्यन्कुरबकान्वनराजिषु पुष्पितान् ।
066c कामवश्यौत्सुक्यकरान्कामस्येव शरोत्करान् ॥
067a तथैव वनराजीनामुदारान्रचितानिव ।
067c विराजमानांस्तेऽपश्यंस्तिलकांस्तिलकानिव ॥
068a तथानङ्गशराकारान्सहकारान्मनोरमान् ।
068c अपश्यन्भ्रामरान्राजन्मञ्जरीभिर्विराजितान् ॥
069a हिरण्यसदृशैः पुष्यैर्दावाग्निसदृशैरपि ।
069c लोहितैरञ्जनाभैश्च वैदूर्यसदृशैरपि ।
069e अतीव वृक्षा राजन्ते पुष्पिताः शैलसानुषु ॥
070a तथा सालांस्तमालांश्च पाटलाबकुलानपि ।
070c माला इव समासक्ताः शैलानां शिखरेषु च ॥
071a विमलस्फाटिकाभानि पाण्डुरच्छदनैर्द्विजैः ।
071c कलहंसैरुपेतानि सारसाभिरुतानि च ॥
072a सरांसि बहुशः पार्था पश्यन्तः शैलसानुषु ।
072c पद्मोत्पलविमिश्राणि सुखशीतजलानि च ॥
073a एवं क्रमेण ते वीरा वीक्षमाणाः समन्ततः ।
073c  गन्धवन्त्यथ माल्यानि रसवन्ति फलानि च ॥
074a सरांसि च मनोज्ञानि वृक्षांश्चातिमनोरमान् ।
074c विविशुः पाण्डवाः सर्वेविस्मयोत्फुल्ललोचनाः ॥
075a कमलोत्पलकह्लारपुण्डरीकसुगन्धिना ।
075c सेव्यमाना वने तस्मिन्सुखस्पर्शेन वायुना ॥
076a ततो युधिष्ठिरो भीममाहेदं प्रीतिमद्वचः ।
076c अहो श्रीमदिदं भीम गन्धमादनकाननम् ॥
077a वने ह्मस्मिन्मनोरम्ये दिव्या काननजा द्रुमाः ।
077c लताश्च विविधाकाराः पत्रपुष्पफलोपगाः ।
077e भान्त्येते पुष्पविकचाः पुंस्कोकिलकुलाकुलाः ॥
078a नात्र कण्टकिनः केचिन्न च विद्यन्त्यपुष्पिताः ।
078c स्निग्धपत्रफला वृक्षा गन्धमादनसानुषु ॥
079a भ्रमरारावमधुरा नलिनीः फुल्लपङ्कजाः ।
079c विलोड्यमाना पश्येमाः करिभिः सकरेणुभिः ॥
080a पश्येमां नलिनीं चान्यां कमलोत्पलमालिनीम् ।
080c स्रग्धरां विग्रहवतीं साक्षाच्छ्रियमिवापराम् ॥
081a नानाकुसुमगन्धाढ्यास्तस्येमाः काननोत्तमे ।
081c उपगीयमाना भ्रमरै राजन्ते वनराजयः ॥
082a पश्य भीम शुभान्देशान्देवाक्रीडान्समन्ततः ।
082c अमानुषगतिं प्राप्ताः संसिद्धाः स्म वृकोदर ॥
083a लताभिः पुष्पिताग्राभिः पुष्पिताः पादपोत्तमाः ।
083c संश्लिष्टाः पार्थ शोभन्ते गन्धमादनसानुषु ॥
084a शिखण्डिनीभिश्चरतां सहितानां शिखण्डिनाम् ।
084c नदतां शृणु निर्घोषं भीम पर्वतसानुषु ॥
085a चकोराः शतपत्राश्च मत्तकोकिलशारिकाः ।
085c पत्रिणः पुष्पितानेतान्सम्पतन्ति महाद्रुमान् ॥
086a रक्तपीतारुणाः पार्थ पादपाग्रगताः खगाः ।
086c परस्परमुदीन्ते बहवो जीवजीवकाः ॥
087a हरितारुणवर्णानां शाड्वलानां समीपतः ।
087c सारसाः प्रतिदृश्यन्ते शैलप्रस्रवणेष्वपि ॥
088a वदन्ति मधुरा वाचः सर्वभूतमनोरमाः ।
088c भृङ्गराजोपचक्राश्च लोहपृष्ठाः पतत्रिणः ॥
089a चतुर्विषाणाः पद्माभाः कुञ्जराः सकरेणवः ।
089c एते वैडूर्यवर्णाभं क्षोभयन्ति महत्सरः ॥
090a बहुतालसमुत्सेघाः शैलशृङ्गपरिच्युताः ।
090c नानाप्रस्रवणेभ्यश्च वारिधाराः पतन्ति च ॥
091a भास्कराभप्रभा भीमाः शारदाभ्रघनोपमाः ।
091c शोभयन्ति महाशैलं नानारजतधातवः ॥
092a क्वचिदञ्जनवर्णाभाः क्वचित्काञ्चनसन्निभाः ।
092c धातवो हरितालस्य क्वचिद्धिङ्गुलकस्य च ॥
093a मनःशिलागुहाश्चैव सन्ध्याभ्रनिकरोपमाः ।
093c शशलोहितवर्णाभाः क्वचिद्गैरिकधातवः ॥
094a सितासिताभ्रप्रतिमा बालसूर्यसमप्रभाः ।
094c एते बहुविधाः शैलं शोभयन्ति महाप्रभाः ॥
095a गन्धर्वाः सह कान्ताभिर्यथेष्टं भीमविक्रमाः ।
095c दृश्यन्ते शैलशृङ्गेषु पार्थ किम्पुरुषैः सह ॥
096a गीतानां समतालानां तथा साम्नां च निःस्वनः ।
096c श्रूयते बहुधा भीम सर्वभूतमनोहरः ॥
097a महागङ्गामुदीक्षस्व पुण्यां देवनदीं शुभाम् ।
097c कलहंसगणैर्जुष्टामृषिकिन्नरसेविताम् ॥
098a धातुभिश्च सरिद्भिश्च किन्नरैर्मृगपक्षिभिः ।
098c गन्धर्वैरप्सरोभिश्च काननैश्च मनोरमैः ॥
099a व्यालैश्च विविधाकारैः शतशीर्षैः समन्ततः ।
099c उपेतं पश्य कौन्तेय शैलराजमरिन्दम ॥
100 वैशम्पायन उवाच ।
100a ते प्रीतमनसः शूराः प्राप्ता गतिमनुत्तमाम् ।
100c  नातृप्यन्पर्वतेन्द्रस्य दर्शनेन परन्तपाः ॥
101a उपेतमथ माल्यैश्च फलवद्भिश्च पादपैः ।
101c आर्ष्टिषेणस्य राजर्षेराश्रमं ददृशुस्तदा ॥
102a ततस्ते तिग्मतपसं कृशं धमनिसन्ततम् ।
102c पारगं सर्वविद्यानामार्ष्टिषेणमुपागमन् ॥

इति श्रीमन्महाभारते अरण्यपर्वणि यक्षयुद्धपर्वणि एकोनषष्ट्यधिकशततमोऽध्यायः ॥ 159 ॥

3-159-2 जयं अर्जुनम् ॥ 3-159-3 कृतोद्देशः पञ्चमे वर्षे मयाऽवश्यमागन्तव्यमिति कृतसङ्केतः ॥ 3-159-4 श्वेतं कैलासम् ॥ 3-159-7 तत्रापि देशे अस्माभिरिति शेषः । उद्देशः कृतः । सन्धिरार्षः ॥ 3-159-12 सुखोदर्कं सुखोदयम् ॥ 3-159-28 उपन्यस्य निवेद्य ॥ 3-159-29 अनुसंसार्य अनुगम्य ॥ 3-159-57 तामरसानां रसएव आसवो मद्यं तज्जेन मदेन अलसाः ॥ 3-159-58 विरुतान्विशिष्टशब्दयुतान् ॥ 3-159-63 कुटजेषु वृक्षविशेषेषु । वल्लीनां रलताप्रतानानि तैः सङ्कटेषु कुञ्जीकृतेषु ॥ 3-159-65 सिन्धुवारान् पद्मविशेषान् ॥ 3-159-66 कामवश्यानां नराणामौत्मुक्यकरान् ॥ 3-159-76 हे भीम ॥ 3-159-80 नलिनीं सरसीम् । कमलोत्पलयोरवान्तरजातिभेदः । विग्रहवतीं शरीरवतीम् ॥ 3-159-81 तस्य शैलस्य ॥ 3-159-88 भृङ्गराजादयः पक्षिविशेषाः ॥ 3-159-89 चतुर्विषाणाश्चतुर्दन्ताः ॥