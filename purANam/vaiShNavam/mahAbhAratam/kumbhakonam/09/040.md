अध्यायः 040
	
बलरामस्यौशनसतीर्थगमनम् ॥ 1 ॥ तत्तीर्थस्य कपालमोचननामप्राप्तिहेतूक्तिः ॥ 2 ॥ बलस्य उशङ्ग्वाश्रमगमनम् ॥ 3 ॥ उशङ्गुचरित्रकथनं बलस्य पृथूदकतीर्थे स्नानदानादि ॥ 4 ॥

वैशम्पायन उवाच ।	001  
उषित्वा तत्र रामस्तु सम्पूज्याश्रमवासिनः ।	001a  
तथा मङ्कणके प्रीतिं शुभां चक्रे हलायुधः ॥	001c  
दत्त्वा दानं द्विजातिभ्यो रजनीं तामुपोष्य च ।	002a  
पूजितो मुनिसङ्घैश्च प्रातरुत्थाय लाङ्गली ॥	002c  
अनुज्ञाप्य मुनीन्सर्वान्स्पृष्ट्वा तोयं च भारत ।	003a  
प्रययौ त्वरितो रामस्तीर्थहेतोर्महाबलः ॥	003c  
ततस्त्वौशनसं तीर्थमाजगाम हलायुधः ।	004a  
कपालमोचनं नाम यत्र मुक्तो महामुनिः ॥	004c  
महता शिरसा राजन्ग्रस्तजङ्घो महोदरः ।	005a  
राक्षसस्य महाराज रामक्षिप्तस्य वै पुरा ॥	005c  
तत्र पूर्वं तपस्तप्तं काव्येन सुमहात्मना ।	006a  
यत्रास्य नीतिरखिला प्रादुर्भूता महात्मनः ।	006c  
यत्रस्थश्चिन्तयामास दैत्यदानवविग्रहम् ॥	006e  
तत्प्राप्य च बलो राजंस्तीर्थप्रवरमुत्तमम् ।	007a  
विधिवद्वै ददौ वित्तं ब्राह्मणानां महात्मनाम् ॥	007c  
जनमेजय उवाच ।	008  
कपालमोचनं ब्रह्मन्कथं यत्र महामुनिः ।	008a  
मुक्तः कथं चास्य शिरो लग्नं केन च हेतुना ॥	008c  
वैशम्पायन उवाच ।	009  
पुरा वै दण्डकारण्ये राघवेण महात्मना ।	009a  
वसता राजशार्दूल राक्षसाञ्शमयिष्यता ॥	009c  
जनस्थाने शिरश्छिन्नं राक्षसस्य दुरात्मनः ।	010a  
क्षुरेण शितधारेण तत्पपात महावने ॥	010c  
महोदरस्य तल्लग्नं जङ्घायां वै यदृच्छया ।	011a  
वने विचरतो राजन्नस्थि भित्त्वाऽस्फुरत्तदा ॥	011c  
स तेन लग्नेन तदा द्विजातिर्न शशाक ह ।	012a  
अभिगन्तुं महाप्राज्ञस्तीर्थान्यायतनानि च ॥	012c  
स पूतिना विस्रवता वेदनार्तो महामुनिः ।	013a  
जगाम सर्वतीर्थानि पृथिव्यां चेति नः श्रुतम् ॥	013c  
स गत्वा सरितः सर्वाः समुद्रांश्च महातपाः ।	014a  
कथयामास तत्सर्वमृषीणां भावितात्मनाम् ॥	014c  
आप्लुत्य सर्वतीर्थेषु न च मोक्षमवाप्तवान् ।	015a  
स तु शुश्राव विप्रेन्द्रो मुनीनां वचनं महत् ॥	015c  
सरस्वत्यास्तीर्थवरं ख्यातमौशनसं तदा ।	016a  
सर्वपापप्रशमनं सिद्धिक्षेत्रमनुत्तमम् ॥	016c  
स तु गत्वा ततस्तत्र तीर्थमौशनसं द्विजः ॥	017ac  
तत औशनसे तीर्थे तस्योपस्पृशतस्तदा ।	018a  
तच्छिरश्चरणं मुक्त्वा पपातान्तर्जले तदा ॥	018c  
विमुक्तस्तेन शिरसा परं सुखमवाप ह ।	019a  
स चाप्यन्तर्जले मूर्धा जगामादर्शनं विभो ॥	019c  
ततः स विरुजो राजन्पूतात्मा वीतकल्मषः ।	020a  
आजगामाश्रमं प्रीतः कृतकृत्यो महोदरः ॥	020c  
सोऽथ गत्वाऽऽश्रमं पुण्यं विप्रमुक्तो महातपाः ।	021a  
कथयामास तत्सर्वमृषीणां भावितात्मनाम् ॥	021c  
ते श्रुत्वा वचनं तस्य ततस्तीर्थस्य मानद ।	022a  
कपालमोचनमिति नाम चक्रुः समागताः ॥	022c  
स चापि तीर्थप्रवरं पुनर्गत्वा महानृषिः ।	023a  
पीत्वा पयःसुविपुलं सिद्धिमायात्तदा मुनिः ॥	023c  
तत्र दत्त्वा बहून्देयान्विप्रान्सम्पूज्य माधवः ।	024a  
जगाम तत्र राजेन्द्र उशङ्गोराश्रमं तदा ॥	024c  
यत्र तप्तं तपो घोरमार्ष्टिषेणेन भारत ।	025a  
ब्राह्मण्यं लब्धवान्यत्र विश्वामित्रो महामुनिः ॥	025c  
सर्वकामसमृद्धं च तदाश्रमपदं महत् ।	026a  
मुनिभिर्ब्राह्मणैश्चैव सेवितं सर्वदा विभो ॥	026c  
ततो हलधरः श्रीमान्ब्राह्मणैः परिवारितः ।	027a  
जगाम तत्र राजेन्द्र उशङ्गुस्तनुमत्यजत् ॥	027c  
उशङ्गुर्ब्राह्मणो वृद्धस्तपोनित्यश्च भारत ।	028a  
देहन्यासे कृतमना विचिन्त्य बहुधा तदा ॥	028c  
ततः सर्वानुपादाय तनयान्वै महातपाः ।	029a  
उशङ्गुरब्रवीत्तत्र नयध्वं मां पृथूदकम् ॥	029c  
विज्ञायातीतवयसमुशङ्गुं ते तपोधनाः ।	030a  
तं च तीर्थमपानिन्युः सरस्वत्यास्तपोधनम् ॥	030c  
स तैः पुत्रैस्तदा धीमानानीतो वै सरस्वतीम् ।	031a  
पुण्यां तीर्थशतोपेतां विप्रसङ्घैर्निषेविताम् ॥	031c  
स तत्र विधिना राजन्नाप्लुत्य सुमहातपाः ।	032a  
ज्ञात्वा तीर्थगुणांश्चैव प्राहेदमृषिसत्तमः ।	032c  
सुप्रीतः पुरुषव्याघ्र सर्वान्पुत्रानुपासतः ॥	032e  
सरस्वत्युत्तरे तीरे यस्त्यजेदात्मनस्तनुम् ।	033a  
पृथूदके जप्यपरो नैनं श्वो मरणं तपेत् ॥	033c  
\'इत्युक्त्वा स्वां तनुं त्यक्त्वा प्रपेदे वैष्णवं पदम्\' ।	034a  
तत्राप्लुत्य स धर्मात्मा उपस्पृश्य हलायुधः ।	034c  
दत्त्वा चैव बूहून्देयान्विप्राणां विप्रवत्सलः ॥	034e  
ससर्ज यत्र भगवाँल्लोकाँल्लोकपितामहः ॥	035ac  
यत्रार्ष्टिषेणः कौरव्य ब्राह्मण्यं संशितव्रतः ।	036a  
तपसा महता राजन्प्राप्तवानृषिसत्तमः ॥	036c  
सिन्धुद्वीपश्च राजर्षिर्देवापिश्च महातपाः ।	037a  
ब्राह्मण्यं लब्धवान्यत्र विश्वामित्रस्तथा मुनिः ॥	037c  
महातपस्वी भगवानुग्रतेजा महातपाः ।	038a  
तत्राजगाम बलवान्बलभद्रः प्रतापवान् ॥ ॥	038c  
	
इति श्रीमन्महाभारते शल्यपर्वणि ह्रदप्रवेशपर्वणि चत्वारिंशोऽध्यायः ॥ 40 ॥
	
9-40-17 तीर्थमुपास्पृशदिति शेषः ॥ 9-40-24 त्रिशङ्कोराश्रमं तदा इति क.पाठः । रुशङ्गोराश्रमं तदा इति झ. पाठः ॥ 9-40-33 अक्षयं स्वर्गमाप्नोतीत्यर्थः ॥ 9-40-36 ब्राह्मणं ब्रह्मसङ्घातो वेदसमूह इति यावत् । ततः स्वार्थे ष्यञ् । ब्राह्मणं ब्रह्मसङ्घाते इति मेदिनी ॥
