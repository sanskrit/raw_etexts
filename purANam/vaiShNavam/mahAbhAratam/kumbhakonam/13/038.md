अध्यायः 038

भीष्मेण युधिष्ठिरं प्रति तत्वसृष्ट्यादिप्रतिपादकनारदसनत्कुमारसंवादानुवादः ॥ 1 ॥
	
युधिष्ठिर उवाच ।	001  
क्लिश्यमानेषु भूतेषु जातीमरणसागरे ।	001a  
यत्प्राप्य क्लेशं नाप्नोति तन्मे ब्रूहि पितामह ॥	001c  
भीष्म उवाच ।	002  
अत्राप्युदाहरन्तीममितिहासं पुरातनम् ।	002a  
सनत्कुमारस्य सतः संवादं नारदस्य च ॥	002c  
सनत्कुमारो भगवान्ब्रह्मपुत्रो महायशाः ।	003a  
पूर्वजातास्त्रयस्तस्य कथ्यन्ते ब्रह्मवादिनः ॥	003c  
सनकः सनन्दनश्चैव तृतीयश्च सनातनः ।	004a  
जातमात्राश्च ते सर्वे प्रतिबुद्धा इति श्रुतिः ॥	004c  
चतुर्थश्चैव तेषां स भगवान्योगवित्तमः ।	005a  
सनत्कुमार इति वै कथयन्ति महर्षयः ॥	005c  
हैरण्यगर्भः स मुनिर्वसिष्ठः पञ्चमः स्मृतः ।	006a  
षष्ठः स्थाणुः स भगवानमेयात्मा त्रिशूलधृत् ॥	006c  
ततोऽपरे समुत्पन्नाः पावकादारुणे क्रतौ ।	007a  
मनसा स्वयम्भुवो हीमे मरीचिप्रमुखास्तथा ॥	007c  
भुगुर्मरीचेरनुजो भृगोरप्यङ्गिरास्तथा ।	008a  
अनुजोङ्गिरसोऽथात्रिः पुलस्त्योत्रेस्तथाऽनुजः ॥	008c  
पुलस्त्यस्यानुजो विद्वान्पुलहो नु महाद्युतिः ।	009a  
पठ्यन्ते ब्रह्मजा ह्येते विद्वद्बिरमितौजसः ॥	009c  
सर्वमेतन्महाराज कुर्वन्नादिगुरुर्महान् ।	010a  
प्रभुर्विभुरनन्तश्रीर्ब्रह्मा लोकपितामहः ॥	010c  
मूर्तिमन्तोऽमृतीभूतास्तेजसाऽतितपोन्विताः ।	011a  
सनकप्रभृतयस्तत्र ये च प्राप्ताः परं पदम् ।	011c  
कृत्स्नं क्षयमनुप्राप्य विमुक्ता मूर्तिबन्धनात् ॥	011e  
सनत्कुमारस्तु विभुर्योगमास्थाय योगवित् ।	012a  
त्रीँल्लोकानचरच्छश्वदैश्वर्येण परेण हि ॥	012c  
रुद्रश्चाप्यष्टगुणितं योगं प्राप्तो महायशाः ।	013a  
सूक्ष्ममष्टगुणं राजन्नितरे नृपसत्तम ॥	013c  
मरीचिप्रमुखास्तात सर्वे सृष्ट्यर्थमेव ते ।	014a  
नियुक्ता राजशार्दूल तेषां सृष्टिं शृणुष्व मे ॥	014c  
सप्त ब्रह्माण इत्येते पुराणे निश्चयं गताः ।	015a  
सर्वे वेदेषु चैवोक्ताः खिलेषु च न संशयः ॥	015c  
इतिहासपुराणे च श्रुतिरेषा सनातनी ।	016a  
ब्राह्मणा वरदानेतान्प्राहुर्वेदान्तपारगाः ॥	016c  
एतेषां पितरस्तात पुत्रा इत्यनुचक्षते ।	017a  
गणाः सप्त महाराज मूर्तयोऽमूर्तयस्तथा ॥	017c  
पितृणां चैव राजेन्द्र पुत्रा देवा इति श्रुतिः ।	018a  
देवैर्व्याप्ता इमे लोका इत्येवमनुशुश्रुम ॥	018c  
कृष्णद्वैपायनाच्चैव देवस्थानात्तथैव च ।	019a  
देवलाच्च नरश्रेष्ठ काश्यपाच्च मया श्रुतम् ॥	019c  
गौतमादपि कौण्डिन्याद्बारद्वाजात्तथैव च ।	020a  
मार्कण्डेयात्तथैवैतदृषेर्देवमतादपि ॥	020c  
पित्रा च मम राजेन्द्र श्राद्धकाले प्रभाषितम् ।	021a  
परं रहस्यं वेदान्तं प्रियं हि परमात्मनः ॥	021c  
अतः परं प्रवक्ष्यामि यन्मां पृच्छसि भारतः ।	022a  
तदिहैकमनोबुद्धिः शृणुष्वावहितो नृप ।	022c  
स्वायम्भुवस्य संवादं नारदस्य च धीमतः ॥	022e  
सनत्कुमारो भगवान्दिव्यं जज्वाल तेजसा ।	023a  
अङ्गुष्ठमात्रो भूत्वा वै विचचार महाद्युतिः ॥	023c  
स कदाचिन्महाभागो मेरुपृष्ठं समागमत् ।	024a  
नारदेन नरश्रेष्ठ मुनिना ब्रह्मवादिना ॥	024c  
जिज्ञासमानावन्योन्यं सकाशे ब्रह्मणस्ततः ।	025a  
ब्रह्म भागवतौ तात परमार्थार्थचिन्तकौ ॥	025c  
मतिमान्मतिमच्छ्रेष्ठं बुद्धिमान्बुद्धिमत्तरम् ।	026a  
क्षेत्रवित्क्षेत्रविच्छ्रेष्ठं ज्ञानविज्ज्ञानमत्तमम् ॥	026c  
सनत्कुमारं तत्वज्ञं भगवन्तमरिन्दम ।	027a  
लोकविल्लोकविच्छ्रेष्ठमात्मविच्चात्मवित्तमम् ।	027c  
सर्ववेदार्थकुशलं सर्वशास्त्रविशारदम् ॥	027e  
साङ्ख्ययोगं च यो वेद पाणावामलकं यथा ।	028a  
नारदोऽथ नरश्रेष्ठ तं पप्रच्छ महाद्युतिः ॥	028c  
नारद उवाच ।	029  
त्रयोविंशतितत्वस्य अव्यक्तस्य महामुने ।	029a  
प्रभवं चाप्ययं चैव श्रोतुमिच्छामि तत्वतः ॥	029c  
अध्यात्ममधिभूतं च अधिदैवं तथैव च ।	030a  
कालसङ्ख्याश्च सर्गञ्च स्रष्टारं पुरुषं प्रभुम् ।	030c  
यं विश्वमुपजीवन्ति येन सर्वमिदं ततम् ।	031a  
यं प्राप्य न निवर्तन्ते तद्भवान्वक्तुमर्हति ॥	031c  
सनत्कुमार उवाच ।	032  
यं विश्वमुपजीवन्ति यमाहुः पुरुषं परम् ।	032a  
तं वै शृणु महाबुद्धे नारायणमनामयम् ॥	032c  
एष नारायणो नाम यं विश्वमुपजीवति ।	033a  
एष स्रष्टा विधाता च भर्ता पालयिता प्रभुः ॥	033c  
प्राप्यैनं न निवर्तन्ते यतयोऽध्यात्मचिन्तकाः ।	034a  
एतावदेव वक्तव्यं मया नारद पृच्छते ॥	034c  
परं न वेद्मि तत्सर्गं यावांश्चायं यथाप्यहम् ।	035a  
श्रूयतामानुपूर्व्येण न च सर्गः प्रयत्नतः ॥	035c  
यथा कालपरीमाणं तत्वानामृषिसत्तम ।	036a  
अध्यात्ममधिभूतं च अधिदैवं तथैव च ।	036c  
कालसङ्ख्यां च  सर्गञ्च  सर्वमेव महामुने ॥	036e  
तमसः कुर्वतः सर्गं तामसो ह्यभिधीयते ।	037a  
ब्रह्मविद्भिर्द्विजैर्नित्यं नित्यमध्यात्मचिन्तकैः ॥	037c  
पर्यायनामान्येतस्य कथयन्ति मनीषिणः ।	038a  
तानि ते सम्प्रवक्ष्यामि तदिहैकमनाः शृणु ॥	038c  
महार्णवोऽर्णवश्चैव सलिलं च गुणास्तथा ।	039a  
वेदास्तपांसि यज्ञाश्च धर्माश्च भगवान्विभुः ।	039c  
प्राणः सांवर्तकोग्निश्च व्योम कालस्तथैव च ॥	039e  
नामान्येतानि ब्रह्मर्षे शरीरस्येश्वरस्य वै ।	040a  
कीर्तितानि द्विजश्रेष्ठ मया शास्त्रानुसारतः ॥	040c  
चतुर्युगसहस्राणि चतुर्युगमरिन्दम ।	041a  
प्राहुः कल्पसहस्रं वै ब्राह्मणास्तत्वदर्शिनः ॥	041c  
दशकल्पसहस्राणि अव्ययस्य महानिशा ।	042a  
तथैव दिवसं प्राहुर्योगाः साङ्ख्याश्च तत्वतः ॥	042c  
निशासुप्तोथ भगवान्क्षपान्ते प्रत्यबुध्यत ।	043a  
पश्चाद्बुद्ध्वा ससर्जापस्तासु वीर्यमवासृजत् ॥	043c  
तदण्डमभवद्धैमं सहस्रांशुसमप्रभम् ।	044a  
अहङ्कृत्वा ततस्तस्मिन्ससर्ज प्रभुरीश्वरः ॥	044c  
हिरण्यगर्भं विश्वात्मा ब्रह्माणां जलवन्मुनिम् ।	045a  
भूतभव्यभविष्यस्य कर्तारमनघं विभुम् ।	045c  
मूर्तिमन्तं महात्मानं विश्वशम्भुं स्वयम्भुवम् ॥	045e  
अणिमा लघिमा प्राप्तिरीशानो ज्योतिषां नरम् ।	046a  
चक्रे तिरोधां भगवानेत्कृत्वा महायशाः ॥	046c  
एतस्यापि निशामाहुर्वेदवेदाङ्गपारगाः ।	047a  
पञ्चकल्पसहस्राणि अहरेतावदेव च ॥	047c  
स सर्गं कुरुत ब्रह्मा तामसश्चानुपूर्व्यशः ।	048a  
सृजतेऽहं त्वहङ्कारं परमेष्ठिनमव्ययम् ॥	048c  
अहङ्कारेणैव लोका व्याप्ताः साहङ्कृतेन वै ।	049a  
येनाविष्टानि भूतानि मज्जन्त्यव्यक्तसागरे ॥	049c  
देवर्षिदानवनरा यक्षगन्धर्वकिन्नराः ।	050a  
उन्मज्जन्ति निमज्जन्ति ऊर्ध्वाधस्तिर्यगेव च ॥	050c  
एतस्यापि निशामाहुस्तृतीयामथ कुर्वतः ।	051a  
त्रीणि कल्पसहस्राणि अहरेतावदेव तु ॥	051c  
अहङ्कारस्तु सृजति महाभूतानि पञ्च वै ।	052a  
पृथिवी वायुराकाशमापो ज्योतिश्च पञ्चमम् ॥	052c  
एतेषां गुणतत्वानि पञ्च प्राहुर्द्विजातयः ।	053a  
शब्दे स्पर्शे च रूपे च रसे गन्धे तथैव च ॥	053c  
गुणेष्वेतेष्वभिरताः पङ्कलग्ना इव द्विपाः ।	054a  
नोत्तिष्ठन्त्यवशीभूताः सक्ता अव्यक्तसागरे ॥	054c  
एतेषामिह वै सर्वं चतुर्थमिह कुर्वतः ।	055a  
चतुर्युगसहस्रे वै अहोरात्रास्तथैव च ॥	055c  
अनन्त इति विख्यातः पञ्चमः सर्ग उच्यते ।	056a  
इन्द्रियाणि दशैकं च यथाश्रुतिनिदर्शनात् ॥	056c  
मनः सर्वमिदं तात विश्वं सर्वमिदं जगत् ।	057a  
न तथान्यानि भूतानि बलवन्ति यथा मनः ॥	057c  
एतस्यापि ह वै सर्गं षष्ठमाहुर्द्विजातयः ।	058a  
अहः कल्पसहस्रं वै रात्रिरेतावती तथा ॥	058c  
ऊर्ध्वस्रोतस्तु वै सर्गं सप्तमं ब्रह्मणो विदुः ।	059a  
अष्टमं चाप्यधःस्रोतस्तिर्यक्तु नवमः स्मृतः ॥	059c  
एतानि नव सर्गाणि तत्वानि च महामुने ।	060a  
चतुर्विंशतितत्वानि तत्वसङ्ख्यानि तेऽनघ ॥	060c  
सर्वस्य प्रभवः पूर्वमुक्तो नारायणः प्रभुः ।	061a  
अव्ययः प्रभवश्चैव अव्यक्तस्य महामुने ।	061c  
प्रवक्ष्याम्यपरं तत्वं यस्य यस्येश्वरश्च यः ॥	061e  
अध्यात्ममधिभूतं च अधिदैवं तथैव च ।	062a  
यथाश्रुतं यथादृष्टं तत्वतो वै निबोध मे ॥	062c  

इति श्रीमन्महाभारते अनुशासनपर्वणि दानधर्मपर्वणि अष्टत्रिंशोऽध्यायः ॥ 38 ॥	
