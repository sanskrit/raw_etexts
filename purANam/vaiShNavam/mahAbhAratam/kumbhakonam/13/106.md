श्रीः
अध्यायः 106

भीष्मेण युधिष्ठिरम् प्रति गोदानप्रशंसापरनाचिकेतोपाख्यानकथनम् ॥ 1 ॥
	
युधिष्ठिर उवाच 	001  
दत्तानां फलसम्प्राप्तिं गवां प्रब्रूहि मेऽनघ ।	001a  
विस्तरेण महाबाहो न हि तृप्यामि कथ्यताम् ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
ऋषेरौद्दालकेर्वाक्यं नाचिकेतस्य चोभयोः ॥	002c  
ऋषिरौद्दालकिर्दीक्षामुपगम्य ततः सुतम् ।	003a  
त्वं मामुपचरस्वेति नाचिकेतमभाषत ॥	003c  
समाप्ते नियमे तस्मिन्महर्षिः पुत्रमब्रवीत् ।	004a  
उपस्पर्शनसक्तस्य स्वाध्यायाभिरतस्य च ॥	004c  
इध्मा दर्भाः सुमनसः कलशश्चाभितो जलम् ।	005a  
विस्मृतं मे तदादाय नदीतीरादिहाव्रज ॥	005c  
गत्वानवाप्य तत्सर्वं नदीवेगसमाप्लुतम् ।	006a  
न पश्यामि तदित्येवं पितरं सोऽब्रवीन्मुनिः ॥	006c  
क्षुत्पिपासाश्रमाविष्टो मुनिरौद्दालकिस्तदा ।	007a  
यमं पश्येति तं पुत्रमशपत्क्रोधमूर्च्छितः ॥	007c  
तथा स पित्राऽभिहतो वाग्वज्रेण कृताञ्जलिः ।	008a  
प्रसीदेति ब्रुवन्नेव गतसत्वोऽपतद्भुवि ॥	008c  
नाचिकेतं प्रिता दृष्ट्वा पतितं दुःखमूर्च्छितः ।	009a  
किं मया कृतमित्युक्त्वा निपपात महीतले ॥	009c  
तस्य दुःखपरीतस्य स्वं पुत्रमनुशोचतः ।	010a  
व्यतीतं तदहःशेषं सा चोग्रा तत्र शर्वरी ॥	010c  
पित्र्येणाश्रुप्रपातेन नाचिकेतः कुरूद्वह ।	011a  
प्रास्यन्दच्छयने कौश्ये वृष्ट्या सस्यमिवाप्लुतम् ॥	011c  
स पर्यपृच्छत्तं पुत्रं श्लाघ्यं पर्यागतं पुनः ।	012a  
दिव्यैर्गन्धैः समादिग्धं क्षीणस्वप्नमिवोत्थितम् ॥	012c  
अपि पुत्र जिता लोकाः शुभास्ते स्वेन कर्मणा ।	013a  
दिष्ट्या चासि पुनः प्राप्तो न हि ते मानुषं वपुः ॥	013c  
प्रत्यक्षदर्शी सर्वस्य पित्रा पृष्टो महात्मना ।	014a  
अभ्युत्थाय पितुर्मध्ये महर्षीणां न्यवेदयत् ॥	014c  
कुर्वन्भवच्छासनमाशु यातो ह्यहं विशालां रुचिरप्रभासाम् ।	015a  
वैवस्वतीं प्राप्य सभामवश्यं सहस्रशो योजनहैमभौमाम् ॥	015c  
दृष्टैव मामभिमुखमापतन्तं गृहं निवेद्यासनमादिदेश ।	016a  
वैवस्वतोऽर्घ्यादिभिरर्हणैश्च भवत्कृते पूजयामास मां सः ॥	016c  
ततस्त्वहं तं शनकैरवोचं वृतः सदस्यैरभिपूज्यमानः ।	017a  
प्राप्तोऽस्मि ते विषयं धर्मराज लोकानर्हो यानहं तान्विधत्स्व ॥	017c  
यमोऽब्रवीन्मां न मृतोसि सौम्य यमं पश्येत्याह स त्वां तपस्वी ।	018a  
पिता प्रदीप्ताग्निसमानतेजा न तत्छक्यमनृतं विप्र कर्तुम् ॥	018c  
दृष्टस्तेऽहं प्रतिगच्छस्व तात शोचत्यसौ तव देहस्य कर्ता ।	019a  
ददानि किञ्चापि मनःप्रणीतं प्रियातिथेस्तव कामान्वृणीष्व ॥	019c  
तेनैवमुक्तस्तमहं प्रत्यवोचं प्राप्तोस्मि ते विषयं दुर्निवर्त्यम् ।	020a  
इच्छाम्यहं पुण्यकृतां समृद्धाँल्लोकान्द्रष्टुं यदि तेऽहं वरार्हः ॥	020c  
यानं समारोप्य तु मां स देवो वाहैर्युक्तं सुप्रभं भानुमत्तत् ।	021a  
सन्दर्शयामास तदाऽऽत्मलोकान्सर्वांस्तथा पुण्यकृतां द्विजेन्द्र ॥	021c  
अपश्यं तत्र वेश्मानि तैजसानि महात्मनाम् ।	022a  
नानासंस्थानरूपाणि सर्वरत्नमयानि च ॥	022c  
चन्द्रमण्डलशुभ्राणि किङ्किणीजालवन्ति च ।	023a  
अनेकशतभौमानि सान्तर्जलवनानि च ॥	023c  
वैडूर्यार्कप्रकाशानि रूप्यरुक्ममयानि च ।	024a  
तरुणादित्यवर्णानि स्थावराणि चराणि च ॥	024c  
भक्ष्यभोज्यमयाञ्शैलान्वासांसि शयनानि च ।	025a  
सर्वकामफलांश्चैव वृक्षान्भवनसंस्थितान् ॥	025c  
नद्यो वीथ्यः सभा वाप्यो दीर्घिकाश्चैव सर्वशः ।	026a  
घोषवन्ति च यानानि युक्तान्यथ सहस्रशः ॥	026c  
क्षीरस्रवा वै सरितो गिरींश्च सर्पिस्तथा विमलं चापि तोयम् ।	027a  
वैवस्वतस्यानुमतांश्च देशानदृष्टपूर्वान्सुबहूनपश्यम् ॥	027c  
सर्वान्दृष्ट्वा तदहं धर्मराजमवोचं वै सर्वदेवं सहिष्णुम् ।	028a  
क्षीरस्यैताः सर्पिषश्चैव नद्यः शश्वत्स्रोताः कस्य भोज्याः प्रवृत्ताः ॥	028c  
यमोऽब्रवीद्विद्धि भोज्यांस्त्वमेतान्ये दातारः साधवो गोरसानाम् ।	029a  
अन्ये लोकाः शाश्वता वीतशोकैः समाकीर्णा गोप्रदाने रतानाम् ॥	029c  
न त्वेतासां दानमात्रं प्रशस्तं पात्रं कालो गोविशेषो विधिश्च ।	030a  
ज्ञात्वा देयं विप्र गवान्तरं हि दुःखं ज्ञातुं पावकादित्यभूतम् ॥	030c  
स्वाध्यायवान्योऽतिमात्रं तपस्वी वैतानस्थो ब्राह्मणः पात्रमासाम् ।	031a  
गोषु क्षान्तं गोशरण्यं कृतज्ञं वृत्तिग्लानं तादृशं पात्रमाहुः ॥	031c  
कृच्छ्रोत्सृष्टाः पोषणाभ्यागताश्च द्वारैरेतैर्गोविशेषाः प्रशस्ताः ।	032a  
अन्तर्जाताः सुक्रयज्ञानलब्धाः प्राणक्रीताः सोदकाः सोद्वहाश्च ॥	032c  
तिस्रो रात्र्यस्त्वद्भिरुपोष्य भूमौ तृप्ता गावस्तर्पितेभ्यः प्रदेयाः ।	033a  
वत्सैः प्रीताः सुप्रजाः सोपचारास्त्र्यहं दत्त्वा गोरसैर्वर्तितव्यम् ॥	033c  
दत्त्वा धेनुं सुव्रतां साधुदोहां कल्याणवत्सामपलायिनीं च ।	034a  
यावन्ति रोमाणि भवन्ति तस्यास्तावद्वर्षाण्यश्नुते स्वर्गलोकम् ॥	034c  
तथाऽनड्वाहं ब्राह्मणेभ्यः प्रदाय दान्तं धुर्यं बलवन्तं युवानम् ।	035a  
कुलानुजीव्यं वीर्यवन्तं बृहन्तं भुङ्क्ते लोकान्सम्मितान्धेनुदस्य ॥	035c  
वृद्धे ग्लाने सम्भ्रमे वा महार्थे कृष्यर्थं वा हौम्यहेतोः प्रसूत्याम् ।	036a  
गुर्वर्थं वा यज्ञसमाप्तये वा गां वै दातुं देशकालोऽविशिष्टः ॥	036c  
नाचिकेत उवाच 	037  
श्रुत्वा वैवस्वतवचस्तमहं पुनरब्रवम् ।	037a  
अगोमी गोप्रदातॄणां कथं लोकान्हि गच्छति ॥	037c  
ततोऽब्रवीद्यमो धीमान्गोप्रदानं ततो गतिम् ।	038a  
गोप्रदानानुकल्पात्तु गामृते सन्तु गोप्रदाः ॥	038c  
अलाभे यो गवां दद्याद्धृतधेनुं यतव्रतः ।	039a  
तस्यैता घृतवाहिन्यः क्षरन्ते वत्सला इव ॥	039c  
घृतालाभे तु यो दद्यात्तिलधेनुं यतव्रतः ।	040a  
स दुर्गात्तारितो धेन्वा क्षीरनद्यां प्रमोदते ॥	040c  
तिलालाभे तु यो दद्याज्जलधेनुं यतव्रतः ।	041a  
स कामप्रवहां शीतां नदीमेतामुपाश्नुते ॥	041c  
एवमेतानि मे तत्र धर्मराजो न्यदर्शयत् ।	042a  
दृष्ट्वा च परमं हर्षमवापमहमच्युत ॥	042c  
निवेदये चाहमिमं प्रियं ते क्रतुर्महानल्पधनप्रचारः ।	043a  
प्राप्तो मया तात स मत्प्रसूतः प्रपत्स्यते वेदविधिप्रवृत्तः ॥	043c  
शापो ह्ययं भवतोऽनुग्रहाय प्राप्तो मया यत्र दृष्टो यमो वै ।	044a  
दानव्युष्टिं तत्र दृष्ट्वा महात्मन्निःसन्दिग्धान्दानधर्मांश्चरिष्ये ॥	044c  
इदं च मामब्रवीद्धर्मराजः पुनः पुनः सम्प्रहृष्टो महर्षे ।	045a  
दानेन यः प्रयतोऽभूत्सदैव विशेषतो गोप्रदानं च कुर्याम् ॥	045c  
शुद्धो ह्यर्थो नावमन्यस्व धर्मान्पात्रे देयं देशकालोपपन्ने ।	046a  
तस्माद्गावस्ते नित्यमेव प्रदेया माभूच्च ते संशयः कश्चिदत्र ॥	046c  
एताः पुरा ह्यददन्नित्यमेव शान्तात्मानो दानपथे निविष्टाः ।	047a  
तपांस्युग्राण्यप्रतिशङ्कमानास्ते वै दानं प्रददुश्चैव शक्त्या ॥	047c  
काले च शक्त्या मत्सरं वर्जयित्वा शुद्धात्मानः श्रद्धिनः पुण्यशीलाः ।	048a  
दत्त्वा गा वै लोकममुं प्रपन्ना देदीप्यन्ते पुण्यशीलास्तु नाके ॥	048c  
एतद्दानं न्यायलब्धं द्विजेभ्यः पात्रे दत्तं प्रापणीयं परीक्ष्य ।	049a  
काम्याष्टम्यां वर्तितव्यं दशाहं रसैर्गवां शकृता प्रस्नवैर्वा ॥	049c  
देवव्रती स्याद्वृषभप्रदानैर्वेदावाप्तिर्गोयुगस्य प्रदाने ।	050a  
तीर्थावाप्तिर्गोप्रयुक्तप्रदाने पापोत्सर्गः कपिलायाः प्रदाने ॥	050c  
गामप्येकां कपिलां सम्प्रदाय न्यायोपेतां कलुषाद्विप्रमुच्येत् ।	051a  
गवां रसात्परमं नास्ति किञ्चिद्गवां प्रदानं सुमहद्वदन्ति ॥	051c  
गावो लोकांस्तारयन्ति क्षरन्त्यो गावश्चान्नं सञ्जनयन्ति लोके ।	052a  
यस्तं जानन्न गवां हार्दमेति स वै गन्ता निरयं पापचेताः ॥	052c  
यैस्तद्दत्तं गोसहस्रं शतं वा दशार्धं वा दश वा साधुवत्सम् ।	053a  
अप्येका वै साधवे ब्राह्मणाय सास्यामुष्मिन्पुण्यतीर्था नदी वै ॥	053c  
प्राप्त्या पुष्ट्या लोकसंरक्षणेन गावस्तुल्याः सूर्यपादैः पृथिव्याम् ।	054a  
शब्दश्चैकः सन्नतिश्चोपभोगास्तस्माद्गोदः सूर्य इवावभाति ॥	054c  
गुरुं शिष्यो वरयेद्गोप्रदाने स वै गन्ता नियतं स्वर्गमेव ।	055a  
विधिज्ञानां सुमहान्धर्म एष विधिं ह्याद्यं विधयः संविशन्ति ॥	055c  
इदं दानं न्यायलब्धं द्विजेभ्यः पात्रे दत्त्वा प्रापयेथाः परीक्ष्य ।	056a  
त्वय्याशंसन्त्यमरा दानवाश्च वयं चापि प्रसृते पुण्यशीले ॥	056c  
इत्युक्तोऽहं धर्मराजं द्विजर्षे धर्मात्मानं शिरसाऽभिप्रणम्य ।	057a  
अनुज्ञातस्तेन वैवस्वतेन प्रत्यागमं भगवत्पादमूलम् ॥ 	057c  

इति श्रीमन्महाभारते अनुशासनपर्वणि दानधर्मपर्वणि षडधिकशततमोऽध्यायः ॥ 106 ॥

7-106-5 कलशश्चातिभोजनम् इति झ. पाठ. । तत्र अतिभोजनं भोजनसामग्रिकं शाकादि ॥ 7-106-8 गतसत्वो मृतः ॥ 7-106-11 सस्यं शुष्यमाणम् ॥ 7-106-15 योजनेति लुप्ततृतीयान्तं पदम् । योजनैः सहस्रशः सम्मितामिति शेषः ॥ 7-106-23 अनेकशतानि भौमानि उपर्युपरि भूमिसमूहा येषु तानि प्रासादमण्डलानि ॥ 7-106-30 गवामन्तरमन्योन्यतारतम्यम् । अवङ् ॥ 7-106-31 कृच्छ्रोत्सृष्टाः सङ्कटात् निरोधात् मुक्ताः । पोषणार्थं दरिद्रागारादागताः । तादृशीनां पालनं प्रशस्ततरमित्यर्थः ॥ 7-106-33 त्र्यहमम्मात्राहारो भूमिशायी भूत्वा चतुर्थं दिनमारभ्य त्र्यहमेकैकां गां दत्त्वा गोरसैर्वृत्तिं कुर्यात् । एवं व्रतपूर्वकं गोत्रयं ददत उक्तं वक्ष्यमाणं च फलं भवतीत्यर्थः ॥ 7-106-36 वृद्धे ग्लाने रोगिणि पथ्याशनार्थे सम्भ्रमे दुर्भिक्षे । महार्थे यज्ञाद्यर्थे च । प्रसूत्यां पुत्रजन्मनि ॥ 7-106-43 क्रतुः गोदानरूपः ॥ 7-106-49 प्रापणीयं गोः आहारादि । कामे इच्छापूरणे साधुः काम्या या अष्टमी शुक्लकृष्णान्यतरा तस्याम् ॥7-106-050 गोप्रयुक्तं रथशकटादि || 7-106-052  हार्दम् हृत्स्थम् | भक्ष्यपानकण्डूयनादिकं कर्तुं न एति नानुसरति || 7-106-055 विधिं गुर्वाराधनपरम् | विधयो गोदानविधयः ||
