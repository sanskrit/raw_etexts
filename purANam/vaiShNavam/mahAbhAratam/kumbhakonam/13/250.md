अध्यायः 250
	
पार्वत्या महेश्वरम्प्रति स्त्रीधर्मकथनम् ॥ 1 ॥ नारदेन कृष्णम्प्रति उमामहेश्वरसंवादानुवादोपसंहारः ॥ 2 ॥

उमोवाच ।	001  
पतिमत्या दिवारात्रं वृत्तान्तं श्रूयतां शुभम् ।	001a  
पत्युः पूर्वं समुत्थाय प्रातःक्रम समाचरेत् ॥	001c  
पत्युर्भावं विदित्वा तु पश्चात्सम्बोधयेत्तु तम् ।	002a  
नित्यं पौर्वाह्णिकं कार्यं स्वयं कुर्याद्यथाविधि ॥	002c  
निवेद्य च तथाऽऽहारं यथा सम्पद्यतामिति ।	003a  
तथैव कुर्यात्तत्सर्वं यथा पत्युः प्रियं भवेत् ॥	003c  
यथा भर्ता तथा नारी गुरूणां प्रतिपद्यते ॥	004ac  
शुश्रूषापोषणविधौ पतिप्रियचिकीर्षया ।	005a  
भर्तुर्निष्क्रमणे कार्यं संस्मरेदप्रमादतः ॥	005c  
आगतं तु पतिं दृष्ट्वा सहसा परिचारणम् ।	006a  
स्वयं कुर्वीत सम्प्रीत्या कायश्रमहरं परम् ॥	006c  
पाद्यसनाभ्यां शयनैर्वाक्यैश्च हृदयप्रियैः ।	007a  
अतिथीनामागमेन प्रीतियुक्ता सदा भवेत् ॥	007c  
कर्मणा वचनेनापि तोषयेदतिथीन्सदा ।	008a  
मङ्गलं गृहशौचं च सर्वोपकरणानि च ॥	008c  
सर्वकालमवेक्षेत कारयन्ती च कुर्वती ।	009a  
धर्मकार्ये तु सम्प्राप्ते तद्वद्धर्मपरा भवेत् ॥	009c  
अर्थकार्ये पुनर्भर्तुः प्रमादालस्यवर्जिता ।	010a  
सा यत्नं परमं कुर्यात्तस्य साहाय्यकारणात् ॥	010c  
धुरन्धरा भवेद्भर्तुः साध्वी धर्मार्थयोः सदा ।	011a  
विहारकाले वै भर्तुर्ज्ञात्वा भावं हृदि स्थितम् ॥	011c  
अलङ्कृत्य यथायोगं मन्दहाससमन्वितम् ।	012a  
वाक्यैर्मधुरसंयुक्तैः स्मयन्ती तोषयेत्पतिम् ॥	012c  
कठोराणि न वाच्यानि अन्यथा प्रमदान्तरे ।	013a  
यस्यां कामी भवेद्भर्ता तस्याः प्रीतिकरी भवेत् ॥	013c  
अप्रमादं पुरस्कृत्य मनसा तोषयेत्पतिम् ।	014a  
अनन्तरमथान्येषां भोजनावेक्षणं चरेत् ॥	014c  
अनाथान्कृपणांश्चैव भिक्षुकांश्च तथैव च ।	015a	दासीदासबलीवर्दांश्चण्डालं च शुनस्तथा ।015c  
पूजयेद्बलिभैक्षेण पत्युर्धर्मं विवर्धयेत् ॥	015e  
कुपितं वाऽर्थहीनं वा श्रान्तं वोपचरेत्पतिम् ।	016a  
यथा स तुष्टः स्वस्थश्च तथा सन्तोषयेत्पतिम् ॥	016c  
यथा कुटुम्बचिन्तायां विवादे वाऽर्थसञ्चये ।	017a  
आहूता तत्सहायार्थं तथा प्रियहितं वदेत् ॥	017c  
अप्रियं च हितं ब्रूयात्तस्य धर्मार्थकाङ्क्षया ।	018a  
एकान्तचर्याकथनं कलहं वर्जयेत्परैः ॥	018c  
बहिरालोकनं चैव मोहं व्रीडां च पैशुनम् ।	019a  
बह्वाशित्वं दिवास्वप्नमेवमादि विवर्जयेत् ॥	019c  
रहस्येकासनं साध्वी न कुर्यादात्मजैरपि ।	020a  
यद्यद्दद्यान्नियत्स्वेति न्यासवत्परिपालयेत् ॥	020c  
विस्मृतं वाऽपि यद्द्रव्यं प्रतिपद्यात्स्वशौचतः ।	021a  
यत्किञ्चित्पतिना दत्तं लब्ध्वा तत्सा सुखी भवेत् ॥	021c  
अतीवाज्ञामतीर्ष्यां च दूरतः परिवर्जयेत् ।	022a  
बालवद्वृद्धवद्भार्या सदैवानुचरेत्पतिम् ॥	022c  
भार्याया व्रतमित्येव कर्तव्यं सततं विभो ।	023a  
एतत्पतिव्रतावृत्तमुक्तं देव समासतः ॥	023c  
न च भोगे न चैश्वर्ये न सुखे न धने तथा ।	024a  
स्पृहा यस्यास्तथा भर्तुः सा नारीणां पतिव्रता ॥	024c  
पतिर्हि दैवतं स्त्रीणां पतिर्बन्धुः पतिर्गतिः ।	025a  
नान्यं गतिमहं पश्ये प्रमदाया यथा पतिः ॥	025c  
जातिष्वपि च वै स्त्रीत्वं विशिष्टं मे मतिः प्रभो ।	026a  
कायक्लेशेन महता पुरुषः प्राप्नुयात्फलम् ।	026c  
तत्सर्वं लभते नारी सुखेन पतिपूजया ॥	026e  
यथासुखं पतिमती सर्वं पत्यनुकूलतः ।	027a  
ईदृशं धर्मसाकल्यं पश्य त्वं प्रमदां प्रति ।	027c  
एतद्विसृज्य पच्यन्ते कुस्त्रियः पापमोहिताः ॥	027c  
तपश्चर्या च दानं च पतौ तस्याः समर्पितम् ।	028a  
रूपं कुलं यशस्तेजः सर्वं तस्मिन्प्रतिष्ठितम् ॥	028c  
एवं व्रतसमाचाराः स्ववृत्तेनैव शोभनाः ।	029a  
स्वभर्त्रा च समं गच्छेत्पुण्यलोकान्सुकर्मणा ॥	029c  
वृद्धो विरुपो बीभत्सो धनवान्निर्धनोऽपि वा ।	030a  
एवम्भूतोपि वै भर्ता स्त्रीणां भूषणमुत्तमम् ॥	030c  
आढ्यं वा रूपयुक्तं वा विरूपं धनवर्जितम् ।	031a  
या पतिं तोषयेत्साध्वी सा पत्नीनां विशिष्यते ॥	031c  
दरिद्रांश्च विरूपाश्च प्रमूढान्कुष्टसंयुतान् ।	032a  
पतीनुपचरेल्लोकानक्षयान्प्रतिपद्यते ॥	032c  
एवं प्रवर्तमानायाः पतिः पूर्वं म्रियेत चेत् ।	033a  
तदाऽनुमरणं गच्छेत्पुनर्धर्मं चरेत वा ॥	033c  
एतदेवं मया प्रोक्तं स्त्रियस्तु बहुधा स्मृताः ।	034a  
देवदानवगन्धर्वा मनुष्या इति नैकधा ॥	034c  
सौम्यशीलाः शुभाचाराः सर्वास्ताः सम्भवन्ति च ।	035a  
यथा शुभं प्रवक्ष्यामि स्त्रीणां धर्मं महेश्वर ॥	035c  
आसुर्यश्चैव पैशाच्यो राक्षस्यश्च भन्ति हि ।	036a  
तासां वृत्तमशेषेण श्रूयतां लोककारणात् ॥	036c  
न्यायतो वाऽन्यथा प्रोक्ता भावदोषसमन्विताः ।	037a  
भर्तॄनुपचरन्त्येव रागद्वेषबलात्कृताः ॥	037c  
स्वधर्मविमुखा भूत्वा प्रदूष्यन्ति यतस्ततः ।	038a  
प्रवृद्दविषया नित्यं प्रतिकूलं वदन्ति च ॥	038c  
अर्थान्विनाशयन्त्येवं न गृह्णन्ति हितं क्वचित् ।	039a  
स्वबुद्धिनिरता भूत्वा जीवन्ति च यथा तथा ॥	039c  
गुणवत्यः क्वचिद्भूत्वा पतिधर्मपरा इव ।	040a  
पुनर्भवन्ति पापिष्ठा विषमं वृत्तमास्थिताः ॥	040c  
अनवस्थितमर्यादा बहुवेषा व्यवस्थिताः ।	041a  
असन्तुष्टाश्च लुब्धाश्च ईर्ष्याक्रोधयुता भृशम् ॥	041c  
भोगप्रिया हितद्वेष्याः कामभोगपरायणाः ।	042a  
प्रायशोऽनृतभूयिष्ठा गुरूणां प्रतिलोमकाः ॥	042c  
एवंवृत्तसमाचारा आसुरं भावमाश्रिताः ।	043a  
अपकारपरा नित्यं सततं कलहप्रिया ॥	043c  
परुषा रुक्षवचना निर्घृणा निरपत्रपाः ।	044a  
निःस्नेहाः क्रोधनाश्चैव भर्तृपुत्रस्वबन्धुषु ॥	044c  
पतीन्व्यभिचरन्त्येव दुर्मार्गेण यथा तथा ।	045a	घोरा मांसप्रिया नित्यं हसन्ति च रुदन्ति च ।045c  
अथवा भर्त्सिता देव निवृत्ताः स्वेषु कर्मसु ।	046a  
तथैवात्मवधं घोरं व्यवस्येयुर्न संशयः ॥	046c  
निर्दया निरनुक्रोशाः कुटुम्बार्थविलोपकाः ।	047a  
धर्मर्थरहिता घोराः सततं कुर्वते क्रियाः ॥	047c  
अनर्थे निपुणाः पापाः परप्राणेषु निर्दयाः ।	048a  
एवंयुक्तसमाचाराः स्त्रियः पैशाचमाश्रिताः ॥	048c  
अशुद्धा मलदिग्धाङ्ग्य पानमांसरता भृशम् ।	049a	अपरा मोहसंयुक्ता निर्लज्जा रोदनप्रियाः ।049c  
वदन्त्यनृतवाक्यानि हसन्ति विलपन्ति च ॥	049e  
दुष्प्रसादा महाक्रोधाः स्वप्नशीला निरन्तरम् ।	050a  
तामस्यो नष्टतत्वार्था मन्दशीला महोदराः ।	050c  
भुञ्जते विविधं सिद्धं भोजनं तीव्रसम्भ्रमाः ॥	050e  
गुणरूपवयोयुक्तं पतिं कामिनमुत्तमम् ।	051a  
हित्वाऽन्येनैव गच्छन्ति सर्वधा भृशतापिताः ॥	051c  
निर्लज्जा धर्मसन्दिग्धाः प्रतिकूलाः समन्ततः ।	052a  
एवंरूपसमाचाराः स्त्रियो राक्षसमाश्रिताः ॥	052c  
एवंविधानां सर्वासां न परत्र महासुखम् ।	053a  
नरकाद्विप्रमुक्तानां मानुष्यं दुर्लभं भवेत् ॥	053c  
कष्टं तत्रापि भुञ्जन्ते स्वकृतं दुःखजं बहु ।	054a  
दरिद्राः क्लेशभूयिष्ठा विरूपाः कुत्सिताः परैः ।	054c  
विधवा दुर्भगा वाऽपि लभन्ते दुःखमीदृशम् ॥	054e  
शतवर्षसहस्राणि निरयं व्यभिचारिणी ।	055a  
व्रजेत्पतिं च पापेन संयोज्य स्वकुलं तथा ॥	055c  
एतद्विज्ञाय पतितं पुनश्चेद्धितमात्मनः ।	056a  
कुर्याद्भर्तारमाश्रित्य तथा धर्मवमाप्नुयात् ॥	056c  
अतिसंयान्ति ताँल्लोकान्पुण्यान्परमशोभनान् ।	057a  
अवमत्य च याः पूर्वं पतिं दुष्टेन चेतसा ॥	057c  
वर्तमानास्च सततं भर्तॄणां प्रतिकूलतः ।	058a  
भर्त्रानुमरणं काले याः कुर्वन्ति तथाविधाः ॥	058c  
कामात्क्रोधाद्भयाल्लोभादपहास्या भवन्ति ताः ।	059a  
आदिप्रभृति कुस्त्रीणां तथाऽनुमरणं वृथा ॥	059c  
आदिप्रभृति या साध्वी पत्युः प्रियपरायणा ।	060a  
ऊर्ध्वं गच्छति सा पूता भर्त्राऽनुमरणं गता ॥	060c  
एवं मृताया वै लोकानहं पश्यामि चक्षुषा ।	061a  
स्पृहणीयान्सुरगणैर्यान्गच्छन्ति पतिव्रताः ॥	061c  
अथवा भर्तरि मृते वैधव्यं धर्ममाश्रिताः ।	062a  
तूष्णीं भौमं जले नित्यमञ्जलिस्नानमुत्तमम् ।	062c  
व्रतं च पतिमुद्दिश्य कुर्यश्चैव विधिं ततः ॥	062e  
एवं गच्छति सा नारी पतिलोकमनुत्तमम् ।	063a  
रमणीयमनिर्देश्यं दुष्प्रापं देवमानुषैः ॥	063c  
प्राप्नुयात्तादृशं लोकं केवलं या पतिव्रता ।	064a  
इति ते कथितं देव स्त्रीणां धर्ममनुत्तमम् ॥	064c  
भवतः प्रियकामिन्या यन्मयोक्तं तवाग्रतः ।	065a  
चापल्यान्मम देवेश तद्भवान्क्षन्तुमर्हति ॥	065c  
नारद उवाच ।	066  
एवं वदन्तीं रुद्राणीं लज्जाभावसमन्विताम् ।	066a  
प्रशशंस च देवेशो वाचा सञ्जनयन्प्रियम् ॥	066c  
ऋषयो देवगन्धर्वाः प्रमदाश्च सहस्रशः ।	067a  
प्रणम्य शिरसा देवीं स्तुतिभिश्चाभितुष्टुवुः ॥	067c  
पूजयामासुरपरे देवदेव मुदा युताः ।	068a  
संवादं चिन्तयन्त्यन्ते श्रद्दधानाः सुचेतसः ॥	068c  
ततस्तु देवदेवेशो देवीं वचनमब्रवीत् ।	069a  
शृणु कल्याणि मद्वाक्यं संवादोऽयं मया तव ।	069c  
पुण्यं पवित्रं ख्यातं च भविता नात्र संशयः ॥	069e  
य इमं श्रावयेद्विद्वान्संवादं चावयोः प्रिये ।	070a  
शुचिर्भूत्वा नरान्युक्तान्स तैः स्वर्गं व्रजेत्सुखम् ॥	070c  
यस्त्वेनं शृणुयान्नित्यं संवादं चावयोः शुभम् ।	071a  
कीर्तिमायुष्यमारोग्यं लभते स गतिं पराम् ॥ ॥	071c  

इति श्रीमन्महाभारते अनुशासनपर्वणि दानधर्मपर्वणि पञ्चाशदधिकद्विशततमोऽध्यायः ॥ 250 ॥

13-250-59 सर्वाः पूता भवन्ति ता इति थ.पाठः ॥

