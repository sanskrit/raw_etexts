श्रीः
अध्यायः 159

भीष्मेण युधिष्ठिरम् प्रति पुण्यपापकर्मफलभेदस्य पुण्यकर्मणां च तरतमभावस्य च बोधनाय तादृश कर्मविशेषसाध्यफलविशेषप्रतिपादकशक्रगौतमसंवादानुवादः ॥ 1 ॥

युधिष्ठिर उवाच 	001  
एको लोकस्तु कृतिनां स्वर्गे लोके पितामह ।	001a  
उत तत्रापि नानात्वं सर्वं ब्रूहि पितामह ॥	001c  
भीष्म उवाच 	002  
कर्मभिः पार्थ नानात्वं लोकानां यान्ति मानवाः ।	002a  
पुण्यान्पुण्यकृतो यान्ति पापान्पापकृतो नराः ॥	002c  
अत्राप्युदाहरन्तीममितिहासं पुरातनम् ।	003a  
गौतमस्य मुनेस्तात संवादं वासवस्य च ॥	003c  
ब्राह्मणो गौतमः कश्चिन्मृदुर्दान्तो जितेन्द्रियः ।	004a  
महावने हस्तिशिशुं परिद्यूनममातृकम् ॥	004c  
तं दृष्ट्वा जीवयामास सानुक्रोशो धृतव्रतः ।	005a  
स तु दीर्घेण कालेन बभूवातिबलो महान् ॥	005c  
तं प्रपन्नं महादीर्घं प्रभूतं सर्वतोमदम् ।	006a  
धृतराष्ट्रस्वरूपेण शक्रो जग्राह हस्तिनम् ॥	006c  
ह्रियमाणं तु तं दृष्ट्वा गौतमः संशितव्रतः ।	007a  
अभ्यभाषत राजानं धृतराष्ट्रं महातपाः ॥	007c  
मामाहार्षीर्हस्तिनं पुत्रमेनं दुःखात्पुष्टं धृतराष्ट्रात्कृतज्ञ ।	008a  
मैत्रं सतां सप्तपदं वदन्ति मित्रद्रोहो नेह राजन्स्पृशेत्त्वाम् ॥	008c  
इध्मोदकप्रदातारं शून्यपालं ममाश्रमे ।	009a  
विनीतमाचार्यकुले सुयुक्तं गुरुकर्मणि ॥	009c  
शिष्टं दान्तं कृतज्ञं च प्रियं च सततं मम ।	010a  
न मे विक्रोशतो राजन्हर्तुमर्हसि कुञ्जरम् ॥	010c  
धृतराष्ट्र उवाच 	011  
गवां सहस्रं भवते ददानि शतानि निष्कस्य ददानि पञ्च ।	011a  
अन्यच्च वित्तं विविधं महर्षे किं ब्राह्मणस्येह गजेन कृत्यम् ॥	011c  
गौतम उवाच 	012  
तवैव गावो हि भवन्तु राजन्दास्यः सनिष्का विविधं च रत्नम् ।	012a  
अन्यच्च वित्तं विविधं नरेन्द्र किं ब्राह्मणस्येह धनेन कृत्यम् ॥	012c  
धृतराष्ट्र उवाच 	013  
ब्राह्मणानां हस्तिभिर्नास्ति कृत्यं राजन्यानां नागकुलानि विप्र ।	013a  
स्वं वाहनं नयतो नास्त्यधर्मो नागश्रेष्ठं गौतमास्मान्निवर्त ॥	013c  
गौतम उवाच 	014  
यत्र प्रेतो नन्दति पुण्यकर्मा यत्र प्रेतः शोचते पापकर्मा ।	014a  
वैवस्वतस्य सदने महात्मनस्तत्र त्वाऽहं हस्तिनं यातयिष्ये ॥	014c  
धृतराष्ट्र उवाच 	015  
ये निष्क्रिया नास्तिकाः श्रद्धधानाः पापात्मान इन्द्रियार्थे निसृष्टाः ।	015a  
यमस्य ते यातनां प्राप्नुवन्ति परं गन्ता धृतराष्ट्रो न तत्र ॥	015c  
गौतम उवाच 	016  
वैवस्वती संयमनी जनानां यत्रानृतं नोच्यते यत्र सत्यम् ।	016a  
यत्राम्बलान्बलिनो घातयन्ति तत्र त्वाऽहं हस्तिनं यातयिष्ये ॥	016c  
धृतराष्ट्र उवाच 	017  
ज्येष्ठां स्वसारं पितरं मातरं च गुरून्यथाऽमानयन्तश्चरन्ति ।	017a  
तथाविधानामेष लोको महर्षे परं गन्ता धृतराष्ट्रो न तत्र ॥	017c  
गौतम उवाच 	018  
मन्दाकिनी वैश्रवणस्य राज्ञो महाभागा भोगिजनप्रवेश्या ।	018a  
गन्धर्वयक्षैरप्सरोभिश्च जुष्टा तत्र त्वाऽहं हस्तिनं यातयिष्ये ॥	018c  
धृतराष्ट्र उवाच 	019  
अतिथिव्रताः सुव्रता ये जना वै प्रतिश्रयं ददति ब्राह्मणेभ्यः ।	019a  
शिष्टाशिनः संविभज्याश्रितेभ्यो मन्दाकिनीं तेऽपि हि भूषयन्ति ॥	019c  
गौतम उवाच 	020  
मेरोरग्रे यद्वनं भाति रम्यं सुपुष्पितं किन्नरीगीतजुष्टम् ।	020a  
सुदर्शना यत्र जम्बूर्विशाला तत्र त्वाऽहं हस्तिनं यातयिष्ये ॥	020c  
धृतराष्ट्र उवाच 	021  
ये ब्राह्मणा मृदवः सत्यशीला बहुश्रुताः सर्वभूताभिरामाः ।	021a  
येऽधीयते सेतिहासं पुराणं मध्वाहुत्या जुह्वति वै द्विजेभ्यः ॥	021c  
तथाविधानामेष लोको महर्षे परं गन्ता धृतराष्ट्रो न तत्र ।	022a  
यदन्यत्ते विदितं स्थानमस्ति तद्ब्रूहि त्वं त्वरितो ह्येष यामि ॥	022c  
गौतम उवाच 	023  
सुपुष्पितं किन्नरराजजुष्टं प्रियं वनं नन्दनं नारदस्य ।	023a  
गन्धर्वाणामप्सरसां च सद्म तत्र त्वाऽहं हस्तिनं यातयिष्ये ॥	023c  
धृतराष्ट्र उवाच 	024  
ये नृत्यगीते कुशला जनाः सदा देवात्मानः प्रियकामाश्चरन्ति ।	024a  
तथाविधानामेष लोको महर्षे परं गन्ता धृतराष्ट्रो न तत्र ॥	024c  
गौतम उवाच 	025  
यत्रोत्तराः कुरवो भान्ति रम्या देवैः सार्धं मोदमाना नरेन्द्र ।	025a  
यत्राग्नियौनाश्च वसन्ति विप्रा अब्योनयः पर्वतयोनयश्च ॥	025c  
यत्र शक्रो वर्षति सर्वकामान्यत्र स्त्रियः कामचारा भवन्ति ।	026a  
यत्र चेर्ष्या नास्ति नारीनराणां तत्र त्वाऽहं हस्तिनं यातयिष्ये ॥	026c  
धृतराष्ट्र उवाच 	027  
ये सर्वभूतेषु निवृत्तकामा अमांसादा न्यस्तदण्डाश्चरन्ति ।	027a  
न हिंसन्ति स्थावरं जङ्गमानि भूतानां ये सर्वभूतात्मभूताः ॥	027c  
निराशिषो निर्ममा वीतरागा लाभालाभे तुल्यनिन्दाप्रशंसाः ।	028a  
तथाविधानामेष लोको महर्षे परं गन्ता धृतराष्ट्रो न तत्र ॥	028c  
गौतम उवाच 	029  
ततोऽपरे भान्ति लोकाः सनातनाः सुपुण्यगन्धा विरजा वीतशोकाः ।	029a  
सोमस्य राज्ञः सदने महात्मनस्तत्र त्वाऽहं हस्तिनं यातयिष्ये ॥	029c  
धृतराष्ट्र उवाच 	030  
ये दानशीला न प्रतिगृह्णते सदा न चाप्यर्थांश्चाददते परेभ्यः ।	030a  
येषामदेयमर्हते नास्ति किञ्चित्सर्वातिथ्याः सुप्रजना जनाश्च ॥	030c  
ये क्षन्तारो नाभिजल्पन्ति चान्याञ्शक्ता भूत्वा सततं पुण्यशीलाः ।	031a  
तथाविधानामेष लोको महर्षे परं गन्ता धृतराष्ट्रो न तत्र ॥	031c  
गौतम उवाच 	032  
ततोऽपरे भान्ति लोकाः सनातना विराजसा वितमस्का विशोकाः ।	032a  
आदित्यदेवस्य पदं महात्मनस्तत्र त्वाऽहं हस्तिनं यातयिष्ये ॥	032c  
धृतराष्ट्र उवाच 	033  
स्वाध्यायशीला गुरुशुश्रूषकाश्च तपस्विनः सुव्रताः सत्यसन्धाः ।	033a  
आचार्याणामप्रतिकूलभाषिणो नित्योत्थिता गुरुकर्मस्वचोद्याः ॥	033c  
तथाविधानामेष लोको महर्षे विशुद्धानां भावितो वाग्यतानाम् ।	034a  
सत्ये स्थितानां वेदविदां महात्मनां परं गन्ता धृतराष्ट्रो न तत्र ॥	034c  
गौतम उवाच 	035  
ततोऽपरे भान्ति लोकाः सनातनाः सुपुण्यगन्धा विरजा विशोकाः ।	035a  
वरुणस्य राज्ञः सदने महात्मनस्तत्र त्वाऽहं हस्तिनं यातयिष्ये ॥	035c  
धृतराष्ट्र उवाच 	036  
चातुर्मास्यैर्ये यजन्ते जनाः सदा तथेष्टीनां दशशतं प्राप्नुवन्ति ।	036a  
ये चाग्निहोत्रं जुह्वति श्रद्दधाना यथान्यायं त्रीणि वर्षाणि विप्राः ॥	036c  
स्वदारगाणां धर्मकृतां महात्मनां यथोदिते वर्त्मनि सुस्थितानाम् ।	037a  
धर्मात्मनामुद्वहतां गतिं तां परं गन्ता धृतराष्ट्रो न तत्र ॥	037c  
गौतम उवाच 	038  
इन्द्रस्य लोका विरजा विशोका दुरन्वयाः काङ्क्षिता मानवानाम् ।	038a  
तस्याहं ते भवने भूरितेजसो राजन्निमं हस्तिनं यातयिष्ये ॥	038c  
धृतराष्ट्र उवाच 	039  
शतवर्षजीवी यश्च शूरो मनुष्यो वेदाध्यायी यश्च यज्वाऽप्रमत्तः ।	039a  
एते सर्वे शक्रलोकं व्रजन्ति परं गन्ता धृतराष्ट्रो न तत्र ॥	039c  
गौतम उवाच 	040  
प्राजापत्याः सन्ति लोका महान्तो नाकस्य पृष्ठे पुष्कला वीतशोकाः ।	040a  
मनीषिणां सर्वलोकाभयानां तत्र त्वाऽहं हस्तिनं यातयिष्ये ॥	040c  
धृतराष्ट्र उवाच 	041  
ये राजानो राजसूयाभिषिक्ता धर्मात्मानो रक्षितारः प्रजानाम् ।	041a  
ये चाश्वमेधावभृथे प्लुताङ्गास्तेषां लोका धृतराष्ट्रो न तत्र ॥	041c  
गौतम उवाच 	042  
ततःपरं भान्ति लोकाः सनातनाः सुपुण्यगन्धा विरजा वीतशोकाः ।	042a  
तस्मिन्नहं दुर्लभे चाप्यधृष्ये गवां लोके हस्तिनं यातयिष्ये ॥	042c  
धृतराष्ट्र उवाच 	043  
यो गोसहस्री शतदो महात्मा यो गोशती दश दद्याच्च शक्त्या ।	043a  
तथा दशभ्यो यश्च दद्यादिहैकां पञ्चभ्यो वा दानशीलस्तथैकाम् ॥	043c  
ये जीर्यन्ते ब्रह्मचर्येण विप्रा ब्राह्मीं वाचं परिरक्षन्ति चैव ।	044a  
मनस्विनस्तीर्थयात्रापरा ये ते तत्र मोदन्ति ततो विमानैः ॥	044c  
प्रभासं मानसं तीर्थ पुष्कराणि महत्सरः ।	045a  
पुण्यं च नैमिषं तीर्थं बाहुदां करतोयिनीम् ॥	045c  
गयां हयशिरश्चैव विपाशां स्थूलवालुकाम् ।	046a  
तूष्णीं गङ्गां शनैर्गङ्गां महाह्रदमथापि च ॥	046c  
गोमतीं कौशिकीं पम्पां महात्मानो धृतव्रताः ।	047a  
सरस्वतीदृषद्वत्यौ यमुनां ये तु यान्ति च ॥	047c  
तत्र ते दिव्यसंस्थाना दिव्यमाल्यधराः शिवाः ।	048a  
प्रयान्ति पुण्यगन्धाढ्या धृतराष्ट्रो न तत्र वै ॥	048c  
गौतम उवाच 	049  
यत्र शीतभयं नास्ति न चोष्णभयमण्वपि ।	049a  
न क्षुत्पिपासे न ग्लानिर्न दुःखं न सुखं तथा ॥	049c  
न द्वेष्यो न प्रियः कश्चिन्न बन्धुर्न रिपुस्तथा ।	050a  
न जरामरणे तत्र न पुण्यं न च पातकम् ||	050c  
तस्मिन्विरजसि स्फीते प्रज्ञासत्वव्यवस्थिते ।	051a  
स्वयम्भुभवने पुण्ये हस्तिनं यातयिष्यति ॥	051c  
धृतराष्ट्र उवाच 	052  
निर्मुक्ताः सर्वसङ्गैर्ये कृतात्मानो यतव्रताः ।	052a  
अध्यात्मयोगसंस्तानैर्युक्ताः स्वर्गगतिं गताः ॥	052c  
ते ब्रह्मभवनं पुण्यं प्राप्नुवन्तीह सात्विकाः ।	053a  
न तत्र धृतराष्ट्रस्ते शक्यो द्रष्टुं महामुने ॥	053c  
गौतम उवाच 	054  
रथन्तरं यत्र बृहच्च गीयते यत्र वेदिः पुण्यजनैर्वृता च ।	054a  
यत्रोपयाति हरिभिः सोमपीथी तत्र त्वाऽहं हस्तिनं यातयिष्ये ॥	054c  
बुध्यामि त्वां वृत्रहणं शतक्रतुं व्यतिक्रमन्तं भुवनानि विश्वा ।	055a  
कच्चिन्न वाचा वृजिनं कदाचिदकार्षं ते मनसोऽभिषङ्गात् ॥	055c  
शतक्रतुरुवाच 	056  
मघवाऽहं लोकपथं प्रजानामन्वागमं परिवादे गजस्य ।	056a  
तस्माद्भवान्प्रणतं माऽनुशास्तु ब्रवीषि यत्तत्करवाणि सर्वम् ॥	056c  
गौतम उवाच 	057  
श्वेतं करेणुं मम पुत्रं हि नागं प्रियं तु मे षष्टिवर्षं तु बालम् ।	057a  
यो मे वने वसतोऽभूद्द्वितीयस्तमेव मे देहि सुरेन्द्र नागम् ॥	057c  
शतक्रतुरुवाच 	058  
अयं सुतस्ते द्विजमुख्यनाग आघ्रायते त्वामभिवीक्षमाणः ।	058a  
पादौ च ते नासिकयोपजिघ्रते श्रेयो ममाध्याहि नमश्च तेऽस्तु ॥	058c  
गौतम उवाच 	059  
शिवं सदैवेह सुरेन्द्र तुभ्यं ध्यायामि पूजां च सदा प्रयुञ्जे ।	059a  
ममापि त्वं शक्र शिवं ददस्व त्वया दत्तं प्रतिगृह्णामि नागम् ॥	059c  
शतक्रतुरुवाच 	060  
येषां वेदा निहिता वै गुहायां मनीषिणां सत्यवतां महात्मनाम् ।	060a  
तेषां त्वयैकेन महात्मनाऽस्मि बुद्धस्तस्मात्प्रीतिमांस्तेऽहमद्य ॥	060c  
हन्तैहि ब्राह्मण क्षिप्रं सह पुत्रेण हस्तिना ।	061a  
त्वं हि प्राप्तुं शुभाँल्लोकानह्नाय च चिराय च ॥	061c  
भीष्म उवाच 	062  
स गौतमं पुरुस्कृत्य सह पुत्रेण हस्तिना ।	062a  
दिवमाचक्रमे वज्री सद्भिः सह दुरासदम् ॥	062c  
इदं यः शृणुयान्नित्यं यः पठेद्वा जितेन्द्रियः ।	063a  
स याति ब्रह्मणो लोकं ब्राह्मणो गौतमो यथा ॥ 	063c  

इति श्रीमन्महाभारते अनुशासनपर्वणि दानधर्मपर्वणि एकोनषष्ट्यधिकशततमोऽध्यायः ॥ 159 ॥

7-159-2 पुण्यपापयोरिव पुण्यानामवान्तरभेदोऽस्तीत्यर्थः ॥ 7-159-11 दासीशतं निष्कशतानि पञ्च । इति झ. पाठः ॥ 7-159-12 ब्राह्मणस्य ब्राह्मणसम्बन्धिना धनेन ॥ 7-159-14 यातयिष्ये हस्तिनम् । स्वीयं फलं त्वत्तो ग्रहीष्ये इत्यर्थः । हस्तिनं याचयिष्ये इति क. ङ. ध. पाठः ॥ 7-159-18 यथा शत्रुं मदमत्ताश्चरन्ति इति झ. पाठः ॥ 7-159-25 अग्नियौना धृष्टद्युम्नवदग्निरेव यौनं योनिर्येषां ते ॥ 7-159-31 क्षन्तारः क्षमिणः ॥ 7-159-51 हस्तिनं मे प्रदास्यसि इति झ. पाठः ॥
