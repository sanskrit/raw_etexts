अध्यायः 089

अथ दानधर्मपर्व ॥ 1 ॥

परेद्युः प्रभाते सभार्येण कुशिकेन च्यवनावलोकनाय वनप्रवेशः ॥ 1 ॥ च्यवनेन कुशिकम्प्रति स्वयोगप्रभावसृष्टस्वर्गप्रदर्शनपूर्वकमभिमतवरवरणप्रेरणा ॥ 2 ॥

भीष्म उवाच ।	001  
ततः स राजा रात्र्यन्ते प्रतिबुद्धो महामनाः ।	001a  
कृतपूर्वाह्णिकः प्रायात्सभार्यस्तद्वनं प्रति ॥	001c  
ततो ददर्श नृपतिः प्रासादं सर्वकाञ्चनम् ।	002a  
मणिस्तम्भसहस्राढ्यं गन्धर्वनगरोपमम् ।	002c  
तत्र दिव्यानभिप्रायान्ददर्श कुशिकस्तदा ॥	002e  
पर्वतान्रूप्यसानूंश्च नलिनीश्च सपङ्कजाः ।	003a  
चित्रशालाश्च विविधास्तोरणानि च भारत ।	003c  
शाद्वलोपचितां भूमिं तथा काञ्चनकुट्टिमाम् ॥	003e  
सहकारान्प्रफुल्लांश्च केतकोद्दालकान्वरान् ।	004a  
अशोकान्सहकुन्दांश्च फुल्लांश्चैवातिमुक्तकान् ॥	004c  
चम्पकांस्तिलकान्भव्यान्पनसान्वञ्जुलानपि ।	005a  
पुष्पितान्कर्णिकारांश्च तत्रतत्र ददर्श ह ॥	005c  
श्यामान्वारणपुष्पांश्च तथाऽष्टपदिका लताः ।	006a  
तत्रतत्र परिक्लृप्ता ददर्श स महीपतिः ॥	006c  
रम्यान्पद्मोत्पलधरान्सर्वर्तुकुसुमांस्तथा ।	007a  
विमानप्रतिमांश्चापि प्रासादाञ्शैलसन्निभान् ॥	007c  
शीतलानि च तोयानि क्वचिदुष्णानि भारत ।	008a  
आसनानि विचित्राणि शयनप्रवराणि च ॥	008c  
पर्यङ्कान्रत्नसौवर्णान्परार्ध्यास्तरणास्तृतान् ।	009a  
भक्ष्यं भोज्यमनन्तं च तत्रतत्रोपकल्पितम् ॥	009c  
वाणीवादाञ्छुकांश्चैव शारिका भृङ्गराजकान् ।	010a  
कोकिलाञ्छतपत्रांश्च सकोयष्टिककुक्कुभान् ॥	010c  
मयूरान्कुक्कुटांश्चापि दात्यूहाञ्जीवजीवकान् ।	011a  
चकोरान्वानरान्हंसान्सारसांश्चक्रसाह्वयान् ॥	011c  
समन्ततः प्रणदतो ददर्श सुमनोहरान् ।	012a  
क्वचिदप्सरसां सङ्घान्गन्धर्वाणां च पार्थिव ॥	012c  
कान्ताभिरपरांस्तत्र परिष्वक्तान्ददर्श ह ।	013a  
न ददर्श च तान्भूयो ददर्श च पुनर्नृपः ॥	013c  
गीतध्वनिं सुमधुरं तथैवाध्ययनध्वनिम् ।	014a  
हंसान्सुमधुरांश्चापि तत्र शुश्राव पार्थिवः ॥	014c  
तं दृष्ट्वाऽत्यद्भुतं राजा मनसाऽचिन्तयत्तदा ।	015a  
स्वप्नोऽयं चित्तविभ्रंश उताहो सत्यमेव तु ॥	015c  
अहो सह शरीरेण प्राप्तोस्मि परमां गतिम् ।	016a  
उत्तरान्वा कुरून्पुण्यानथवाऽप्यमरावतीम् ॥	016c  
किञ्चेदं महदाश्चर्यं सम्पश्यामीत्यचिन्तयत् ।	017a  
एवं सञ्चिन्तयन्नेव ददर्श मुनिपुङ्गवम् ॥	017c  
तस्मिन्विमाने सौवर्णे मणिस्तम्भसमाकुले ।	018a  
महार्हे शयने दिव्ये शयानं भृगुनन्दनम् ॥	018c  
तमभ्ययात्प्रहर्षेण नरेन्द्रः सह भार्यया ।	019a  
अन्तर्हितस्ततो भूयश्च्यवनः शयनं व तत् ॥	019c  
ततोऽन्यस्मिन्वनोद्देशे पुनरेव ददर्श तम् ।	020a  
कौश्यां बृस्यां समासीनं जपमानं महाव्रतम् ॥	020c  
एवं योगबलाद्विप्रो मोहयामास पार्थिवम् ॥	021ac  
क्षणेन तद्वनं चैव ते चैवाप्सरसां गणाः ।	022a  
गन्धर्वाः पादपाश्चैव सर्वमन्तरधीयत ॥	022c  
निःशब्दमभवच्चापि गङ्गाकूलं पुनर्नृप ।	023a  
कुशवल्मीकभूयिष्ठं बभूव च यथा पुरा ॥	023c  
ततः स राजा कुशिकः सभार्यस्तेन कर्मणा ।	024a  
विस्मयं परमं प्राप्तस्तद्दृष्ट्वा महदद्भुतम् ॥	024c  
ततः प्रोवाच कुशिको भार्यां हर्षसमन्वितः ।	025a  
पश्य भद्रे यथाभावाश्चित्रा दृष्टाः सुदुर्लभाः ।	025c  
प्रसादाद्भृगुमुख्यस्य किमन्यत्र तपोबलात् ॥	025e  
तपसा तदवाप्यं हि यन्न शक्यं मनोरथैः ।	026a  
त्रैलोक्यराज्यादपि हि तप एव विशिष्यते ॥	026c  
तपसा हि सुतप्तेनि क्रीडत्येष तपोधनः ।	027a  
अहो प्रभावो ब्रह्मर्षेश्च्यवनस्य महात्मनः ॥	027c  
इच्छयैष तपोवीर्यादन्याँल्लोकान्सृजेदपि ।	028a  
ब्राह्मणा एव जायेरन्पुण्यवाग्बुद्धिकर्मणा ॥	028c  
उत्सहेदिह कृत्वैव कोऽन्यो वै च्यवनादृते ।	029a  
ब्राह्मण्यं दुर्लभं लोके राज्यं हि सुलभं नरैः ॥	029c  
ब्राह्मण्यस्य प्रभावाद्धि रथे युक्तौ स्वधुर्यवत् ।	030a  
इत्येवं चिन्तयानः स विदितश्च्यवनस्य वै ॥	030c  
सम्प्रेक्ष्योवाच नृपतिं क्षिप्रमागम्यतामिति ।	031a  
इत्युक्तः सहभार्यस्तु सोभ्यगच्छन्महामुनिम् ॥	031c  
शिरसा वन्दनीयं तमवन्दत च पार्थिवः ।	032a  
तस्याशिषः प्रयुज्याथ स मुनिस्तं नराधिपम् ।	032c  
निषीदेत्यब्रवीद्धीमान्सान्त्वयन्पुरुषर्षभः ॥	032e  
ततः प्रकृतिमापन्नो भार्गवो नृपते नृपम् ।	033a  
उवाच श्लक्ष्णया वाचा तर्पयन्निव भारत ॥	033c  
राजन्सम्यग्जितानीह पञ्चपञ्च स्वयं त्वया ।	034a  
मनःषष्ठानीन्द्रियाणि कृच्छ्रान्मुक्तोसि तेन वै ॥	034c  
सम्यगाराधितः पुत्र त्वयाऽहं वदतांवर ।	035a  
न हि ते वृजिनं किञ्चित्सुसूक्ष्ममपि दृश्यते ॥	035c  
अनुजानीहि मां राजन्गमिष्यामि यथागतम् ।	036a  
प्रीतोस्मि तव राजेन्द्र वरश्च प्रतिगृह्यताम् ॥	036c  
कुशिक उवाच ।	037  
अग्निमध्ये गतेनेव भगवन्सन्निधौ मया ।	037a  
वर्तितं भृगुशार्दूल यन्न दग्धोस्मि तद्बहु ॥	037c  
एष एव वरो मुख्यः प्राप्तो मे भृगुनन्दन ।	038a  
यत्प्रीतोसि ममाचारैः कुलं त्रातं च मेऽनघ ॥	038c  
एष मेऽनुग्रहो विप्र जीविते च प्रयोजनम् ।	039a  
एतद्राज्यफलं चैव तपसश्च फलं मम ॥	039c  
यदि त्वं प्रीतिमान्विप्र मयि वै भृगुनन्दन ।	040a  
अस्ति मे संशयः कश्चित्तन्मे व्याख्यातुमर्हसि ॥ ॥	040c  

इति श्रीमन्महाभारते अनुशासनपर्वणि दानधर्मपर्वणि एकोननवतितमोऽध्यायः ॥ 89 ॥

13-89-29 उत्साहमिह कृत्वेदं कोऽन्यो वै च्यवनादृते । ब्राह्मण्यं दुर्लभं लोके तल्लब्ध्वा दुर्लभं तपः । सिद्धिस्तत्रापि दुष्प्रापा सिद्धेरपि परा गतिः इति ध.पाठः ॥
