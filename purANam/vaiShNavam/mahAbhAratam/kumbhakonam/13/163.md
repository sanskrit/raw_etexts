श्रीः
अध्यायः 163

भीष्मेण युधिष्ठिरम् प्रति पक्षमासोपवासफलप्रतिपादकाङ्गिरोवचनानुवादः ॥ 1 ॥

युधिष्ठिर उवाच 	001  
सर्वेषामेव वर्णानां म्लेच्छानां च पितामह ।	001a  
उपवासे मतिरियं कारणं च न विद्महे ॥	001c  
ब्रह्मक्षत्रेण नियमाः कर्तव्या इति नः श्रुतम् ।	002a  
उपवासे कथं तेषां कृतमस्ति पितामह ||	002c  
नियमांश्चोपवासांश्च सर्वेषां ब्रूहि पार्थिव ।	003a  
आप्नोति कां गतिं तात उपवासपरायणः ॥	003c  
उपवासः परं पुण्यं पवित्रमपि चोत्तमम् |	004a  
उपोष्येह नरश्रेष्ठ किं फलं प्रतिपद्यते ॥	004c  
अधर्मान्मुच्यते केन धर्ममाप्नोति वा कथम् ।	005a  
स्वर्गं पुण्यं च लभते कथं भरतसत्तम ॥	005c  
उपोष्य चापि किं तेन प्रयोज्यं स्यान्नराधिप ।	006a  
धर्मेण च सुखानर्थाँल्लभेद्येन ब्रवीहि मे ॥	006c  
वैशम्पायन उवाच 	007  
एवं ब्रुवाणं कौन्तेयं धर्मज्ञं धर्मतत्त्ववित् ।	007a  
धर्मपुत्रमिदं वाक्यं भीष्मः शान्तनवोऽब्रवीत् ॥	007c  
इदं खलु महाराज श्रुतमासीत्पुरातनम् ।	008a  
उपावासविधौ श्रेष्ठा गुणा ये भरतर्षभ ॥	008c  
प्राजापत्यमाङ्गिरसं पृष्टवानस्मि भारत ।	009a  
यथा मां त्वं तथैवाहं पृष्टवांस्तं तपोधनम् ॥	009c  
प्रश्नमेतं मया पृष्टो भगवानग्निसम्भवः ।	010a  
उपवासविधिं पुण्यमाचष्ट भरतर्षभ ॥	010c  
अङ्गिरा उवाच 	011  
ब्रह्मक्षत्रे त्रिरात्रं तु विहितं कुरुनन्दन ।	011a  
द्विस्त्रिरात्रमथैकाहं निर्दिष्टं पुरुषर्षभ ॥	011c  
वैश्याः शूद्राश्च यन्मोहादुपवासं प्रकुर्वते ।	012a  
त्रिरात्रं वा द्विरात्रं वा तयोर्व्युष्टिर्न विद्यते ॥	012c  
चतुर्थभक्तक्षपणं वैश्ये शूद्रे विधीयते ।	013a  
त्रिरात्रं न तु धर्मज्ञैर्विहितं ब्रह्मवादिभिः ॥	013c  
पञ्चम्यां वाऽपि षष्ठ्यां च पौर्णमास्यां च भारत ।	014a  
उपोष्य एकभक्तेन नियतात्मा जितेन्द्रियः ॥	014c  
क्षमावान्रूपसम्पन्नः सुरभिश्चैव जायते ।	015a  
नानपत्यो भवेत्प्राज्ञो दरिद्रो वा कदाचन ॥	015c  
यजिष्णुः पञ्चमीं षष्ठीं कुले भोजयते द्विजान् ।	016a  
अष्टमीमथ कौरव्य कृष्णपक्षे चतुर्दशीम् ।	016c  
उपोष्य व्याधिरहितो वीर्यवानभिजायते ॥	016e  
मार्गशीर्षं तु वै मासमेकभक्तेन यः क्षिपेत् ।	017a  
भोजयेच्च द्विजाञ्शक्त्या स मुच्येद्व्याधिकिल्बिषैः ॥	017c  
सर्वकल्याणसम्पूर्णः सर्वौषधिसमन्वितः ।	018a  
कृषिभागी बहुधनो बहुधान्यश्च जायते ॥	018c  
पौषमासं तु कौन्तेय भक्तेनैकेन यः क्षिपेत् ।	019a  
सुभगो दर्शनीयश्च यशोभागी च जायते ॥	019c  
पितृभक्तो माघमासं यः क्षिपेदेकभोजनः ।	020a  
श्रीमत्कुले ज्ञातिमध्ये सुभगत्वं प्रपद्यते ॥	020c  
भगदैवतमासं तु एकभक्तेन यः क्षिपेत् ।	021a  
\'सुभगो दर्शनीयश्च यशोभागी च जायते ।\'	021c  
स्त्रीषु वल्लभतां याति वश्याश्चास्य भवन्ति ताः ॥	021e  
चैत्रं तु नियतो मासमेकभक्तेन यः क्षिपेत् ।	022a  
सुवर्णमणिमुक्ताढ्ये कुले महति जायते ॥	022c  
निस्तरेदेकभक्तेन वैशाखं यो जितेन्द्रियः ।	023a  
नरो वा यदि वा नारी ज्ञातीनां श्रेष्ठतां व्रजेत् ॥	023c  
ज्येष्ठामूलं तु यो मासमेकभक्तेन सङ्क्षिपेत् ।	024a  
ऐश्वर्यमतुलं श्रेष्ठं पुमान्स्त्री वा प्रपद्यते ॥	024c  
आषाढमेकभक्तेन स्थित्वा मासमतन्द्रितः ।	025a  
बहुधान्यो बहुधनो बहुपुत्रश्च जायते ॥	025c  
श्रावणं नियतो मासमेकभक्तेन यः क्षिपेत् ।	026a  
रूपद्रविणसम्पन्नः सुखी भवति नित्यशः ।	026c  
बहुभार्यो बहुधनो बहुपुत्रश्च जायते ॥	026e  
प्रौष्ठपादं तु यो मासमेकाहारो भवेन्नरः ।	027a  
गवाढ्यं स्फीतमचलमैश्वर्यं प्रतिपद्यते ॥	027c  
तथैवाश्वयुजं मासमेकभक्तेन यः क्षिपेत् ।	028a  
प्रज्ञावान्वाहनाढ्यश्च बहुपुत्रश्च जायते ॥	028c  
कार्तिकं तु नरो मासं यः कुर्यादेकभोजनम् ।	029a  
शूरश्च बहुभार्यश्च कीर्तिमांश्चैव जायते ॥	029c  
इति मासा नरव्याघ्र क्षिपतां परिकीर्तिताः ।	030a  
तिथीनां नियमा ये तु शृणु तानपि पार्थिव ॥	030c  
पक्षेपक्षे गते यस्तु भक्तमश्नाति भारत ।	031a  
गवाढ्यो बहुपुत्रश्च दीर्घायुश्च स जायते ॥	031c  
मासिमासि त्रिरात्राणि कृत्वा वर्षाणि द्वादश ।	032a  
गणाधिपत्यं प्राप्नोति निःसपत्नमनाविलम् ॥	032c  
एते तु नियमाः सर्वे कर्तव्याः शरदो दश ।	033a  
द्वे चान्ये भरतश्रेष्ठ प्रवृत्तिरनुकीर्तिता ॥	033c  
यस्तु प्रातस्तथा सायं भुञ्जानो नान्तरा पिबेत् ।	034a  
अहिंसानिरतो नित्यं जुह्वानो जातवेदसम् ॥	034c  
षड्भिः स वर्षैर्नृपते सिध्यते नात्र संशयः ।	035a  
अग्निष्टोमस्य यज्ञस्य फलं प्राप्नोति मानवः ॥	035c  
अधिवासे सोप्सरसां नृत्यगीतविनादिते ।	036a  
रमते स्त्रीसहस्राढ्ये सुकुती विरजा नरः ॥	036c  
तप्तकाञ्चनवर्णाभं विमानमधिरोहति ।	037a  
पूर्णं वर्षसहस्रं च ब्रह्मिलोके महीयते ।	037c  
तत्क्षयादिह चागम्य माहात्म्यं प्रतिपद्यते ॥	037e  
यस्तु संवत्सरं पूर्णमेकाहारो भवेन्नरः ।	038a  
अतिरात्रस्य यज्ञस्य स फलं समुपाश्नुते ॥	038c  
त्रिंशद्वर्षसहस्राणि स्वर्गे च स महीयते ।	039a  
तत्क्षयादिह चागम्य माहात्म्यं प्रतिपद्यते ॥	039c  
यस्तु संवत्सरं पूर्णं चतुर्थं भक्तमश्नुते ।	040a  
अहिंसानिरतो नित्यं सत्यवाग्विजितेन्द्रियः ॥	040c  
वाजपेयस्य यज्ञस्य स फलं समुपाश्नुते ।	041a  
त्रिंशद्वर्षसहस्राणि स्वर्गलोके महीयते ॥	041c  
षष्ठे काले तु कौन्तेय नरः संवत्सरं क्षिपन् ।	042a  
अश्वमेधस्य यज्ञस्य फलं प्राप्नोति मानवः ॥	042c  
चक्रवाकप्रयुक्तेन विमानेन स गच्छति ।	043a  
चत्वारिंशत्सहस्राणि वर्षाणि दिवि मोदते ॥	043c  
अष्टमेन तु भक्तेन जीवन्संवत्सरं नृप ।	044a  
गवामयनयज्ञस्य फलं प्राप्नोति मानवः ॥	044c  
हंससारसयुक्तेन विमानेन स गच्छति ।	045a  
पञ्चाशतं सहस्राणि वर्षाणां दिवि मोदते ॥	045c  
पक्षेपक्षे गते राजन्योऽश्नीयाद्वर्षमेव तु ।	046a  
षण्मासानशनं तस्य भगवानङ्गिराऽब्रवीत् ।	046c  
षष्टिं वर्षसहस्राणि दिवमावसते च सः ॥	046e  
वीणानां वल्लकीनां च वेणूनां च विशाम्पते ।	047a  
सुघोषैर्मधुरैः शब्दैः सुप्तः स प्रतिबोध्यते ॥	047c  
संवत्सरमिहैकं तु मासिमासि पिबेदपः ।	048a  
फलं विश्वजितस्तात प्राप्नोति स नरो नृप ॥	048c  
सिंहव्याघ्रप्रयुक्तेन विमानेन स गच्छति ।	049a  
सप्ततिं च सहस्राणि वर्षाणां दिवि मोदते ॥	049c  
मासादूर्ध्वं नरव्याघ्र नोपवासो विधीयते ।	050a  
विधिं त्वनशनस्याहुः पार्थ धर्मविदो जनाः ॥	050c  
अनार्तो व्याधिरहितो गच्छेदनशनं तु यः ।	051a  
पदेपदे यज्ञफलं स प्राप्नोति न संशयः ॥	051c  
दिवं हंसप्रयुक्तेन विमानेन स गच्छति ।	052a  
शतं वर्षसहस्राणां मोदते स दिवि प्रभो ॥	052c  
शतं चाप्सरसः कन्या रमयन्त्यपि तं नरम् ।	053a  
आर्तो वा व्याधितो वाऽपि गच्छेदनशनं तु यः ॥	053c  
शतं वर्षसहस्राणां मोदते स दिवि प्रभो ।	054a  
काञ्चीनूपुरशब्देन सुप्तश्चैव प्रबोध्यते ॥	054c  
सहस्रहंसयुक्तेन विमानेन तु गच्छति ।	055a  
स गत्वा स्त्रीशताकीर्णे रमते भरतर्षभ ॥	055c  
क्षीणस्याप्यायनं दृष्टं क्षतस्य क्षतरोहणम् ।	056a  
व्याधितस्यौषधग्रामः क्रुद्धस्य च प्रसादनम् ॥	056c  
दुःखितस्यार्तपूर्वस्य द्रव्याणां प्रतिपादनम् ।	057a  
न चैतद्रोचते तेषां ये धनैः सुखमेधिताः ॥	057c  
अतः स कामसंयुक्ते विमाने हेमसन्निभे ।	058a  
रमते स्त्रीशताकीर्णे पुरुषोऽलङ्कृतः शुचिः ॥	058c  
स्वस्थः सफलसङ्कल्पः सुखी विगतकल्मषः ।	059a  
अनश्नन्देहमुत्सृज्य फलं प्राप्नोति मानवः ॥	059c  
बालसूर्यप्रतीकाशे विमाने सोमवर्चसि ।	060a  
वैदूर्यमुक्ताखचिते वीणामुरजनादिते ॥	060c  
पताकादीपिकाकीर्णे दिव्यघण्टानिनादिते ।	061a  
स्त्रीसहस्रानुचरिते स नरः सुखमेधते ॥	061c  
यावन्ति रोमकूपाणि तस्य गात्रेषु पाण्डव ।	062a  
तावन्त्येव सहस्राणि वर्षाणां दिवि मोदते ॥	062c  
नास्ति वेदात्परं शास्त्रं नास्ति मातृसमो गुरुः ।	063a  
न धर्मात्परमो लाभस्तपो नानशनात्परम् ॥	063c  
ब्राह्मणेभ्यः परं नास्ति पावनं दिवि चेह च ।	064a  
उपवासैस्तथा तुल्यं तपःकर्म न विद्यते ॥	064c  
उपोष्य विधिवद्देवास्त्रिदिवं प्रतिपेदिरे ।	065a  
ऋषयश्च परां सिद्धिमुपवासैरवाप्नुवन् ॥	065c  
दिव्यवर्षसहस्राणि विश्वामित्रेण धीमता ।	066a  
क्षान्तमेकेन भक्तेन तेन विप्रत्वमागतम् ॥	066c  
च्यवनो जमदग्निश्च वसिष्ठो गौतमो भृगुः ।	067a  
सर्व एव दिवं प्राप्ताः क्षमावन्तो महर्षयः ॥	067c  
इदमङ्गिरसा पूर्वं महर्षिभ्यः प्रदर्शितम् ।	068a  
यः प्रदर्शयते नित्यं न स दुःखमवाप्नुते ॥	068c  
इमं तु कौन्तेय यथाक्रमं विधिं प्रवर्तितं ह्यङ्गिरसा महर्षिणा ।	069a  
पठेच्च यो वै शृणुयाच्च नित्यदा न विद्यते तस्य नरस्य किल्बिषम् ॥	069c  
विमुच्यते चापि स सर्वसङ्करैर्न चास्य दोषैरभिभूयते मनः ।	070a  
वियोनिजानां च विजानते रुतं ध्रुवां च कीर्तिं लभते नरोत्तमः ॥ 	070c  

इति श्रीमन्महाभारते अनुशासनपर्वणि दानधर्मपर्वणि त्रिष्ट्यधिकशततमोऽध्यायः ॥ 163 ॥

7-163-12 व्युष्टिः फलम् ॥ 7-163-13 दिनस्य द्वे भक्ते तत्र चतुर्थस्य भक्तस्य क्षपणम् । द्विरात्रमभोजनमित्यर्थः ॥ 7-163-16 यजिष्णुः देवतापूजनशीलः कुले स एव महानन्नदाता भवतीत्यर्थः ॥ 7-163-24 ज्येष्ठामूलं ज्येष्ठमासम् ॥ 7-163-28 मृजावान् वाहनाढ्यश्च इति झ. पाठः ॥ 7-163-31 सर्वेषु मासेष्वेकैकस्मिन्पक्षे गते द्वितीयपक्षे भक्तमेकभक्तमश्नाति ॥ 7-163-57 दुःखितस्यार्थमानाभ्यां दुःखानां प्रतिषेधनम् इति झ. पाठः ॥ 7-163-70 वियोनिजानां पक्ष्यादीनां रुतं शब्दं विजानते विजानीते ॥
