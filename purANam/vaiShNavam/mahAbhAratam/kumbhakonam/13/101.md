श्रीः
अध्यायः 101
अथ दानधर्मपर्व ॥ 1 ॥

भीष्मेण युधिष्ठिरम् प्रति जलतिलभूम्यन्नगोदानादिफलकथनम् । 1 ॥

युधिष्ठिर उवाच 	001  
दह्यमानाय विप्राय यः प्रयच्छत्युपानहौ ।	001a  
यत्फलं तस्य भवति तन्मे ब्रूहि पितामह ॥	001c  
भीष्म उवाच 	002  
उपानहौ प्रयच्छेद्यो ब्राह्मणेभ्यः समाहितः ।	002a  
मर्दते कण्टकान्सर्वान्विषमान्निस्तरत्यपि ॥	002c  
स शत्रूणामुपरि च सन्तिष्ठति युधिष्ठिर ।	003a  
यानं चाश्वतरीयुक्तं तस्य शुभ्रं विशाम्पते ॥	003c  
उपतिष्ठति कौन्तेय रौप्यकाञ्चनभूषितम् ।	004a  
शकटं दम्यसंयुक्तं दत्तं भवति चैव हि ॥	004c  
युधिष्ठिर उवाच 	005  
यत्फलं तिलदाने च भूमिदाने च कीर्तितम् ।	005a  
गोदाने चान्नदाने च भूयस्तद्ब्रूहि कौरव ॥	005c  
भीष्म उवाच 	006  
शृणुष्व मम कौन्तैय तिलदानस्य यत्फलम् ।	006a  
निशम्य च यथान्यायं प्रयच्छ कुरुसत्तम ॥	006c  
पितॄणां प्रथमं भोज्यं तिलाः सृष्टाः स्वयम्भुवा ।	007a  
तिलदानेन वै तस्मात्पितृपक्षः प्रमोदते ॥	007c  
माघमासे तिलान्यस्तु ब्राह्मणेभ्यः प्रयच्छति ।	008a  
सर्वसत्वसमाकीर्णं नरकं स न पश्यति ॥	008c  
सर्वसत्रैश्च यजते यस्तिलैर्यजते पितॄन् ।	009a  
न चाकामेन दातव्यं तिलैः श्राद्धं कदाचन ॥	009c  
महर्षेः कश्यपस्यैते गात्रेभ्यः प्रसृतास्तिलाः ।	010a  
ततो दिव्यं गता भावं प्रदानेषु तिलाः प्रभो ||	010c  
पौष्टिका रूपदाश्चैव तथा पापविनाशनाः ।	011a  
तस्मात्सर्वप्रदानेभ्यस्तिलदानं विशिष्यते ॥	011c  
आपस्तम्बश्च मेधावी शङ्खश्च लिखितस्तथा ।	012a  
महर्षिर्गौतमश्चापि तिलदानैर्दिवं गताः ॥	012c  
तिलहोमरता विप्राः सर्वे संयतमैथुनाः ।	013a  
समा गव्येन हविषा प्रवृत्तिषु च संस्थिताः ॥	013c  
सर्वेषामिति दानानां तिलदानं विशिष्यते ।	014a  
अक्षयं सर्वदानानां तिलदानमिहोच्यते ॥	014c  
उच्छिन्ने तु पुरा हव्ये कुशिकर्षिः परन्तपः ।	015a  
तिलैरग्नित्रयं हुत्वा प्राप्तवान्गतिमुत्तमाम् ॥	015c  
इति प्रोक्तं कुरुश्रेष्ठ तिलदानमनुत्तमम् ।	016a  
विधानं येन विधिना तिलानामिह शस्यते ॥	016c  
अत ऊर्ध्वं निबोधेदं देवानां यष्टुमिच्छताम् ।	017a  
समागमे महाराज ब्रह्मणा वै स्वयम्भुवा ॥	017c  
देवाः समेत्य ब्रह्माणं भूमिभागे यियक्षवः ।	018a  
शुभं देशमयाचन्त यजेम इति पार्थिव ॥	018c  
देवा ऊचुः 	019  
भगवंस्त्वं प्रभुर्भूमेः सर्वस्य त्रिदिवस्य च ।	019a  
यजेम हि महाभाग यज्ञं भवदनुज्ञया ॥	019c  
नाननुज्ञातभूमिर्हि यज्ञस्य फलमश्नुते ।	020a  
त्वं हि सर्वस्य जगतः स्थावरस्य चरस्य च ।	020c  
प्रभुर्भवसि तस्मात्त्वं समनुज्ञातुमर्हसि ॥	020e  
ब्रह्मोवाच 	021  
ददानि मेदिनीभागं भवद्भ्योऽहं सुरर्षभाः ।	021a  
यस्मिन्देशे करिष्यध्वं यज्ञान्काश्यपनन्दनाः ॥	021c  
देवा ऊचुः 	022  
भगवन्कृतकामाः स्म यक्ष्महे स्वाप्तदक्षिणैः ।	022a  
इमं तु देशं मुनयः पर्युपासन्ति नित्यदा ॥	022c  
ततोऽगस्त्यश्च कण्वश्च भृगुरत्रिर्वृषाकपिः ।	023a  
असितो देवलश्चैव देवयज्ञमुपागमन् ॥	023c  
ततो देवा महात्मान ईजिरे यज्ञमच्युतम् ।	024a  
तथा समापयामासुर्यथाकालं सुरर्षभाः ॥	024c  
त इष्टयज्ञास्त्रिदशा हिमवत्यचलोत्तमे ।	025a  
षष्ठमंशं क्रतोस्तस्य भूमिदानं प्रचक्रिरे ।	025c  
प्रादेशमात्रं भूमेस्तु यो दद्यादनुपस्कृतम् ।	026a  
न सीदति स कृच्छ्रेषु न च दुर्गाण्यवाप्नुते ॥	026e  
शीतवातातपसहां यागभूमिं सुसंस्कृताम् ।	027a  
प्रदाय सुरलोकस्थः पुण्यान्तेऽपि न चाल्यते ॥	027c  
मुदितो वसति प्राज्ञः शक्रेण सह पार्थिव ।	028a  
पतिश्रयप्रदानाच्च सोऽपि स्वर्गे महीयते ॥	028c  
अध्यापककुले जातः श्रोत्रियो नियतेन्द्रियः ।	029a  
गृहे यस्य वसेत्तुष्टः प्रधानं लोकमश्नुते ॥	029c  
तथा गवार्थे शरणं शीतवर्षसहं दृढम् ।	030a  
आसप्तमं तारयति कुलं भरतसत्तम ॥	030c  
क्षेत्रभूमिं ददल्लोके शुभां श्रियमवाप्नुयात् ।	031a  
रत्नभूमिं प्रदद्यात्तु कुलवंशं प्रवर्धयेत् ॥	031c  
न चोषरां न निर्दग्धां महीं दद्यात्कथञ्चन ।	032a  
न श्मशानपरीतां च न च पापनिषेविताम् ॥	032c  
पारक्ये भूमिदेशे तु पितॄणां निर्वपेत्तु यः ।	033a  
तद्भूमिं वाऽपि पितृभिः श्राद्धकर्म विहन्यते ॥	033c  
तस्मात्क्रीत्वा महीं दद्यात्स्वल्पामपि विचक्षणः ।	034a  
पिण्डः पितृभ्यो दत्तो वै तस्यां भवति शाश्वतः ॥	034c  
अटवी पर्वताश्चैव नद्यस्तीर्थानि यानि च ।	035a  
सर्वाण्यस्वामिकान्याहुर्न हि तत्र परिग्रहः ॥	035c  
इत्येतद्भूमिदानस्य फलमुक्तं विशाम्पते ।	036a  
अतः परं तु गोदानं कीर्तयिष्यामि तेऽनघ ॥	036c  
गावोऽधिकास्तपस्विभ्यो यस्मात्सर्वेभ्य एव च ।	037a  
तस्मान्महेश्वरो देवस्तपस्ताभिः सहास्थितः ॥	037c  
ब्राह्मे लोके वसन्त्येताः सोमेन सह भारत ।	038a  
यां तां ब्रह्मर्षयः सिद्धाः प्रार्थयन्ति परां गतिम् ॥	038c  
पयसा हविषा दध्ना शकृता चाथ चर्मणा ।	039a  
अस्थिभिश्चोपकुर्वन्ति शृङ्गैर्वालैश्च भारत ॥	039c  
नासां शीतातपौ स्यातां सदैताः कर्म कुर्वते ।	040a  
न वर्षविषयं वाऽपि दुःखमासां भवत्युत ॥	040c  
ब्राह्मणैः सहिता यान्ति तस्मात्पारमकं पदम् ।	041a  
एकं गोब्राह्मणं तस्मात्प्रवदन्ति मनीषिणः ॥	041c  
रन्तिदेवस्य यज्ञे ताः पशुत्वेनोपकल्पिताः ।	042a  
अतश्चर्मण्वती राजन्गोचर्मभ्यः प्रवर्तिता ।	042c  
पशुत्वाच्च विनिर्मुक्ताः प्रदानायोपकल्पिताः ॥	042e  
ता इमा विप्रमुख्येभ्यो यो ददाति महीपते ।	043a  
निस्तरेदापदं कृच्छ्रां विषमस्थोऽपि पार्थिव ॥	043c  
गवां सहस्रदः प्रेत्य नरकं न प्रपद्यते ।	044a  
सर्वत्र विजयं चापि लभते मनुजाधिप ॥	044c  
अमृतं वै गवां क्षीरमित्याह त्रिदशाधिपः ।	045a  
तस्माद्ददाति यो धेनुममृतं स प्रयच्छति ॥	045c  
अग्नीनामव्ययं ह्येतद्धौम्यं वेदविदो विदुः ।	046a  
तस्माद्ददाति यो धेनुं स हौम्यं सम्प्रयच्छति ॥	046c  
स्वर्गो वै मूर्तिमानेष वृषभं यो गवां पतिम् ।	047a  
विप्रे गुणयुते दद्यात्स वै स्वर्गे महीयते ॥	047c  
प्राणा वै प्राणिनामेते प्रोच्यन्ते भरतर्षभ ।	048a  
तस्माद्ददाति यो धेनुं प्राणानेष प्रयच्छति ॥	048c  
गावः शरण्या भूतानामिति वेदविदो विदुः ।	049a  
तस्माद्ददाति यो धेनुं शरणं सम्प्रयच्छति ॥	049c  
न वधार्थं प्रदातव्या न कीनाशे न नास्तिके ।	050a  
गोजीविने न दातव्या तथा गौर्भरतर्षभ ।	050c  
\'गोरसानां न विक्रेतू रसं च यजनस्य च ॥\'	050e  
ददत्स तादृशानां वै नरो गां पापकर्मणाम् ।	051a  
अक्षयं नरकं यातीत्येवमाहुर्महर्षयः ॥	051c  
न कृशां नापवत्सां वा वन्ध्यां रोगान्वितां तथा ।	052a  
न व्यङ्गां न परिश्रान्तां दद्याद्गां ब्राह्मणाय वै ॥	052c  
दशगोसहस्रदः सम्यक् शक्रेण सह मोदते ।	053a  
अक्षयाँल्लभते लोकान्नरः शतसहस्रशः ॥	053c  
इत्येतद्गोप्रदानं च तिलदानं च कीर्तितम् ।	054a  
तथा भूमिप्रदानं च शृणुष्वान्ने च भारत ॥	054c  
अन्नदानं प्रधानं हि कौन्तेय परिचक्षते ।	055a  
अन्नस्य हि प्रदानेन रन्तिदेवो दिवं गतः ॥	055c  
श्रान्ताय क्षुधितायान्नं यः प्रयच्छति भूमिप ।	056a  
स्वायम्भुवं महत्स्थानं स गच्छति नराधिप ॥	056c  
न हिरण्यैर्न वासोभिर्नान्यदानेन भारत ।	057a  
प्राप्नुवन्ति नराः श्रेयो यथा ह्यन्नप्रदाः प्रभो ॥	057c  
अन्नं वै प्रथमं द्रव्यमन्नं श्रीश्च परा मता ।	058a  
अन्नात्प्राणः प्रभवति तेजो वीर्यं बलं तथा ॥	058c  
सद्यो ददाति यश्चान्नं सदैकाग्रमना नरः ।	059a  
न स दुर्गाण्यवाप्नोतीत्येवमाह पराशरः ॥	059c  
अर्चयित्वा यथान्यायं देवेभ्योऽन्नं निवेदयेत् ।	060a  
यदन्ना हि नरा राजंस्तदन्नास्तस्य देवताः ॥	060c  
कौमुद्यां शुक्लपक्षे तु योऽन्नदानं करोत्युत ।	061a  
स सन्तरति दुर्गाणि प्रेत्य चानन्त्यमश्नुते ॥	061c  
अभुक्त्वाऽतिथये चान्नं प्रयच्छेद्यः समाहितः ।	062a  
स वै ब्रह्मविदां लोकान्प्राप्नुयाद्भरतर्षभ ॥	062c  
सुकृच्छ्रामापदं प्राप्तश्चान्नदः पुरुषस्तरेत् ।	063a  
पापं तरति चैवेह दुष्कृतं चापकर्षति ॥	063c  
इत्येतदन्नदानस्य तिलदानस्य चैव ह ।	064a  
भूमिदानस्य च फलं गोदानस्य च कीर्तितम् ॥ 	064c  

इति श्रीमन्महाभारते अनुशासनपर्वणि दानधर्मपर्वणि एकाधिकशततमोऽध्यायः ॥ 101 ॥

7-101-7 वै पुण्यं पितृलोके महीयते इति ध. पाठः ॥ 7-101-9 सर्वकामैश्च जयति यस्तिलैरिति नच कामेन दातव्यमिति च ध. पाठः ॥ 7-101-22 इमं हिमवत्सन्निहितम् ॥ 7-101-27 प्रतिश्रयो वासार्थं स्थलम् ॥ 7-101-33 तद्भूमिं परकीयां भूमिं वा यो निर्वपेत् पितृभिः पितृभ्यो दद्यात्तर्हि तच्छ्राद्धं तद्भूमिदानाख्यं कर्म चोभयं विहन्यते वृथा भवति ॥ 7-101-34 तस्यां क्रीतायाम् ॥ 7-101-46 आकुञ्चितमपि ह्येतद्धव्यं वेदविदो विदुरिति ध. पाठः ॥ 7-101-56 स्वयम्भुवं महाभागं स पश्यति नराधिपेति ध. पाठः ॥ 7-101-58 अन्नं वै परमं दैवमिति ध. पाठः ॥
