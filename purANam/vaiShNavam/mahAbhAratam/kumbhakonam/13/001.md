अध्यायः 001

युधिष्ठिरेण भीष्मं प्रति पुनः शमादिकथनप्रार्थना ॥ 1 ॥ भीष्मादिनिधने स्वस्यैव हेतुत्वबुद्ध्या स्वोपालम्भनपूर्वकं शोचन्तं युधिष्ठिरं प्रति भीष्मेण जीवस्य कर्मण्यस्वातन्त्र्यमभिधाय तन्निदर्शनतया गौतमीलुब्धकादिसंवादानुवादः ॥ 2 ॥

नारायणं नमस्कृत्य नरं चैव नरोत्तमम् ।	001a  
देवीं सरस्वतीं चैव(व्यासं)ततो जयमुदीरयेत् ॥	001c  
वैशम्पायन उवाच ।	001  
\'शरतल्पे महात्मानं शयानमपराजितम् ।	001a  
युधिष्ठिर उपागम्य प्रणिपत्येदमब्रवीत् ॥\'	001c  
शमो बहुविधाकारः सूक्ष्म उक्तः पितामह ।	002a  
न च मे हृदये शान्तिरस्ति श्रुत्वेदमीदृशम् ॥	002c  
अस्मिन्नर्थे बहुविधा शान्तिरुक्ता पितामह ।	003a  
स्वकृतात्का नु शान्तिः स्याच्छमाद्बहुविधादपि ॥	003c  
शराचितं शरीरं हि तीव्रव्रणमुदीक्ष्य ते ।	004a  
शमं नोपलभे वीर दुष्कृतान्येव चिन्तयन् ॥	004c  
रुधिरेणावसिक्ताङ्गं प्रस्रवन्तं यथाचलम् ।	005a  
त्वां दृष्ट्वा पुरुषव्याघ्र सीदे वर्षास्विवाम्बुजम् ॥	005c  
अतः कष्टतरं किन्नु मत्कृते यत्पितामहः ।	006a  
इमामवस्थां गमितः प्रत्यमित्रै रणाजिरे ॥	006c  
तथा चान्ये नृपतयः सहपुत्राः सबान्धवाः ।	007a  
मत्कृते निधनं प्राप्ताः किन्नु कष्टतरं ततः ॥	007c  
वयं हि धार्तराष्ट्राश्च काममन्युवशं गताः ।	008a  
कृत्वेदं निन्दितं कर्म प्राप्स्यामः कां गतिं नृप ॥	008c  
इदं तु धार्तराष्ट्रस्य श्रेयो मन्ये जनाधिप ।	009a  
इमामवस्थां सम्प्राप्तं यदसौ त्वां न पश्यति ॥	009c  
सोऽहमार्तिकरो राजन्सुहृद्वधकरस्तथा ।	010a  
न शान्तिमधिगच्छामि पश्यंस्त्वां दुःखितं क्षितौ ॥	010c  
दुर्योधनो हि समरे सहसैन्यः सहानुजः ।	011a  
निहतः क्षत्रधर्मेऽस्मिन्दुरात्मा कुलपांसनः ॥	011c  
न स पश्यति दुष्टात्मा त्वामद्य पतितं क्षितौ ।	012a  
अतः श्रेयो मृतं मन्ये नेह जीवितमात्मनः ॥	012c  
अहं हि समरे वीर गमितः शत्रुभिः क्षयम् ।	013a  
अभविष्यं यदि पुरा सह भ्रातृभिरच्युत ।	013c  
न त्वामेवं सुदुःखार्तमद्राक्षं सायकार्दितम् ॥	014a  
नूनं हि पापकर्माणो धात्रा सृष्टाः स्म हे नृप ॥	014c  
अन्यस्मिन्नपि लोके वै यथा मुच्येम किल्बिषात् ।	015a  
तथा प्रशाधि मां राजन्मम चेदिच्छसि प्रियम् ॥	015c  
भीष्म उवाच ।	016  
परतन्त्रं कथं हेतुमात्मानमनु पश्यसि ।	016a  
कर्मणां हि महाभाग सूक्ष्मं ह्येतदतीन्द्रियम् ॥	016c  
अत्राप्युदाहरन्तीममितिहासं पुरातनम् ।	017a  
संवादं मृत्युगौतम्योः काललुब्धकपन्नगैः ॥	017c  
गौतमी नाम काऽप्यासीत्स्थविरा शमसंयुता ।	018a  
सर्पेण दष्टं स्वं पुत्रमपश्यद्गतचेतनम् ॥	018c  
अथ तं स्नायुपाशेन बद्ध्वा सर्पममर्षितः ।	019a  
लुब्धकोऽर्जुनको नाम गौतम्याः समुपानयत् ॥	019c  
तां चाब्रवीदयं ते स पुत्रहा पन्नगाधमः ।	020a  
ब्रूहि क्षिप्रं महाभागे वध्यतां केन हेतुना ॥	020c  
अग्नौ प्रक्षिप्यतामेष च्छिद्यतां खण्डशोपि वा ।	021a  
न ह्ययं बालहा पापश्चिरं जीवितुमर्हति ॥	021c  
गौतम्युवाच ।	022  
विसृजैनमबुद्धिस्त्वमवध्योऽर्जुनक त्वया ।	022a  
को ह्यात्मानं गुरुं कुर्यात्प्राप्तव्ये सति चिन्तयन् ॥	022c  
प्लवन्ते धर्मलघवो लोकेऽम्भसि यथा प्लवाः ।	023a  
मज्जन्ति पापगुरवः शस्त्रं स्कन्नमिवोदके ॥	023c  
नास्यामृतत्वं भवितैवं हतेऽस्मिञ्जीवत्यस्मिन्कोऽत्ययः स्यादयं ते ॥	024a  
अस्योत्सर्गे प्राणयुक्तस्य जन्तोर्मृत्युं लोके को न गच्छेदनन्ते ॥	024c  
लुब्धक उवाच ।	025  
जानाम्यहं नेह गुणागुणज्ञाः सदायुक्ता गुरवो वै भवन्ति ।	025a  
स्वर्गस्य ते सूपदेशा भवन्ति तस्मात्क्षुद्रं सर्पमेनं हनिष्ये ॥	025c  
शममीप्सन्तः कालयोगं त्यजन्ति सद्यः शुचं त्वर्थविदस्त्यजन्ति ।	026a  
श्रियः क्षयः शोचतां नित्यशो हि तस्माच्छुचं मुञ्च हते भुजङ्गे ॥	026c  
गौतम्युवाच ।	027  
न चैवार्तिर्विद्यतेऽस्मद्विधानां धर्मात्मानः सर्वदा सञ्जना हि ।	027a  
नित्यायस्तो बालजनो न चाहं धर्मोपैति प्रभवाम्यस्य नाहम् ॥	027c  
न ब्राह्मणानां कोपोऽस्ति कुतः कोपाच्च यातना ।	028a  
मार्दवात्क्षम्यतां साधो मुच्यतामेष पन्नगः ॥	028c  
लुब्धक उवाच ।	029  
हत्वा लाभः श्रेय एवाव्ययः स्यात्सद्यो लाभः स्याद्बलिभ्यः प्रशस्तः ।	029a  
कालाल्लाभो यस्तु सद्यो भवेत श्रेयोलाभः कुत्सिते त्वीदृशि स्यात् ॥	029c  
गौतम्युवाच ।	030  
काऽर्थप्राप्तिर्गृह्य शत्रुं निहत्य का कामाप्तिः प्राप्य शत्रुं न मुक्त्वा ।	030a  
कस्मात्सौम्याहं न क्षमे नो भुजङ्गे मोक्षार्थं वा कस्य हेतोर्न कुर्याम् ॥	030c  
लुब्धक उवाच ।	031  
अस्मादेकाद्बहवो रक्षितव्या नैको बहुभ्यो गौतमि रक्षितव्यः ।	031a  
कृतागसं धर्महेतोस्त्यजन्ति सरीसृपं पापमिमं त्यज त्वम् ॥	031c  
गौतम्युवाय	032  
नास्मिन्हते पन्नगे पुत्रको मे सम्प्राप्स्यते लुब्धक जीवितं वै ।	032a  
गुणं चान्यं नास्य वधे प्रपश्ये तस्मात्सर्पं लुब्धक मुञ्च जीवम् ॥	032c  
लुब्धक उवाच ।	033  
वृत्रं हत्वा देवराट् श्रेष्ठभाग्वै यज्ञं हत्वा भागमवाप चैव ।	033a  
शूली देवो देववृत्तं चर त्वं क्षिप्रं सर्पं जहि मा भूत्ते विशङ्का ॥	033c  
भीष्म उवाच ।	034  
असकृत्प्रोच्यमानाऽपि गौतमी भुजगं प्रति ।	034a  
लुब्धकेन महाभागा सा पापे नाकरोन्मतिम् ॥	034c  
ईषदुच्छ्वसमानस्तु कृच्छ्रात्संस्तभ्य पन्नगः ।	035a  
उत्ससर्ज गिरं मन्दां मानुषीं पाशपीडितः ॥	035c  
सर्प उवाच ।	036  
को न्वर्जुनक दोषोऽत्र विद्यते मम बालिश ।	036a  
अस्वतन्त्रं हि मां मृत्युर्विवशं यदचूचुदत् ॥	036c  
तस्यायं वचनाद्दष्टो न कोपेन न काम्यया ।	037a  
तस्य तत्किल्बिषं लुब्ध विद्यते यदि किञ्चन ॥	037c  
लुब्धक उवाच ।	038  
यद्यन्यवशगेनेदं कृतं ते पन्नगाशुभम् ।	038a  
कारणं वै त्वमप्यत्र तस्मात्त्वमपि किल्बिषी ॥	038c  
मृत्पात्रस्य क्रियायां हि दण्डचक्रादयो यथा ।	039a  
कारणत्वे प्रकल्प्यन्ते तथा त्वमपि पन्नग ॥	039c  
किल्बिषी चापि मे वध्यः किल्बिषी चासि पन्नग ।	040a  
आत्मानं कारणं ह्यत्र त्वमाख्यासि भुजङ्गम ॥	040c  
सर्प उवाच ।	041  
सर्व एते ह्यस्ववशा दण्डचक्रादयो यथा ।	041a  
तथाहमपि तस्मान्मे नैष दोषो मतस्तव ॥	041c  
अथवा मतमेतत्ते तेप्यन्योऽन्यप्रयोजकाः ।	042a  
कार्यकारणसन्देहो भवत्यन्योन्यचोदनात् ॥	042c  
एवं सति न दोषो मे नास्मि वध्यो न किल्बिषी ।	043a  
किल्बिषं समवाये स्यान्मन्यसे यदि किल्बिषम् ॥	043c  
लुब्धक उवाच ।	044  
कारणं यदि न स्याद्वै न कर्ता स्यास्त्वमप्युत ।	044a  
विनाशे कारणं त्वं च तस्माद्वध्योऽसि मे मतः ॥	044c  
असत्यपि कृते कार्ये नेह पन्नग लिप्यते ।	045a  
तस्मान्नात्रैव हेतुः स्याद्वध्यः किं बहु भाषसे ॥	045c  
सर्प उवाच ।	046  
कार्याभावे क्रिया न स्यात्सत्यसत्यपि कारणे ।	046a  
तस्मात्समेऽस्मिन्हेतौ मे वाच्यो हेतुर्विशेषतः ॥	046c  
यद्यहं कारणत्वेन मतो लुब्धक तत्त्वतः ।	047a  
अन्यः प्रयोक्ता स्यादत्र किन्नु जन्तुविनाशने ॥	047c  
लुब्धक उवाच ।	048  
वध्यस्त्वं मम दुर्बुद्धे बालघाती नृशंसकृत् ।	048a  
भाषसे किं बहु पुनर्वध्यः सन्पन्नगाधम ॥	048c  
सर्प उवाच ।	049  
यथा हवींषि जुह्वाना मखे वै लुब्धकर्त्विजः ।	049a  
न फलं प्राप्नुवन्त्यत्र फलयोगे तथा ह्यहम् ॥	049c  
भीष्म उवाच ।	050  
तथा ब्रुवति तस्मिंस्तु पन्नगे मृत्युचोदिते ।	050a  
आजगाम ततो मृत्युः पन्नगं चाब्रवीदिदम् ॥	050c  
प्रचोदितोऽहं कालेन पन्नग त्वामचूचुदम् ।	051a  
विनाशहेतुर्नास्य त्वमहं न प्राणिनः शिशोः ॥	051c  
यथा वायुर्जलधरान्विकर्षति ततस्ततः ।	052a  
तद्वज्जलदवत्सर्प कालस्याहं वशानुगः ॥	052c  
सात्विका राजसाश्चैव तामसा ये च केचन ।	053a  
भावाः कालात्मकाः सर्वे प्रवर्तन्ते ह जन्तुषु ॥	053c  
जङ्गमाः स्थावराश्चैव दिवि वा यदि वा भुवि ।	054a  
सर्वे कालात्मकाः सर्प कालात्मकमिदं जगत् ॥	054c  
प्रवृत्तयश्च लोके या तथैव च निवृत्तयः ।	055a  
तासां विकृतयो याश्च सर्वं कालात्मकं स्मृतम् ॥	055c  
आदित्यश्चन्द्रमा विष्णुरापो वायुः शतक्रतुः ।	056a  
अग्निः खं पृथिवी मित्रः पर्जन्यो वसवोऽदितिः ॥	056c  
सरितः सागराश्चैव भावाभावौ च पन्नग ।	057a  
सर्वे कालेन सृज्यन्ते ह्रियन्ते च पुनःपुनः ॥	057c  
एवं ज्ञात्वा कथं मां त्वं सदोषं सर्प मन्यसे ।	058a  
अथ चैवं गते दोषे मयि त्वमपि दोषवान् ॥	058c  
सर्प उवाच ।	059  
निर्दोषं दोषवन्तं वा न त्वां मृत्यो ब्रवीम्यहम् ।	059a  
त्वयाऽहं चोदित इति ब्रवीम्येतावदेव तु ॥	059c  
यदि काले तु दोषोऽस्ति यदि तत्रापि नेष्यते ।	060a  
दोषो नैव परीक्ष्यो मे न ह्यत्राधिकृता वयम् ॥	060c  
निर्मोक्षस्त्वस्य दोषस्य मया कार्यो यथा तथा ।	061a  
मृत्योरपि न दोषः स्यादिति मेऽत्र प्रयोजनम् ॥	061c  
भीष्म उवाच ।	062  
सर्पोऽथार्जुनकं प्राह श्रुतं ते मृत्युभाषितम् ।	062a  
नानागसं मां पाशेन सन्तापयितुमर्हसि ।	062c  
लुब्धक उवाच ।	063  
मृत्योः श्रुतं मे वचनं तव चैव भुजङ्गम ।	063a  
नैव तावददोषत्वं भवति त्वयि पन्नग ॥	063c  
मृत्युस्त्वं चैव हेतुर्हि बालस्यास्य विनाशने ।	064a  
उभयं कारणं मन्ये न कारणमकारणम् ॥	064c  
धिङ्भृत्युं च दुरात्मानं क्रूरं दुःखकरं सताम् ।	065a  
त्वां चैवाहं वधिष्यामि परपापस्य कारणम् ॥	065c  
मृत्युरुवाच ।	066  
विवशौ कालवशगावावां निर्दिष्टकारिणौ ।	066a  
नावां दोषेण गन्तव्यौ यदि सम्यक्प्रपश्यसि ॥	066c  
लुब्धक उवाच ।	067  
युवामुभौ कालवशौ यदि मे मृत्युपन्नगौ ।	067a  
हर्षक्रोधौ यथा स्यातामेतदिच्छामि वेदितुम् ॥	067c  
मृत्युरुवाच ।	068  
या काचिदेव चेष्टा स्यात्सर्वा कालप्रचोदिता ।	078a  
पूर्वमेवैतदुक्तं हि मया लुब्धक तत्वतः ॥	078c  
तस्मादुभौ कालवशावावां निर्दिष्टकारिणौ ।	079a  
नावां दोषेण गन्तव्यौ त्वया लुब्धक कर्हिचित् ॥	079c  
भीष्म उवाच ।	080  
अथोपगम्य कालस्तु तस्मिन्धर्मार्थसंशये ।	080a  
अब्रवीत्पन्नगं मृत्युं लुब्धं चार्जुनकं तथा ॥	080c  
न ह्यहं नाप्ययं मृत्युर्नायं लुब्धक पन्नगः ।	081a  
किल्बिषी जन्तुमरणे न वयं हि प्रयोजकाः ॥	081c  
अकरोद्यदयं कर्म तन्नोऽर्जुनक चोदकम् ।	082a  
विनाशहेतुर्नान्योऽस्य वध्यतेऽयं स्वकर्मणा ॥	082c  
यदनेन कृतं कर्म तेनायं निधनं गतः ।	083a  
विनाशहेतुः कर्मास्य सर्वे कर्मवशा वयम् ॥	083c  
कर्मदायादवाँल्लोकः कर्मसम्बन्धलक्षणः ।	084a  
कर्माणि चोदयन्तीह यथान्योन्यं तथा वयम् ॥	084c  
यथा मृत्पिण्डतः कर्ता कुरुते यद्यदिच्छति ।	085a  
एवमात्मकृतं कर्म मानवः प्रतिपद्यते ॥	085c  
यथा च्छायातपौ नित्यं सुसम्बद्धौ निरन्तरम् ।	086a  
तथा कर्म च कर्ता च सम्बद्धावात्मकर्मभिः ॥	086c  
एवं नाहं न वै मृत्युर्न सर्पो न तथा भवान् ।	087a  
न चेयं ब्राह्मणी वृद्धा शिशुरेवात्र कारणम् ॥	087c  
तस्मिंस्तथा ब्रुवाणे तु ब्राह्मणी गौतमी नृप ।	088a  
स्वकर्मप्रत्ययाँल्लोकान्मत्वाऽर्जुनकमब्रवीत् ॥	088c  
नैव कालो न भुजगो न मृत्युरिह कारणम् ।	089a  
स्वकर्मभिरयं बालः कालेन निधनं गतः ॥	089c  
मया च तत्कृतं कर्म येनायं मे मृतः सुतः ।	090a  
यातु कालस्तथा मृत्युर्मुञ्चार्जुनक पन्नगम् ॥	090c  
भीष्म उवाच ।	091  
ततो यथागतं जग्मुर्मृत्युः कालोऽथ पन्नगः ।	091a  
अभूद्विशोकोऽर्जुनको विशोका चैव गौतमी ॥	091c  
एतच्छ्रुत्वा शमं गच्छ मा भूः शोकपरो नृप ।	092a  
स्वकर्मप्रत्ययाँल्लोकांस्त्रीन्विद्धि समितिञ्जय ॥	092c  
नैव त्वया कृतं कर्म नापि दुर्योधनेन वै ।	093a  
कालेनैतत्कृतं विद्धि निहता येन पार्थिवाः ॥	093c  
वैशम्पायन उवाच ।	094  
इत्येतद्वचनं श्रुत्वा बभूव विगतज्वरः ।	094a  
युधिष्ठरो महातेजाः पप्रच्छेदं च धर्मवित् ॥ ॥	094c  

इति श्रीमन्महाभारते अनुशासनपर्वणि दानधर्मपर्वणि प्रथमोऽध्यायः ॥ 1 ॥	

13-1-2 धर्मो बहुविधाकार इति ट. पाठ ॥ 13-1-5 सीदे सीदामि सदा वर्षमिवाम्बुदम् इति थ.पाठः ॥ 13-1-6 मत्कृते मन्निमित्तम् । प्रत्यमित्रैः अमित्राणां प्रतिकूलैरस्मदीयैरर्जुनशिखण्डिप्रभृतिभिः ॥ 13-1-19 अथ तं साधुपाशेनेति ध. पाठः ॥ 13-1-20 केन हेतुना केनोपायेन ॥ 13-1-21 हेतुमेवाह अग्नाविति ॥ 13-1-22 प्राप्तव्यमविचिन्तयन्निति झ.पाठः ॥ 13-1-23 प्लवन्ते दुःखार्णवं तरन्ति । मज्जन्ति च तत्रैव । वस्त्रं क्लिन्नमिवोदके इति ट. पाठः  ॥ 13-1-24 उत्सर्गे प्राणोत्सर्गे ॥ 13-1-29 श्रेयः परलोकहितं तदेवाऽव्ययो लाभः सच शत्रून् हत्वैव लभ्य इत्यध्याहृत्य योज्यम् । बलिभ्यः सर्वेभ्यः प्रशस्तः श्रेष्ठश्च स्यात् । शत्रुवधाल्लोकत्रयेपि मान्यो भवतीत्यर्थः ॥ 13-1-31 त्यजन्ति नाशयन्ति ॥ 13-1-32 मे पुत्रको जीवितं न सम्प्राप्स्यते । गुणं पुण्यम् । जीवं जीवन्तम् ॥ 13-1-33 शूली यज्ञं हत्वेति सम्बन्धः ॥ 13-1-35 संस्तभ्य धैर्यमालम्ब्य ॥ 13-1-36 अचूचुदत् प्रेरितवान् ॥ 13-1-37 दष्टो दष्टवान् । किल्बिषं चेदस्ति तर्हि प्रयोक्तुरेव न प्रयोज्यस्य मम शरस्येवेत्यर्थः ॥ 13-1-39 चेतनत्वात्किल्बिषीत्यवश्यं वध्योऽसीत्यर्थः ॥ 13-1-42 आयुधं हि अयस्कान्तवत्प्रहर्तारं प्रयोजयति । तेनायुधकर्तापि प्रयोजकस्तस्य चायं कारयिता प्रहर्तुकामः प्रयोजक इत्यन्योन्यप्रयोज्यत्वान्न कस्यचिद्धन्तृत्वमित्यर्थः ॥ 13-1-43 समवाये समुदाये ॥ 13-1-45 यतः कृतेऽपि असति दुष्टे कार्ये दोषे हेतुः कर्ता न लिप्यते तव मते । तस्मात् चोरादिरत्रैव राज्ञां वध्यः प्रायश्चित्ती च न स्यात् ॥ 13-1-46 कारणे कर्तरि सति कुठारोद्यमनादिकार्येण छिदिक्रिया जायते असत्यपि कर्तरि तरुशाखान्तनिघर्षेण कार्येण तज्जेनाग्निना वनदाहक्रिया जायते । तस्माच्छाखाया इव ममापि कर्तृत्वं अप्रयोजकत्वान्न दोषहेतुः विशेषाभावादित्यर्थः ॥ 13-1-49 एवमृत्विगादिवदन्यप्रेर्यत्वान्नाहं किल्बिषी किन्तु मम प्रयोजक एवेति भावः ॥ 13-1-53 कालात्मकाः कालस्येवाऽऽत्मा स्वभावो येषान्ते । कालानुसारिण इत्यर्थः ॥ 13-1-57 भावाभावावैश्वर्यानैश्वर्ये ॥ 13-1-63 मे मया ॥13-1-67 भो मृत्युपन्नगौ यदि युवां कालवशौ तर्हि मे मम तटस्थस्य परोपकर्तरि हर्षः अपकर्त्रोश्च युवयोरुपरि द्वेषो वा यथा स्यातां तथा ब्रूतम् । एतदहं वेदितुमिच्छामीत्यध्याहारपूर्वकं योज्यम् । एवं सर्वस्य परवशत्वे उपकर्त्रपकर्त्रोः स्तुतिनिन्दे न स्यातामिति भावः 13-1-68 ईश्वराधीनो जनः सदसद्वा कुर्वाणो न स्तुत्यो न वा निन्द्य इति भावः ॥ 13-1-69 दोषेण युक्ताविति शेषः । गन्तव्यौ ज्ञातव्यौ ॥ 13-1-70 धर्मस्यार्थः फलं तत्र विषये ॥ 13-1-74 कर्मैव दायादः पुत्रवत्तारकं तद्वान् । कर्मसम्बन्धः कर्मफलयोगः तदेव लक्षणं पुण्यपापवत्ताज्ञापकं यस्य तथा ॥ 13-1-78 कर्मैव प्रत्ययः कारणं येषां तान् लोकान् स्वर्गनरकादीन् ॥ 13-1-80 तत्कर्म पुत्रशोकप्रदम् ॥
