अध्यायः 242

महेश्वरेण पार्वतीम्प्रति प्राणिनां मरणस्य स्वाभाविकत्वयत्नसाध्यत्वभेदेन द्वैविध्यकथनपूर्वकं द्वितीयस्य योगादिना शरीरत्यागादिभेदेन चातुर्विध्यकथनेन तस्य महाफलहेतुत्वकथनम् ॥ 1 ॥ कामक्रोधादिना शरीरत्यागस्य नकरभोगहेतुत्वकथनम् ॥ 2 ॥

उमोवाच ।	001  
भगवन्मानुषाः केचित्कालधर्ममुपस्थिताः ।	001a  
प्राणमोक्षं कथं कृत्वा परत्रि हितमाप्नुयुः ॥	001c  
महेश्वर उवाच ।	002  
हन्त ते कथयिष्यामि शृणु देवि समाहिता ।	002a  
द्विविधं मरणं लोके स्वभावाद्यत्नतस्तथा ॥	002c  
तयोः स्वभावं नापायं यत्नतः करणोद्भवम् ।	003a  
एतयोरुभयोर्देवि विधानं शृणु शोभने ॥	003c  
कल्याकल्यशरीरस्य यत्नजं द्विविधं स्मृतम् ।	004a  
यत्नजं नाम मरणमात्मत्यागो मुमूर्षया ॥	004c  
तत्राकल्यशरीरस्य जरा व्याधिश्च कारणम् ।	005a  
महाप्रस्थानगमनं तथा प्रायोपवेशनम् ।	005c  
जलावगाहनं चैव अग्निचित्यां प्रवेशनम् ॥	005e  
एवं चतुर्विधः प्रोक्त आत्मत्यागो मुमूर्षताम् ।	006a  
एतेषां क्रमयोगेन विधानं शृणु शोभने ॥	006c  
स्वधर्मयुक्तं गार्हस्थ्यं चिरमूढ्वा विधानतः ।	007a  
तत्रानृण्यं च सम्प्राप्य वृद्धो वा व्याधितोऽपि वा ॥	007c  
दर्शयित्वा स्वदौर्बल्यं सर्वानेवानुमान्य च ।	008a  
सर्वं विहाय बन्धूंश्च क्रमाणां भरणं तथा ॥	008c  
दानानि विधिवत्कृत्वा धर्मिकार्यर्थमात्मनः ।	009a  
अनुज्ञाप्य जनं सर्वं वाचा मधुरया ब्रुवन् ॥	009c  
अहतं वस्त्रमाच्छाद्य बद्ध्वा तत्कुशरज्जुना ।	010a  
उपस्पृश्च प्रतिज्ञाय व्यवसायपुरःसरम् ॥	010c  
परित्यज्य ततो ग्राम्यं धर्मं कुर्याद्यथेप्सितम् ।	011a  
महाप्रस्थानमिच्छेच्चेत्प्रतिष्ठेतोत्तरां दिशम् ॥	011c  
भूत्वा तावन्निराहारो यावत्प्राणविमोक्षणम् ।	012a  
चेष्टाहानौ शयित्वाऽपि तन्मनाः प्राणमुत्सृजेत् ।	012c  
एवं पुण्यकृतां लोकानमलान्प्रतिपद्यते ॥	012e  
प्रायोपवेशनं चेच्छेत्तेनैव विधिना नरः ।	013a  
देशे पुण्यतमे श्रेष्ठे निराहारस्तु संविशेत् ॥	013c  
अप्राणं तु शुचिर्भूत्वा कुर्वन्दानं स्वशक्तितः ।	014a  
पुण्यं परित्यजेत्प्राणानेष धर्मः सनातनः ।	014c  
एवं कलेवरं त्यक्त्वा स्वर्गलोके महीयते ॥	014e  
अग्निप्रवेशनं चेच्छेत्तेनैव विधिना शुभे ।	015a  
कृत्वा काष्ठमयं चित्यं पुण्यक्षेत्रे नदीषु वा ॥	015c  
दैवतेभ्यो नमस्कृत्वा कृत्वा चापि प्रदक्षिणम् ।	016a  
भूत्वा शुचिर्व्यवसितः प्रविशेदग्निसंस्तरम् ।	016c  
सोपि लोकान्यथान्यायं प्राप्नुयात्पुण्यकर्मणाम् ॥	016e  
जलावगाहनं चेच्छेत्तेनैव विधिना शुभे ।	017a  
ख्याते पुण्यतमे तीर्थे निमज्जेत्सुकृतं स्मरन् ॥	017c  
सोपि पुण्यतमाँल्लोकान्निःसङ्गात्प्रतिपद्यते ।	018a  
ततः कल्यशरीरस्य सन्त्यागं शृणु तत्वतः ॥	018c  
रक्षार्थं क्षत्रियः श्रेष्ठः प्रजापालनकारणात् ।	019a  
योधानां भर्तृपिण्डार्थं गुर्वर्थं ब्रह्मचारिणाम् ॥	019c  
गोब्राह्मणार्थं सर्वेषां प्राणत्यागो विधीयते ।	020a  
स्वराज्यरक्षणार्तं वा कुजनैः पीडिताः प्रजाः ॥	020c  
मोक्तुकामस्त्यजेत्प्राणान्युद्धमार्गे यथाविधि ।	021a  
सुसन्नद्धो व्यवसितः सम्प्रविश्यापराङ्मुखः ।	021c  
एवं राजा मृतः सद्यः स्वर्गलोके महीयते ॥	021e  
तादृशी सुगतिर्नास्ति क्षत्रियस्य विशेषतः ।	022a  
भृत्यो वा भर्तृपिण्डार्थं भर्तृकर्मण्युपस्थिते ॥	022c  
कुर्वंस्तत्र तु साहाय्यमात्मप्राणानपेक्षया ।	023a  
स्वाम्यर्थं सन्त्यजेत्प्राणान्पुण्याँल्लोकान्स गच्छति ॥	023c  
स्पृहणीयः सुरगणैस्तत्र नास्ति विचारणा ।	024a  
एवं गोब्राह्मणार्थं वा दीनार्थं वा त्यजेत्तनुम् ॥	024c  
सोपि पुण्यमवाप्नोति आनृशंस्यव्यपेक्षया ।	025a  
इत्येते जीवितत्यागे मार्गास्ते समुदाहृताः ॥	025c  
कामक्रोधाद्भयाद्वाऽपि यदि चेत्सन्त्यजेत्तनुम् ।	026a  
सोऽनन्तं नरकं याति आत्महन्तृत्वकारणात् ॥	026c  
स्वभावं मरणं नाम न तु चात्मेच्छया भवेत् ।	027a  
यथा मृतानां यत्कार्यं तन्मे शृणु यथाविधि ॥	027c  
तत्रापि मरणं त्यागो मूढत्यागाद्विशिष्यते ।	028a  
भूमौ संवेशयेद्देहं नरस्य विनशिष्यतः ॥	028c  
निर्जीवं वृणुयात्सद्यो वाससा तु कलेवरम् ।	029a  
माल्यगन्धैरलङ्कृत्य सुवर्णेन च भामिनि ॥	029c  
श्मशाने दक्षिणे देशे चिताग्नौ प्रदहेन्मृतम् ।	030a  
अथवा निक्षिपेद्भूमौ शरीरं जीववर्जितम् ॥	030c  
दिवा च शुक्लपक्षश्च उत्तरायणमेव च ।	031a  
मुमूर्षूणां प्रशस्तानि विपरीतं तु गर्हितम् ॥	031c  
औदकं चाष्टकाश्राद्धं बहुभिर्बहुभिः कृतम् ।	032a  
आप्यायनं मृतानां तत्परलोके भवेच्छुभम् ।	032c  
एतत्सर्वं मया प्रोक्तं मानुषाणां हितं वचः ॥ ॥	032e  

इति श्रीमन्महाभारते अनुशासनपर्वणि दानधर्मपर्वणि द्विचत्वारिंशदधिकद्विशततमोऽध्यायः ॥ 242 ॥

