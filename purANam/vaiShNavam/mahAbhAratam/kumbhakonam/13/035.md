अध्यायः 035

भीष्मेण युधिष्ठिरं प्रति मनोवाक्कायरूपकरणैर्दुष्कर्मपरित्यागपूर्वकं शुभकर्मकरणस्य भगवत्प्रसादनहेतुत्वोक्तिः ॥ 1 ॥
	
युधिष्ठिर उवाच ।	001  
किं कर्तव्यं मनुष्येण लोकयात्राहितार्थिना ।	001a  
कथं वै लोकयात्रां तु किं शीलश्च समाचरेत् ॥	001c  
भीष्म उवाच ।	002  
\'देवे नारायणे भक्तिः शङ्करे साधुपूजया ।	002a  
ध्यानेनाथ जपः कार्यः स्वधर्मैः शुचिचेतसा ॥\'	002c  
कायेन त्रिविधं कर्म वाचा चापि चतुर्विधम् ।	003a  
मनसा त्रिविधं चैव दश कर्मपथांस्त्यजेत् ॥	003c  
प्राणातिपातः स्तैन्यं च परदाराभिमर्शनम् ।	004a  
त्रीणि पापानि कायेन सर्वतः परिवर्जयेत् ॥	004c  
असत्प्रलापं पारुष्यं पैशुन्यमनृतं तथा ।	005a  
चत्वारि वाचा राजेन्द्र न जल्पेन्नानुचिन्तयेत् ॥	005c  
अनभिध्या परखेषु सर्वसत्वेषु सौहृदम् ।	006a  
कर्मणां फलमस्तीति त्रिविधं मनसा चरेत् ॥	006c  
तस्माद्वाक्कायमनसा नाचरेदशुभं नरः ।	007a  
शुभान्येवाचरँल्लोके भक्तो नारायणस्य हि ।	007c  
तस्यैव तु पदं सूक्ष्मं प्रसादादश्नुयात्परम् ॥\' ॥	007e  
	
इति श्रीमन्महाभारते अनुशासनपर्वणि दानधर्मपर्वणि पञ्चत्रिंशोऽध्यायः ॥ 35 ॥

13-35-1 लोकयात्रां लोकद्वयश्रेयःसाधनम् ॥ 13-35-3 सुभं कर्मफलं चरेदिति ध.पाठः ॥ 13-35-4 प्राणातिपातो हिंसा ॥ 13-35-5 पारुष्यं निष्ठुरभाषणम् । पैशुन्यं राजद्वारादौ परदोषसूचनम् । अनृतं मिथ्यावादः मनसाप्येवं वदिष्यामिति नानुचिन्तयेत् ॥ 13-35-6 अनभिध्येति श्लोकेन परद्रव्येष्वभिध्यानं परस्यानिष्टचिन्तनं वेदबादेषु नास्तिक्यमिति त्रीणि त्याज्यानि लक्षयेत् । त्यजेदित्युपक्रमात् ॥	
