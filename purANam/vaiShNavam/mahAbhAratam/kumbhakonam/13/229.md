अध्यायः 229

महादेवेन देवीं प्रति यमनगरतन्मार्गादिप्रतिपादनपूर्वकं पापिनां यातनानुभवप्रकारादिप्रतिपादनम् ॥ 1 ॥

उमोवाच ।	001  
भगवन्सर्वलोकेश त्रिपुरार्दन शङ्कर ।	001a  
कीदृशा यमदण्डास्ते कीदृशाः परिचारकाः ॥	001c  
कथं मृतास्ते गच्छन्ति प्राणिनो यमसादनम् ।	002a  
कीदृशं भवनं तस्य कथं दण्डयति प्रजाः ।	002c  
एतत्सर्वं महादेव श्रोतुमिच्छाम्यहं प्रभो ॥	002e  
महेश्वर उवाच ।	003  
शृणु कल्याणि तत्सर्वं यत्ते देवि मनःप्रियम् ।	003a  
दक्षिणस्यां दिशि शुभे यमस्य सदनं महत् ॥	003c  
विचित्रं रमणीयं च नानाभावसमन्वितम् ।	004a  
पितृभिः प्रेतसङ्घैश्च यमदूतैश्च सन्ततम् ॥	004c  
प्राणिसङ्घैश्च बहुभिः कर्मवश्यैश्च पूरितम् ।	005a  
तत्रास्ते दण्डयन्नित्यं यमो लोकहिते रतः ॥	005c  
मायया सततं वेत्ति प्राणिनां यच्छुभाशुभम् ।	006a  
मायया संहरंस्तत्र प्राणिसङ्घान्यतस्ततः ॥	006c  
तस्य मायामयाः पाशा न वेद्यन्ते सुरासुरैः ।	007a  
को हि मानुषमात्रस्तु देवस्य चरितं महत् ॥	007c  
एवं संवसतस्तस्य यमस्य परिचारकाः ।	008a  
गृहीत्वा सन्नयन्त्येव प्राणिनः क्षीणकर्मणः ।	008c  
यन केनापदेशेन त्वपदेशसमुद्भवाः ॥	008e  
कर्मणा प्राणिनो लोके उत्तमाधममध्यमाः ।	009a  
यथार्हं तान्समादाय नयन्ति यमसादनम् ॥	009c  
धार्मिकानुत्तमान्विद्धि स्वर्गिणस्ते यथाऽमराः ।	010a  
त्रिषु जन्म लभन्ते ये कर्मणा मध्यमाः स्मृताः ।	010c  
तिर्यङनरकगन्तारो ह्यधमास्ते नराधमाः ॥	010e  
पन्थानस्त्रिविधा दृष्टाः सर्वेषां गतजीविनाम् ।	011a  
रमणीयं निराबाधं दुर्दर्शमिति नामतः ॥	011c  
रमणीयं तु यन्मार्गं पताकाध्वजसङ्कुलम् ।	012a  
धूपितं सिक्तसम्मृष्टं पुष्पमालाभिसङ्कुलम् ॥	012c  
मनोहरं सुखस्पर्शं गच्छतामेव तद्भवेत् ।	013a  
निराबाधं यथालोकं सुप्रशस्तं कृतं भवेत् ॥	013c  
तृतीयं यत्तु दुर्दर्शं दुर्गन्धि तमसा वृतम् ।	014a  
परुषं शर्कराकीर्णं श्वदंष्ट्राबहुलं भृशम् ।	014c  
किमिकीटसमाकीर्णं भजतामतिदुर्गमम् ॥	014e  
मार्गैरेवं त्रिभिर्नित्यमुत्तमाधममध्यमान् ।	015a  
सन्नयन्ति यथा काले तन्मे शृणु शुचिस्मिते ॥	015c  
उत्तमानन्तकाले तु यमदूताः सुसंवृताः ।	016a  
नयन्ति सुखमादाय रमणीयपथेन वै ॥	016c  
उमोवाच ।	017  
भगवंस्तत्र चात्मानं त्यक्तदेहं निराश्रयम् ।	017a  
अदृश्यं कथमादाय सन्नयन्ति यमान्तिकम् ॥	017c  
महेश्वर उवाच ।	018  
शृणु भामिनि तत्स्रवं त्रिविधं देहकारणम् ।	018a  
कर्मवश्यं भोगवश्यं दुःखवश्यमिति प्रिये ॥	018c  
मानुषं कर्मवश्यं स्याद्द्वितीयं भोगसाधनम् ।	019a  
तृतीयं यातनावश्यं शरीरं मायया कृतम् ।	019c  
यमलोके न चान्यत्र दृश्यते यातनायुतम् ॥	019e  
शरीरैर्यातनावश्यैर्जीवानामुच्य भामिनि ।	020a  
नयन्ति यामिकास्तत्र प्राणिनो मायया मृतान् ॥	020c  
मध्यमान्योधवेषेण मध्यमेन पथा तथा ॥	021ac  
चण्डालवेषास्त्वधमान्गृहीत्वा भर्त्सतर्जनैः ।	022a  
आकर्षन्तस्तथा पाशैर्दुर्दर्शेन नयन्ति तान् ॥	022c  
त्रिविधानेवमादाय नयन्ति यमसादनम् ।	023a  
धर्मासनगतं दक्षं भ्राजमानं स्वतेजसा ॥	023c  
लोकपालं सहाध्यक्षं तथैव परिषद्गतम् ।	024a  
दर्शयन्ति महाभागे यामिकास्तं निवेद्य ते ॥	024c  
पूजयन्दण्डयन्कांश्चित्तेषां शृण्वञ्शुभाशुभम् ।	025a  
व्याहृतो बहुसाहस्रैस्तत्रास्ते सततं यमः ॥	025c  
गतानां तु यमस्तेषामुत्तमानभिपूजया ।	026a  
अभिसङ्गृह्य विधिवत्पृष्ट्वा स्वागतकौशलम् ।	026c  
प्रस्तुत्य तत्कृतं तेषां लोकं सन्दिशते यमः ॥	026e  
यमेनैवमनुज्ञाता यान्ति पश्चात्त्रिविष्टपम् ॥	027ac  
मध्यमानां यमस्तेषां श्रुत्वा कर्म यथातथम् ।	028a  
जायन्तां मानुषेष्वेव इति सन्दिशते च तान् ॥	028c  
अधमान्पाशसंयुक्तान्यमो नावेक्षते गतान् ।	029a  
यमस्य पुरुषा घोराश्चण्डालसमदर्शनाः ।	029c  
यातनाः प्रापयन्त्येताँल्लोकपालस्य शासनात् ॥	029e  
भिन्दन्तश्च तुदन्तश्च प्रकर्षन्तो यतस्ततः ।	030a  
क्रोशन्तः पातयन्त्येतान्मिथो गर्तेष्ववाङ्मुखान् ॥	030c  
संयामिन्यः शिलास्तेषां पतन्ति शिरसि प्रिये ।	031a  
अयोमुखाः कङ्कवला भक्षयन्ति सुदारुणाः ॥	031c  
असिपत्रवने घोरे चारयन्ति तथा परान् ।	032a  
तीक्ष्णदंष्ट्रास्तथा श्वानः कांश्चित्तत्र ह्यदन्ति वै ॥	032c  
तत्र वैतरणी नाम नदी ग्राहसमाकुला ।	033a  
दुष्प्रवेशा च घोरा च मूत्रशोणितवाहिनी ।	033c  
तस्यां सम्मज्जयन्त्येते तृषितान्पाययन्ति तान् ॥	033e  
आरोपयन्ति वै कांश्चित्तत्र कण्टकशल्मलीम् ।	034a  
यन्त्रचक्रेषु तिलवत्पीड्यन्ते तत्र केचन ॥	034c  
अङ्गरेषु च दह्यन्ते तथा दुष्कृतकारिणः ।	035a  
कुम्भीपाकेषु पच्यन्ते पच्यन्ते सिकतासु वै ॥	035c  
पाठ्यन्ते तरुवच्छस्त्रैः पापिनः क्रकचादिभिः ।	036a  
भिद्यन्ते भागशः शूलैस्तुद्यन्ते सूक्ष्मसूचिभिः ॥	036c  
एवं त्वया कृतं दोषं तदर्थं दण्डनं त्विति ।	037a  
वाचैव घोषयन्ति स्म दण्डमानाः समन्ततः ॥	037c  
एवं ते यातनां प्राप्य शरीरैर्यातनाशयैः ।	038a  
प्रसहन्तश्च तद्दुःखं स्मरन्तः स्वापराधजम् ॥	038c  
क्रोशन्तश्च रुद्रन्तश्च न मुच्यन्ते कथञ्चन ।	039a  
स्मरन्तस्तत्र तप्यन्ते पापमात्मकृतं भृशम् ॥	039c  
एवं बहुविधा दण्डा भुज्यन्ते पापकारिभिः ।	040a  
यातनाभिश्च पच्यन्ते नरकेषु पुनः पुनः ॥	040c  
अपरे यातनां भुक्त्वा मुच्यन्ते तत्र किल्बिषात् ।	041a  
पापदोषक्षयकरा यातनाः संस्मृता नृणाम् ।	041c  
बहुतप्तं यथा लोहममलं तत्तथा भवेत् ॥ ॥	041e  

इति श्रीमन्महाभारते अनुशासनपर्वणि दानधर्मपर्वणि एकोनत्रिंशदधिकद्विशततमोऽध्यायः ॥ 229 ॥
