श्रीः
अध्यायः 122

फेनपस्य गोभक्त्युद्रेकसन्तुष्टाभिर्गोलोकादागतगोमातृभिः योगप्रभावेण शरीराद्वियोजनेन स्वलोकप्रापणपूर्वकं तस्मिन्कपिलानिश्चयनिवेदनम् ॥ 1 ॥ ततः कपिलाभिर्यथाप्रतिज्ञं शृङ्गाघातादिना फेनपस्य कुणपशरीरविभेदनम् ॥ 2 ॥

\'भीष्म उवाच 	001  
यास्तु गोमातरस्तस्य कामचारिण्य आगताः ।	001a  
समीपं हि सुमित्रस्य कृतज्ञाः समुपस्थिताः ॥	001c  
अभिप्रशस्य चैवाहुस्तमृषिं पुण्यदर्शनाः ।	002a  
गोलोकादागता वेद वृषगोमातरो वयम् ॥	002c  
सुप्रीताः स्म वरं गृह्ण यमिच्छसि महामुने ।	003a  
यद्धि गोषु परां बुद्धिं कृतवानसि नित्यदा ॥	003c  
सुमित्र उवाच 	004  
प्रीतोस्म्यनुगृहीतोस्मि यन्मां गोमातरः शुभाः ।	004a  
सुप्रीतमनसः सर्वास्तिष्ठन्ते च वरप्रदाः ॥	004c  
भवेद्गोष्वेव मे भक्तिर्यथैवाद्य तथा सदा ।	005a  
गोघ्नाश्चैवावसीदन्तु नरा ब्रह्मद्विषश्च ये ॥	005c  
गोमातर ऊचुः 	006  
एवमेतदृषिश्रेष्ठ हितं वदसि नः प्रियम् ।	006a  
एहि गच्छ सहाऽस्माभिर्गोलोकमृषिसत्तम ॥	006c  
सुमित्र उवाच 	007  
यूयमिष्टां गतिं यान्तु न ह्यहं गन्तुमुत्सहे ।	007a  
इमा गावः समुत्सृज्य तपस्विन्यो मम प्रियाः ॥	007c  
भीष्म उवाच	008  
तास्तु तस्य वचः श्रुत्वा कपिलानां सुदारुणम् ।	008a  
नित्युस्तमृषिमुत्क्षिप्य भार्गवं नभ उद्वहन् ॥	008c  
कलेवरं तु तत्रैव तस्य सन्न्यस्य मातरः ।	009a  
निष्कृष्य करणं योगादानयन्भार्गवस्य वै ॥	009c  
सर्वं चास्य तदाचख्युः कपिलानां विचेष्टितम् ।	010a  
यदर्थं हरणं गोभिर्गोलोकं लोकमातरः ॥	010c  
ततस्तु कपिलास्तत्र तस्य दृष्ट्वा कलेवरम् ।	011a  
तथाप्रतिज्ञं शृङ्गैश्च खुरैश्चाप्यवचूर्णयन् ॥	011c  
ततः सञ्छिद्य बहुधा भार्गवं नृपसत्तम ।	012a  
ययुर्यत्रेतरा गावस्तच्च सर्वं न्यवेदयन् ॥	012c  
अथ गोमातृभिः शप्तास्ता गावः पृथिवीचराः ।	013a  
अमेध्यवदनाः क्षिप्रं भवध्वं ब्रह्मघातकाः ॥	013c  
एवं कृतज्ञा गावो हि यथा गोमातरो नृप ।	014a  
ऋषिश्च प्राप्तवाँल्लोकं गावश्च परिमोक्षिताः ॥\' 	014c  

इति श्रीमन्महाभारते अनुशासनपर्वणि दानधर्मपर्वणि द्वाविंशत्यधिकशततमोऽध्यायः ॥ 122 ॥

7-122-2 वेद विद्धि । ऋषे गोमातरो वयमिति थ. पाठः ॥ 7-122-8 कपिलानां सुदारुणं सुमित्रवधप्रतिज्ञानं च श्रुत्वा ॥
