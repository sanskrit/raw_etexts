अध्यायः 031

भीष्मेण युधिष्ठिरं प्रति शूद्रोपदेशस्यानर्थहेतुतायां दृष्टान्ततया मुनिशूद्रयोः कथाकथनम् ॥ 1 ॥
	
युधिष्ठिर उवाच ।	001  
मित्रसौहार्दयोगेन उपदेशं करोति यः ।	001a  
जात्याऽधरस्य राजर्षे दोषस्तस्य भवेन्न वा ॥	001c  
एतदिच्छामि तत्त्वेन व्याख्यातुं वै पितामह ।	002a  
सूक्ष्मा गतिर्हि धर्मस्य यत्र मुह्यन्ति मानवाः ॥	002c  
भीष्म उवाच ।	003  
अत्र ते वर्तयिष्यामि शृणु राजन्यथाक्रमम् ।\'	003a  
\'मदुक्तं वचनं राजन्यथान्यायं यथागमम् ।\'	003c  
ऋषीणां वदतां पूर्वं श्रुतमासीद्यथा पुरा ॥	003e  
उपदेशो न कर्तव्यो जातिहीनस्य कस्य चित् ।	004a  
उपदेशे महान्दोष उपाध्यायस्य भाष्यते ॥	004c  
\'नाध्यापयेच्छूद्रमिह तथा नैव च याजयेत्।\'	005a  
निदर्शनमिदं राजञ्छृणु मे भरतर्षभ ॥	005c  
दुरुक्तवचने राजन्यथापूर्वं युधिष्ठिर ।	006a  
ब्रह्माश्रमपदे वृत्तं पार्श्वे हिमवतः शुभे ॥	006c  
तत्राश्रमपदं पुण्यं नानावृक्षगणायुतम् ।	007a  
नानागुल्मलताकीर्णं मृगद्विजनिषेवितम् ।	007c  
सिद्धचारणसङ्घुष्टं रम्यं पुष्पितकाननम् ॥	007e  
व्रतिभिर्बहुभिः कीर्णं तापसैरुपशोभितम् ।	008a  
ब्राह्मणैश्च महाभागैः सूर्यज्वलनसन्निभैः ॥	008c  
नियमव्रतसम्पन्नैः समाकीर्णं तपस्विभिः ।	009a  
दीक्षितैर्भरतश्रेष्ठ यताहारैः कृतात्मभिः ॥	009c  
वेदाध्ययनघोषैश्च नादितं भरतर्षभ ।	010a  
वालखिल्यैश्च बहुभिर्यतिभिश्च निषेवितम् ॥	010c  
तत्र कश्चित्समुत्साहं कृत्वा शूद्रो दयान्वितः ।	011a  
आगतो ह्याश्रमपदं पूजितश्च तपस्विभिः ॥	011c  
तांस्तु दृष्ट्वा मुनिगणान्देवकल्पान्महौजसः ।	012a  
विविधां वहतो दीक्षां सम्प्राहृष्यत भारत ॥	012c  
अथास्य बुद्धिरभावत्तापस्ये भरतर्षभ ।	013a  
ततोऽब्रवीत्कुलपतिं पादौ सङ्गृह्य भारत ॥	013c  
भवत्प्रसादादिच्छामि धर्मं चर्तुं द्विजर्षभ ।	014a  
तस्मादभिगतं त्वं मां प्रव्राजयितुमर्हसि ॥	014c  
वर्णावरोऽहं भगवञ्छूद्रो जात्याऽस्मि सत्तम ।	015a  
शुश्रूषां कर्तुमिच्छामि प्रपन्नाय प्रसीद मे ॥	015c  
कुलपतिरुवाच ।	016  
न शक्यमिह शूद्रेण लिङ्गमाश्रित्य वर्तितुम् ।	016a  
आस्यतां यदि ते बुद्धिः शुश्रूषानिरतो भव ॥	016c  
शुश्रूषया पराँल्लोकानवाप्स्यसि न संशयः ॥	017a  
भीष्म उवाच ।	017c  
एवमुक्तस्तु मुनिना स शूद्रोऽचिन्तयन्नृप ।	018a  
कथमत्र मया कार्यं श्रद्धा धर्मपरा च मे ॥	018c  
विज्ञातमेवं भवतु करिष्ये प्रियमात्मनः ।	019a  
गत्वाऽऽश्रमपदाद्दूरमुटजं कृतवांस्तु सः ॥	019c  
तत्र वेदीं च भूमिं च देवतायतनानि च ।	020a  
निवेश्य भरतश्रेष्ठ नियमस्थोऽभवन्मुनिः ॥	020c  
अभिषेकांश्च नियमान्देवतायतनेषु च ।	021a  
बलिं च कृत्वा हुत्वा च देवतां चाप्यपूजयत् ॥	021c  
सङ्कल्पनियमोपेतः फलाहारो जितेन्द्रियः ।	022a  
नित्यं सन्निहिताभिस्तु ओषधीभिः फलैस्तथा ॥	022c  
अतिथीन्पूजयामास यथावत्समुपागतान् ।	023a  
एवं हि सुमहान्कालो व्यत्यक्रामत तस्य वै ॥	023c  
अथास्य मुनिरागच्चत्सङ्गत्या वै तमाश्रमम् ।	024a  
सम्पूज्य स्वागतेनर्षिं विधिवत्समतोषयत् ॥	024c  
अनूकूलाः कथाः कृत्वा यथागतमपृच्छत ।	025a  
ऋषिः परमतेजस्वी धर्मात्मा संशितव्रतः ॥	025c  
एवं सुबहुशस्तस्य शूद्रस्य भरतर्षभ ।	026a  
सोऽगच्छदाश्रममृषिः शूद्रं द्रष्टुं नरर्षभ ॥	026c  
अथ तं तापसं शूद्रः सोऽब्रवीद्भरतर्षभ ।	027a  
पितृकार्यं करिष्यामि तत्र मेऽनुग्रहं कुरु ॥	027c  
बाढमित्येव तं विप्र उवाच भरतर्षभ ।	028a  
शुचिर्भूत्वा स शूद्रस्तु तस्यर्षेः पाद्यमानयत् ॥	028c  
अथ दर्भांश्च वन्यांश्च ओषधीर्भरतर्षभ ।	029a  
पवित्रमासनं चैव बृसीं च समुपानयत् ॥	029c  
अथ दक्षिणमावृत्य बृसीं चरमशैर्षिकीम् ।	030a  
कृतामन्यायतो दृष्ट्वा तं शूद्रमृषिरब्रवीत् ॥	030c  
कुरुष्वैतां पूर्वशीर्षां भवांश्चोदङ्मुखः शुचिः ।	031a  
स च तत्कृतवाञ्छूद्रः सर्वं यदृषिरब्रवीत् ॥	031c  
यथोपदिष्टं मेधावी दर्भार्घादि यथातथम् ।	032a  
हव्यकव्यविधिं कृत्स्नमुक्तं तेन तपस्विना ॥	032c  
ऋषिणा पितृकार्येषु सदा धर्मपथे स्थितः ।	033a  
पितृकार्ये कृते चापि विसृष्टः स जगाम ह ॥	033c  
अथ दीर्घस्य कालस्य स तप्यञ्छूद्रतापसः ।	034a  
वने पञ्चत्वमगमत्सुकृतेन च तेन वै ।	034c  
अजायत महाराज वंशे स च महाद्युतिः ॥	034e  
तथैव स ऋषिस्तात कालधर्ममवाप ह ।	035a  
पुरोहितकुले विप्रः स जातोऽस्य वशानुगः ॥	035c  
एवं तौ तत्र सम्भूतावुभौ शूद्रमुनी तदा ।	036a  
क्रमेण वर्धितौ चापि विद्यासु कुशलावुभौ ॥	036c  
अथर्ववेदे वेदे च बभूवर्षिः सुनिष्ठितः ।	037a  
कल्पप्रयोगे चोत्पन्ने ज्योतिषे च परं गतः ।	037c  
साङ्ख्ये चैव परा प्रीतिस्तस्य चैवं व्यवर्धत ॥	037e  
पितर्युपरते चापि कृतशौचस्तु पार्थिवः ।	038a  
अभिषिक्तः प्रकृतिभी राजपुत्रः स पार्थिवः ॥	038c  
अभिषिक्तेन स ऋषिरभिषिक्तः पुरोहितः ॥	039ac  
स तं पुरोधाय सुखमवसद्भरतर्षभः ।	040a  
राज्यं शशास धर्मेण प्रजाश्च परिपालयन् ॥	040c  
पुण्याहवाचने नित्यं धर्मकार्येषु चासकृत् ।	041a  
उत्स्मयन्प्राहसच्चापि दृष्ट्वा राजा पुरोहितम् ।	041c  
एवं स बहुशो राजन्पुरोधसमुपाहसत् ॥	041e  
लक्षयित्वा पुरोधास्तु बहुशस्तं नराधिपम् ।	042a  
उत्स्मयन्तं च सततं दृष्ट्वा तं मन्युमानभूत् ॥	042c  
अथ शून्ये पुरोधास्तु सह राज्ञा समागतः ।	043a  
कथाभिरनुकूलाभी राजानं चाभ्योरचयत् ॥	043c  
ततोऽब्रवीन्नरेन्द्रं स पुरोधा भरतर्षभ ।	044a  
वरमिच्छाम्यहं त्वेकं त्वया दत्तं महाद्युते ॥	044c  
राजोवाच ।	045  
वराणां ते शतं दद्यां किं बतैकं द्विजोत्तम ।	045a  
स्नेहाच्च बहुमानाच्च नास्त्यदेयं हि मे तव ॥	045c  
पुरोहित उवाच ।	046  
एकं वै वरमिच्छामि यदि तुष्टिसि पार्थिव ।	046a  
प्रतिजानीहि तावत्त्वं सत्यं यद्वद नानृतम् ॥	046c  
भीष्म उवाचि ।	047  
बाढमित्येव तं राजा प्रत्युवाच युधिष्ठिर ।	047a  
यदि ज्ञास्यामि वक्ष्यामि अजानन्न तु संवदे ॥	047c  
पुरोहित उवाच ।	048  
पुण्याहवाचने नित्यं धर्मकृत्येषु चासकृत् ।	048a  
शान्तिहोमेषु च सदा किं त्वं हससि वीक्ष्य मां ॥	048c  
सव्रीडं वै भवति हि मनो मे हसता त्वया ।	049a  
कामया शापितो राजन्नान्यथावक्तुमर्हसि ॥	049c  
भाव्यं हि कारणेनात्र न ते हास्यमकारणम् ।	050a  
कौतूहलं मे सुभृशं तत्त्वेन कथयस्व मे ॥	050c  
राजोवाच ।	051  
एवमुक्ते त्वया विप्र यदवाच्यं भवेदपि ।	051a  
अवश्यमेव वक्तव्यं शृणुष्वैकमना द्विज ॥	051c  
पूर्वदेहे यथा वृत्तं तन्निबोध द्विजोत्तम ।	052a  
जातिं स्मराम्यहं ब्रह्मन्नवधानेन मे शृणु ॥	052c  
शुद्रोऽहमभवं पूर्वं तपसे कृतनिश्चयः ।	053a  
ऋषिरुग्रतपास्त्वं च तदाऽभूर्द्विजसत्तम ॥	053c  
प्रीयता हि तदा ब्रह्मन्ममानुग्रहबुद्धिना ।	054a  
पितृकार्ये त्वया पूर्वमुपदेशः कृतोऽनघ ॥	054c  
वृस्यां दर्भेषु हव्ये च कव्ये च मुनिसत्तम ।	055a  
एतेन कर्मदोषेण पुरोधास्त्वमजायथाः ॥	055c  
अहं राजा च विप्रेन्द्र पश्य कालस्य पर्ययम् ।	056a  
मत्कृतस्योपदेशस्य त्वयाऽवाप्तमिदं फलम् ॥	056c  
एतस्मात्कारणाद्ब्रह्मन्प्रहसे त्वां द्विजोत्तम ।	057a  
न त्वां परिभवन्ब्रह्मनप्रहसामि गुरुर्भवान् ॥	057c  
विपर्ययेण मे मन्युस्तेन सन्तप्यते मनः ।	058a  
जातिं स्मराम्यहं तुभ्यमतस्त्वां प्रहसामि वै ॥	058c  
एवं तवोग्रं हि तप उपदेशेन नाशितम् ।	059a  
पुरोहितत्वमुत्सृज्य यतस्व त्वं पुनर्भवे ॥	059c  
इतस्त्वमधमामन्यां मा योनिं प्राप्स्यसे द्विज ।	060a  
गृह्यतां द्रविणं विप्र पूतात्मा भव सत्तम ॥	060c  
भीष्म उवाच ।	061  
ततो विसृष्टो राज्ञा तु विप्रो दानान्यनेकशः ।	061a  
ब्राह्मणेभ्यो ददौ वित्तं भूमिं ग्रामांश्च सर्वशः ॥	061c  
कृच्छ्राणि चीर्त्वा च ततो यथोक्तानि द्विजोत्तमैः ।	062a  
तीर्थानि चापि गत्वा वै दानानि विविधानि च ॥	062c  
दत्त्वा गाश्चैव विप्रेभ्यः पूतात्माऽभवदात्मवान् ।	063a  
तमेव चाश्रमं गत्वा चचार विपुलं तपः ॥	063c  
ततः सिद्धिं परां प्राप्तो ब्राह्मणो राजसत्तम ।	064a  
सम्मतस्चाभवत्तेषामाश्रमे तन्निवासिनाम् ॥	064c  
एवं प्राप्तो महत्कृच्छ्रमृषिः सन्नृपसत्तम ।	065a  
ब्राह्मणेन न वक्तव्यं तस्माद्वर्णावरे जने ॥	065c  
\'वर्जयेदुपदेशं च सदैव ब्राह्मणो नृप ।	066a  
उपदेशं हि कुर्वाणो द्विजः कृच्छ्रमवाप्नुयात् ॥	066c  
नेषितव्यं सदा वाचा द्विजेन नृपसत्तम ।	067a  
न च प्रवक्तव्यमिह किञ्चिद्वर्णावरे नरे ॥\'	067c  
ब्राह्मणाः क्षत्रिया वैश्यास्त्रयो वर्णा द्विजातयः ।	068a  
एतेषु कथयन्राजन्ब्राह्मणो न प्रदुष्यति ॥	068c  
तस्मात्सद्भिर्न वक्तव्यं कस्यचित्किञ्चिदग्रतः ।	069a  
सूक्ष्मा गतिर्हि धर्मस्य दुर्ज्ञेया ह्यकृतात्मभिः ॥	069c  
तस्मान्मौनेन मुनयो दीक्षां कुर्वन्ति चादृताः ।	070a  
दुरुक्तस्य भयाद्राजन्नाभाषन्ते च किञ्चन ॥	070c  
धार्मिका गुणसम्पन्नाः सत्यार्जवसमन्विताः ।	071a  
दुरुक्तवाचाभिहितैः प्राप्नुवन्तीह दुष्कृतम् ॥	071c  
उपदेशो न कर्तव्यो ह्यज्ञात्वा यस्यकस्य चित् ।	072a  
उपदेशाद्धि तत्पापं ब्राह्मणः समवाप्नुयात् ॥	072c  
विमृश्य तस्मात्प्राज्ञेन वक्तव्यं धर्ममिच्छता ।	073a  
सत्यानृतेन हि कृत उपदेशो हिनस्ति हि ॥	073c  
वक्तव्यमिह पृष्टेन विनिश्चयविपर्ययम् ।	074a  
स चोपदेशः कर्तव्यो येन धर्ममवाप्नुयात् ॥	074c  
एतत्ते सर्वमाख्यातमुपदेशकृते मया ।	075a  
महान्क्लेशो हि भवति तस्मान्नोपदिशेदिह ॥ ॥	075c  

इति श्रीमन्महाभारते अनुशासनपर्वणि दानधर्मपर्वणि एकत्रिंशोऽध्यायः ॥ 31 ॥

13-31-1 मित्रमुपकारमपेक्ष्योपकर्ता । सुहृदुपकारमनपेक्ष्योपकर्ता । लोभात् कृपया वेत्यर्थः ॥ 13-31-4 उपाध्यायस्योपदेशकर्तुः ॥ 13-31-6 दुरुक्तं दुःखस्थं नीचं प्रति उक्तं वचनम् ॥ 13-31-8 व्रतिभिर्ब्रह्मचारिभिः । तापसैर्वानप्रस्थैः ॥ 13-31-10 यतिभिः सन्न्यासिभिः ॥ 13-31-11 दयान्वितः सर्वभूताभयदानेन प्रव्रज्यां कृतवानित्यर्थः ॥ 13-31-12 दीक्षां नियमम् ॥ 13-31-13 तापस्ये तपस्वित्वे ॥ 13-31-14 प्रव्रजायितुं विधिवत् स्वोचितं कर्म त्याजयितुम् ॥ 13-31-16 लिङ्गं सन्न्यासिचिह्नम् ॥ 13-31-19 आत्मनः प्रियं विक्षेपकस्य शुश्रूषाख्यस्य स्वधर्मस्य त्यागम् । लिङ्गधारणानधिकारेऽपि त्यागमात्रे सर्वस्याधिकारात् । उटजं पर्णशालाम् ॥ 13-31-20 वेदीं पूजार्थम् । भूमिं शयनाद्यर्थम् ॥ 13-31-21 अभिषेकान् त्रिसन्ध्यं स्रानानि ॥ 13-31-22 सङ्कल्पस्य नियमो निग्रहः । चित्तवृत्तिनिरोध इति यावत् । तेन उपेतः ॥ 13-31-30 बृसीं चरमशैर्षिकीं आसनकूर्चं पश्चिमाग्रम् ॥ 13-31-37 वेदे ऋग्वेदादित्रये । कल्पप्रयोगे सूत्रोक्तयज्ञप्रयोगे ॥ 13-31-56 मत्कृतस्य मह्यं कृतस्य ॥ 13-31-58 विपर्ययेण वैपरीत्येन मन्युर्दैन्यम् ॥ 13-31-59 भवे भवनिमित्तम् ॥ 13-31-63 सत्यानृतेन वाणिज्येन धनलोभेनेत्यर्थः ॥
