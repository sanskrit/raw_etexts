अध्यायः 074

अर्जुनकृतावमानाद्वनं यियासोर्युधिष्ठिरस्य कृष्णेन परिसान्त्वनम् ॥ 1 ॥

सञ्जय उवाच ।	001  
एतच्छ्रुत्वा पाण्डवो धर्मराजो भ्रातुर्वाक्यं परुषं फल्गुनस्य ।	001a  
उत्थाय तस्माच्छयनादुवाच पार्थं ततो दुःखपरीतचेताः ॥	001c  
कृतं मया पार्थ न साधुकर्म येन प्राप्तं व्यसनं वः सुघोरम् ।	002a  
तस्माच्छिरश्छिन्धि ममैतदद्य कुलान्तकस्याधमपूरुषस्य ॥	002c  
पापस्य पाप्मोपहतस्य वीर विमूढबुद्धेरलसस्य भीरोः ।	003a  
वृद्धावमन्तुः परुषत्य चैव किं ते चिरं मामनुसृत्य रूक्षम् ॥	003c  
गच्छाम्यहं वनमद्यैव पापः सुखं भवान्वर्ततां मद्विहीनः ।	004a  
योग्यो राजा भीमसेनो महात्मा क्लीबस्य किं वा मम राज्यकृत्यम् ॥	004c  
न चापि शक्तः परुषाणि सोढुं पुनस्तवेमानि रुषान्वितस्य ।	005a  
भीमोऽस्तु राजा मम जीवितेन न कार्यमद्यावमतस्य वीर ॥	005c  
इत्येवमुक्त्वा सहसोत्पपात रुषान्वितस्तच्छयनं विहाय ।	006a  
इयेष निर्गन्तुमथो वनाय तं वासुदेवः प्रणतोऽभ्युवाच ॥	006c  
न राजन्विदितं तत्ते यथा गाण्डीवधन्वनः ।	007a  
प्रतिज्ञा सत्यसन्धस्य गाण्डीवं प्रति विश्रुता ॥	007c  
ब्रूयाद्य एनं गाण्डीवं देह्यन्यस्मै त्वमित्युत ।	008a  
वध्योऽस्य स पुमाँल्लोके त्वया चोक्तोयमीदृशम् ॥	008c  
ततः सत्यां प्रतिज्ञां तां पार्थेन प्रतिरक्षता ।	009a  
मच्छन्दादवमानोऽयं कृतस्तव महीपते ॥	009c  
गुरूणामवमानो हि वध इत्यभिधीयते ।	010a  
तस्मात्क्षम महाबाहो मम पार्थस्य चोभयोः ॥	010c  
व्यतिक्रममिमं राजन्सत्यसंरक्षणं प्रति ।	011a  
शरणं त्वां महाराज प्रतिपन्नावुभावपि ॥	011c  
क्षन्तुमर्हसि मे राजन्प्रणतस्याभियाचतः ।	012a  
राधेयस्याद्य पापस्य भूमिः पास्यति शोणितम् ॥	012c  
सत्यं ते प्रतिजानामि हतं विद्ध्यद्य सूतजम् ।	013a  
यस्येच्छसि वधं तस्य गतमेवाद्य जिवीतम् ॥	013c  
इति कृष्णवचः श्रुत्वा धर्मराजो युधिष्ठिरः ।	014a  
ससम्भ्रमं हृषीकेशमुत्थाप्य प्रणतं तदा ।	014c  
कृताञ्जलिमुवाचेदं वाक्यं यत्समनन्तरम् ॥	014e  
एवमेव यथात्थ त्वमस्त्येषोऽतिक्रमो मम ।	015a  
अनुनीतोऽस्मि गोविन्द तारितश्चास्मि माधव ॥	015c  
मोचिता व्यसनाद्धोराद्वयमद्य त्वयाच्युत ।	016a  
भवन्तं नावमासाद्य ह्यावां व्यसनसागरात् ।	016c  
घोरादद्य समुत्तीर्णावुभावज्ञानमोहितौ ॥	016e  
त्वद्बुद्धिप्लवमासाद्य दुःखशोकार्णवाद्वयम् ।	017a  
समुत्तीर्णाः सहामात्याः सनाथाः स्म त्वयाच्युत ॥ ॥	017c  

इति श्रीमन्महाभारते कर्णपर्वणि सप्तदशदिवसयद्धे चतुःसप्ततितमोऽध्यायः ॥ 74 ॥
