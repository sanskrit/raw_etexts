अध्यायः 024

दुर्योधनेन शल्यम्प्रति त्रिपुरासुरकथाकथनारम्भः ॥ 1 ॥ त्रिपुरासुरोपद्रुतैर्देवैः स्तुत्या रुद्रप्रसादनम् ॥ 2 ॥

दुर्योधन उवाच ।	001  
भूय एव तु मद्रेश यत्त्वा वक्ष्यामि तच्छृणु ।	001a  
यथा पुरावृत्तमिदं युद्धे देवासुरे प्रभो ॥	001c  
यदुक्तवान्पितुर्मह्यं मार्कण्डेयो महातपाः ।	002a  
ब्रुवतस्तदशेषेण मम राजर्षिसत्तम ।	002c  
निबोध मनसा चात्र न ते कार्या विचारणा ॥	002e  
\'समुत्पन्नो हि राजानः प्रमोह इति निश्चयम् ।	003a  
कृत्वा चैव व्यवस्यन्ति सर्वे धर्मार्थनिश्चयान् ॥	003c  
देवानामसुराणां च महानासीत्समुच्छ्रयः ।	004a  
सैंहिकेयास्तदोद्वृत्ता विबुधानवसूदयन् ।	004c  
ते निरस्ताः कृता देवैर्दानवा बलगर्विताः\' ॥	004e  
तत्रासीत्प्रथमो राजन्सङ्ग्रामस्तारकामयः ।	005a  
निर्जिताश्च ततो दैत्या दैवतैरिति नः श्रुतिः ॥	005c  
भग्नदर्पा निरुत्साहाः पातालं विविशुस्तदा ॥	006ac  
निर्जितेषु च दैत्येषु तारकस्य सुतास्त्रयः ।	007a  
ताराक्षः कमलाक्षश्च विद्युन्माली च पार्थिव ॥	007c  
तप उग्रं समास्थाय नियमे परमे स्थिताः ।	008a  
तपसा कर्शयामासुर्देहांस्ताञ्शत्रुकर्शनाः ॥	008c  
दमेन तपसा चैव नियमेन समाधिना ।	009a  
तेषां पितामहः प्रीतो वरदः प्रददौ वरम् ॥	009c  
अवध्यत्वं च ते सर्वे सर्वभूतेषु सर्वदा ।	010a  
सहिता वरयामासः सर्वलोकपितामहम् ॥	010c  
तानब्रवीत्तदा देवः सर्वलोकगुरुः प्रभुः ।	011a  
नास्ति सर्वामरत्वं वै निवर्तध्वमितोऽसुराः ।	011c  
अन्यं वरं वृणीध्वं वै रोचते यादृशो हि वः ॥	011e  
ततस्ते सहिता राजन्सम्प्रधार्यासकृद्बहुः ।	012a  
सर्वलोकेश्वरं वाक्यं प्रणम्यैनमथाऽब्रुवन् ॥	012c  
वस्तुमिच्छाम नगरं कर्तुं कामगमं शुभम् ।	013a  
सर्वकामसमृद्धार्थमवध्यं देवदानवैः ॥	013c  
यक्षरक्षोरगगणैर्नानाजातिभिरेव च ।	014a  
न कृत्याभिर्न शस्त्रैश्च न शापैर्ब्रह्मवादिनाम् ।	014c  
वध्येत त्रिपुरं देव प्रयच्छेः प्रपितामह ॥	014e  
वयं पुराणि त्रीण्येव समास्थाय महीमिमाम् ।	015a  
विचरिष्याम लोकेऽस्मिंस्त्वत्प्रसादपुरस्कृताः ॥	015c  
ततो वर्षसहस्रेषु समेष्यामः परस्परम् ।	016a  
एकीभावं गमिष्यन्ति पुराण्येतानि चानघ ॥	016c  
समागतानि चैतानि यो हन्याद्भगवांस्तदा ।	017a  
एकेषुणा देववरः स नो मृत्युर्भविष्यति ॥	017c  
दुर्योधन उवाच ।	018  
तेषां तद्वचनं श्रुत्वा दानवानां पितामहः ।	018a  
एवमस्त्विति तान्देवः प्रत्युक्त्वा प्राविशद्दिवम् ॥	018c  
ते तु लब्धवराः प्रीताः सम्प्रधार्य परस्परम् ।	019a  
पुरत्रयविसृष्ट्यर्थं मयं वव्रुर्महारथाः ।	019c  
विश्वकार्माणमजरं दैत्यदानवपूजितम् ॥	019e  
ततो मयः स्वतपसा चक्रे धीमान्पुराणि च ।	020a  
त्रीणि काञ्चनमेकं वै रौप्यं कार्ष्णायसं तथा ॥	020c  
काञ्चनं दिवि तत्रासीदन्तरिक्षे च राजतम् ।	021a  
आयसं चाभवद्भौमं तदा तेषां परन्तप ॥	021c  
एकैकं योजनशतं विस्तृतं तावदायतम् ।	022a  
दृढं चाट्टालकयुतं बृहत्प्राकारतोरणम् ॥	022c  
गृहप्रवरसम्बाधमसम्बाधमहापथम् ।	023a  
प्रासादैर्विविधैश्चापि द्वारैश्चैवोपशोभितम् ॥	023c  
त्रिपुरं तेषु चाप्यासन्राजानो वै पृथक्पृथक् ।	024a  
दिव्यमाल्याम्बरधरा दैतेया राजसत्तम ॥	024c  
काञ्चनं तारकाक्षस्य दिव्यमासीन्महात्मनः ।	025a  
राजतं कमलाक्षस्य विद्युन्मालिन आयसम् ॥	025c  
त्रयस्ते दैत्यराजानस्त्रीँल्लोकानाशु तेजसा ।	026a  
आक्रम्य तस्थुरूचुश्च कश्च नाम प्रजापतिः ॥	026c  
तेषां दानवमुख्यानां प्रयुतान्यर्बुदानि च ।	027a  
कोट्यश्चाप्रतिवीराणां समाजग्मुस्ततस्ततः ॥	027c  
मांसाशिनः सुदृप्ताश्च सुरैर्विनिकृताः पुरा ।	028a  
महदैश्वर्यमिच्छन्तस्त्रिपुरं दुर्गमाश्रिताः ॥	028c  
सर्वेषां च पुनश्चैषां सर्वयोगवहो मयः ।	029a  
तमाश्रित्य हि ते सर्वेऽवर्तयन्नकुतोभयाः ॥	029c  
यो हि यं मनसा कामं दध्यौ त्रिपुरसंश्रयः ।	030a  
तस्मै तस्मै मयस्तं तं विदधे मायया तदा ॥	030c  
तारकाक्षसुतश्चासीद्धरिर्नाम महाबलः ।	031a  
तपस्तेपे परमकं येनातुष्यत्पितामहः ॥	031c  
सन्तुष्टमवृणोद्देवं वापी भवतु नः पुरे ।	032a  
शस्त्रैर्विनिहता यत्र क्षिप्ताः स्युर्बलवत्तराः ॥	032c  
स तु लब्ध्वा वरं वीरस्तारकाक्षसुतो हरिः ।	033a  
ससृजे तत्र वापीं तां मृतसञ्जीविनीं प्रभो ॥	033c  
येन रूपेण यो दैत्यो येन वेषेण चाप्यथ ।	034a  
क्षिप्यते निहतो वाप्यां तादृशेनैव जायते ।	034c  
सम्पूर्णबलवीर्यस्तु राजञ्छौर्यसमन्वितः ॥	034e  
एवं वीर्येण संयुक्तां कृतां तेन महात्मना ।	035a  
तां प्राप्य त्रैपुरा वापीं लोकान्सर्वान्बबाधिरे ॥	035c  
महता तपसा सिद्धाः सुराणां भयवर्धनाः ।	036a  
एकस्मिन्निहते दैत्ये सृजन्ति स्म दशासुरान् ।	036c  
न तेषां विद्यते युद्वे क्षयो राजन्कथञ्चन ॥	036e  
ततस्ते लोभमोहाभ्यामभिभूता विचेतसः ।	037a  
निर्भीकाः सहिताः सर्वे स्थापिताः समलोलुपाः ॥	037c  
विद्राव्य सगणान्देवांस्तत्रतत्र तदातदा ।	038a  
विचेरुः स्वेन कामेन वरदानेन दर्पिताः ॥	038c  
देवोद्यानानि सर्वाणि स्थानानि च दिवौकसाम् ।	039a  
ऋषीणामाश्रमान्पुण्यान्रम्याञ्जनपदांस्तथा ।	039c  
उत्सादयन्त मर्यादां दानवा दुष्टचारिणः ॥	039e  
निःस्थानाश्च कृता देवा ऋषयः पितृभिः सह ।	040a  
दैत्यैस्त्रिभिस्त्रयो लोका ह्याक्रान्तास्तैः सुरेतरैः ॥	040c  
पीड्यमानेषु लोकेषु ततः शक्रो मरुद्वृतः ।	041a  
पुराण्यायोधयाञ्चक्रे वज्रहस्तः समन्ततः ॥	041c  
नाशकत्तान्यभेद्यानि यदा भेत्तुं पुरन्दरः ।	042a  
पुराणि वरदत्तानि धात्रा तेन नराधिप ॥	042c  
तदा भीतः सुरपतिर्मुक्त्वा तानि पुराण्यथ ।	043a  
तैरेव विबुधैः सार्धं पितामहमरिन्दम ।	043c  
जगामाथ तदाख्यातुं विप्रकारं सुरेतरैः ॥	043e  
ते तत्त्वं सर्वमाख्याय शिरोभिः सम्प्रणम्य च ।	044a  
तद्वधोपायमाचक्ष्व भगवन्निति चाब्रुवन् ॥	044c  
श्रुत्वा तद्भगवान्देवो देवानिदमुवाच ह ।	045a  
श्रूयतां त्रिदशाः सर्वे यथेदं वाक्यगौरवम् ॥	045c  
दुरात्मानोऽसुरा नित्यं ते चापि विबुधा मम ।	046a  
न शक्नुवन्ति ते (ये) सर्वे युष्मान्वै पीडयन्ति ते ॥	046c  
अहं समस्तु सर्वेषां भूतानां नात्र संशयः ।	047a  
अविनीता निहन्तव्या इत्येवं प्रब्रवीमि वः ॥	047c  
एकेषुणा (हि) विभेद्यानि तानि दुर्गाणि नान्यथा ।	048a  
शक्तस्तु तानि बाणेन भेत्तुं कामं त्रिलोचनः ॥	048c  
ते यूयं स्थाणुमीशानं जिष्णुमक्लिष्टकारिणम् ।	049a  
योद्धारं वृणुत क्षिप्रं स तान्हन्ता सुरेतरान् ॥	049c  
ते देवास्तेन वाक्येन चोदिताः प्रणताः स्थिताः ।	050a  
दिव्यं वर्षसहस्रं वै तपस्तप्त्वा सुरर्षभाः ।	050c  
शुभात्मानो महात्मानो जग्मुर्वै वृषभध्वजम् ॥	050e  
ब्रह्माणमग्रतः कृत्वा शरण्यं शरणागताः ।	051a  
तपः परममाजग्मुर्गृणन्तो ब्रह्म शाश्वतम् ॥	051c  
अनङ्गमथनं सर्वे भवं सर्वात्मना गताः ।	052a  
देवदेवं परं स्थाणुं वरदं त्र्यम्बकं शिवम् ॥	052c  
शर्वमीड्यमजं रुद्रं शशाङ्काङ्कितमूर्धजम् ।	053a  
तुष्टुवुर्वाग्भिरुग्राभिर्भयेष्वभयमच्युतम् ।	053c  
सर्वात्मानं महात्मानं येनाप्तं विश्वमात्मना ॥	053e  
तपोविशेषैर्विविधैर्योगं यो वेद चात्मनः ।	054a  
यः साङ्ख्यमात्मना वेत्ति यस्य चात्मा वशे सदा ॥	054c  
तं ते ददृशुरीशानं तेजोराशिमुमापतिम् ।	055a  
\'परेण यत्नेन भवं त्रिदशाः शर्वमीश्वरम्\' ।	055c  
अनन्यसदृशं लोके प्रतपन्तमकल्मषम् ॥	055e  
एकश्च भगवांस्तत्र नानारूपमकल्पयत् ।	056a  
आत्मनः प्रतिरूपाणि रूपाण्यथ महात्मनि ।	056c  
परस्परस्य चापश्यन्सर्वे परमविस्मिताः ॥	056e  
सर्वभूतमयं दृष्ट्वा तमजं जगतः परिम् ।	057a  
देवा ब्रह्मर्षयश्चैव शिरोभिर्धरणीं गताः ॥	057c  
तान्स्वस्तिवाच्य चाभ्यर्च्य समुत्थाप्य च शङ्करः ।	058a  
ब्रूतब्रूतेति भगवान्स्मयमानोऽभ्यभाषत ॥	058c  
त्र्यम्बकेणाभ्यनुज्ञातास्ततस्ते स्वस्थचेतसः ।	059a  
नमो नमो नमस्तेऽस्तु प्रभो इत्यब्रुवन्भवम् ॥	059c  
नमो देवाधिदेवाय प्रियाधाम्नेऽतिमन्यवे ।	060a  
प्रजापतिमखघ्नाय प्रजापतिभिरीड्यते ॥	060c  
नमः स्तुताय स्तुत्याय स्तूयमानाय शम्भवे ।	061a  
विलोहिताय रुद्राय नीलग्रीवाय शूलिने ॥	061c  
अमोघाय मृगाक्षाय प्रवरायुधयोधिने ।	062a  
अर्हाय चैव शुद्धाय क्षयाय क्रथनाय च ॥	062c  
दुर्वारणाय शुक्राय ब्रह्मणे ब्रह्मचारिणे ।	063a  
ईशानायाप्रमेयाय निहन्त्रे चर्मवाससे ॥	063c  
तपोरताय पिङ्गाय व्रतिने कृत्तिवाससे ।	064a  
कुमारपित्रे त्र्यक्षाय प्रवरायुधधारिणे ॥	064c  
प्रपन्नार्तिविनाशाय ब्रह्मद्विट्सङ्घघातिने ।	065a  
वनस्पतीनां पतये वनानां पतये नमः ॥	065c  
गवां च पतये नित्यं यज्ञानां पतये नमः ।	066a  
नमोस्तु ते ससैन्याय त्र्यम्बकायामितौजसे ।	066c  
मनोवाक्कर्मभिर्देव त्वां प्रपन्नान्भजस्व नः ॥	066e  
ततः प्रसन्नो भगवान्स्वागतेनाभिनन्द्य च ।	067a  
प्रोवाच व्येतु वस्त्रासो ब्रूत किं करवाणि वः ॥	067c  
\'देवाः शर्वस्य वचनं श्रुत्वा हर्षमुपागताः\' ॥ ॥	068ac  

इति श्रीमन्महाभारते कर्णपर्वणि चतुर्विंशोऽध्यायः ॥ 24 ॥

8-24-2 पितुः पुरतः । मह्यं मम ॥ 8-24-5 तारकामयः तारकासुर एवामयो रोगवत्पराभवहेतुर्यत्र स तथा ॥ 8-24-60 ईड्यते ईड्यमानाय । कर्मणीदमपौरुषम् ॥ 8-24-66 भजस्व इष्टैः कामैः पूरयस्व ॥ 8-24-68 व्येतु व्यपगच्छतु ॥
