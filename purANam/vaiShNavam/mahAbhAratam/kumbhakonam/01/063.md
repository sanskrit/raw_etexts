अध्यायः 063

पूरुवंशकथनम् ॥ 1 ॥
वैशम्पायन उवाच ।	001  
पूरोर्वंशमहं धन्यं राज्ञाममिततेजसाम् ।	001a  
प्रवक्ष्यामि पितॄणां ते तेषां नामानि मे शृणु ॥	001c  
अव्यक्तप्रभवो ब्रह्मा शाश्वतो नित्य अव्ययः ।	002a  
तस्मान्मरीचिः सञ्जज्ञे दक्षश्चैव प्रजापतिः ॥	002c  
अङ्गुष्ठाद्दक्षमसृजच्चक्षुर्भ्यां च मरीचिनम् ।	003a  
मरीचेः कश्यपः पुत्रो दक्षस्य दुहिताऽऽदितिः ॥	003c  
अदित्यां कश्यपाद्विवस्वान् ।	004A  
विवस्वतो मनुर्मनोरिला ॥	004B  
इलायाः पुरूरवाः ।	005A  
पुरूरवस आयुः ।	005B  
आयुषो नहुषः ।	005C  
नहुषस्य ययातिः ॥	005D  
ययातेर्द्वे भार्ये बभूवतुः ।	006A  
उशनसो दुहिता देवयानी वृषपर्वणश्च दुहिता शर्मिष्ठा नाम ॥	006B  
तत्रानुवंशो भवति ।	007A  
यदुं च तुर्वसुं चैव देवयानी व्यजायत ।	007B  
द्रुह्यं चानुं च पूरुं च शर्मिष्ठा वार्षपर्वणी ॥	007C  
तत्र यदोर्यादवाः ।	008A  
पूरोः पौरवाः ।	008B  
पूरोर्भार्या कौसल्या बभूव ।	008C  
तस्यामस्य जज्ञे जनमेजयः ॥	008D  
स त्रीन्हयमेधानाजहार ।	009A  
विश्वजिता चेष्ट्वा वनं प्रविवेश ॥	009B  
जनमेजयस्तु सुनन्दां नामोपयेमे मागधीं ।	010A  
तस्यामस्य जज्ञे प्राचीन्वान् ॥	010B  
यः प्राचीं दिशं जिगाय ।	011A  
यावत्सूर्याोदयात् तत्तस्य प्राचीनत्वम् ॥	011B  
प्राचीन्वांस्तु खल्वाश्मकीमुपयेमे यादवीम् ।	012A  
तस्यामस्य जज्ञे शय्यातिः ॥	012B  
शय्यातिस्तु त्रिशङ्कोर्दुहितरं वराङ्गीं नामोपयेमे तस्यामस्य जज्ञेऽहंयातिः ॥	013A  
अहंयातिस्तु खलु कृतवीर्यदुहितरं भानुमतीं नामोपयेमे ।	014B  
तस्यामस्य जज्ञे सार्वभौमः ॥	014C  
सार्वभौमस्तु खलु जित्वाऽऽजहार कैकयीं सुन्दरां नाम तामुपयेमे ।	015A  
तस्यामस्य जज्ञे जयत्सेनः ॥	015B  
जयत्सेनस्तु खलु वैदर्भीमुपयेमे सुश्रवां नाम ।	016A  
तस्यामस्य जज्ञेऽपराचीनः ॥	016B  
अपराचीनस्तु खलु वैदर्भीमपरामुपयेमे मर्यादां नाम ।	017A  
तस्यामस्य जज्ञेऽरिहः ॥	017B  
अरिहः खल्वाङ्गीमुपेयेमे ।	018A  
तस्यामस्य जज्ञे महाभौमः ॥	018B  
महाभौमस्तु खलु प्रसेनजिद्दुहितरमुपयेमे सुयज्ञां नाम ।	019A  
तस्यामस्य जज्ञे अयुतानायी ॥	019B  
यः पुरुषमेधे पुरुषाणामयुतमानयत्तत्तस्यायुतानायित्वम् ॥	020A  
अयुतानायी तु खलु पृथुश्रवसो दुहितरमुपयेमे भासां नाम ।	021A  
तस्यामस्य जज्ञेऽक्रोधनः ॥	021B  
अक्रोधनस्तु खलु कालिङ्गीं कण्डूं नामोपयेमे ।	022A  
तस्यामस्य जज्ञे देवातिथिः ॥	022B  
देवातिथिस्तु खलु वैदर्भीमुपयेमे मर्यादां नाम तस्यामस्य जज्ञे ऋचः ॥	023A  
ऋचस्तु खलु वामदेव्यामङ्गराजकन्यायामृक्षं पुत्रमजीजनत् ॥	024A  
ऋक्षस्तु खलु तक्षकदुहितरं ज्वलन्तीं नामोपयेमे ।	025A  
तस्यामन्त्यनारमुत्पादयामास ॥	025B  
अन्त्यनारस्तु खलु सरस्वत्यां द्वादशवार्षिकं सत्रमाजहार ।	026A  
तमुदवसाने सरस्वत्यभिगम्य भर्तारं वरयामास ॥	026B  
तस्यां पुत्रं जनयामास त्रस्नुं नाम ।	027A  
अत्रानुवंशो भवति ॥	027B  
त्रस्नुं सरस्वती पुत्रमन्त्यनारादजीजनत् ।	028A  
इलिलं जनयामास कालिन्द्यान्त्रस्नुरात्मजम् ॥	028B  
इलिलस्तु रथन्तर्यां दुष्यन्तादीन्पञ्च पुत्रानजीजनत् ॥	029A  
दुष्यन्तस्तु लाक्षीं नाम भागीरथीमुपयेमे तस्यामस्य जज्ञे जनमेजयः ॥	030A  
सएव दुष्यन्तो विश्वामित्रदुहितरं शकुन्तलां नामोपयेमे ।	031A  
तस्यामस्य जज्ञे भरतः ॥	031B  
तत्रेमौ श्लोकौ भवतः ।	032A  
माता भस्त्रा पितुः पुत्रो यस्माज्जातः स एव सः ।	032B  
भरस्व पुत्रं दौष्यन्तिं सत्यमाह शकुन्तला ॥	032C  
रेतोधाः पुत्र उन्नयति नरदेव यमक्षयात् ।	033a  
त्वं चास्य धाता गर्भस्य सत्यमाह शकुन्तला ॥	033c  
ततोऽस्य भरतत्वम् ।	034A  
भरतस्तु खलु काशेयीं सार्वसेनीमुपयेमे सुनन्दां नाम ।	034B  
तस्यामस्य जज्ञे भुमन्युः ॥	034C  
भुमन्युस्तु खलु दाशार्हीमुपयेमे सुवर्णां नाम ।	035A  
तस्यामस्य जज्ञे सुहोत्रः ॥	035B  
सुहोत्रस्तु खल्वैक्ष्वाकीमुपयेमे जयन्तीं नाम ।	036A  
तस्यामस्य जज्ञे हस्ती ।	036B  
य इदं पुरं निर्मापयामास ॥	036C  
तस्माद्धास्तिनपुरत्वम् ।	037A  
हस्ती खलु त्रैगर्तीमुपयेमे यशोदां नाम तस्यामस्य जज्ञे विकुञ्जनः ॥	037B  
विकुञ्जनस्तु खलु दाशार्हीमुपयेमे सुन्दरां नाम ।	038A  
तस्यामस्य जज्ञेऽजमीढः ॥	038B  
अजमीढस्य तु चतुर्विंशतिपुत्रशतं बभूव ।	039A  
कैकय्यां नागायां गान्धार्यां विमलायामृक्षायामिति ॥	039B  
पृथग्वंशकर्तारो नृपतयः ।	040A  
तत्र अजमीढादृक्षायां संवरणो जज्ञे स वंशकरः ॥	040B  
सवरणस्तु वैवस्वतीं तपतीं नामोपयेमे ।	041A  
तस्यामस्य जज्ञे कुरुः ॥	041B  
कुरुस्तु खलु दाशार्हीमुपयेमे शुभाङ्गीं नाम ।	042A  
तस्यामस्य जज्ञे विदूरथः ॥	042B  
विदूरथस्तु खलु मागधीमुपयेमे सम्प्रियां नाम ।	043A  
तस्यामस्य जज्ञेऽनश्वान् ॥	043B  
अनश्वांस्तु खलु मागधीमुपयेमेऽमृतां नाम ।	044A  
तस्यामस्य जज्ञे परिक्षित् ॥	044B  
परिक्षित्खलु बाहुकामुपयेमे सुवेषां नाम ।	045A  
तस्यामस्य जज्ञे भीमसेनः ॥	045B  
भीमसेनस्तु खलु कैकयीमुपयेमे सुकुमारीं नाम ।	046A  
तस्यामस्य जज्ञे परिश्रवाः ॥	046B  
यमाहुः प्रतीप इति ।प्रतीपस्तु खलु शैब्यामुपयेमे सुनन्दीं नाम ।	047A  
तस्यां त्रीन्पुत्रानुत्पादयामास देवापिं शन्तनुं बाह्लीकं चेति ॥	047B  
देवापिस्तु खलु बाल एवारण्यं प्रविवेश ।	048A  
शन्तनुस्तु महीपालोऽभवत् ॥	048B  
तत्र श्लोको भवति ।यं यं कराभ्यां स्पृशति जीर्णं स सुखमश्नुते ।	049A  
पुनर्युवा च भवति तस्मात्तं शन्तनुं विदुः ॥	049B  
तदस्य शन्तनुत्वं ।	050A  
शन्तनुस्तु खलु गङ्गां भागीरथीमुपयेमे तस्यामस्य जज्ञे देवव्रतः ।	050B  
यमाहुर्भीष्म इति ॥	050C  
भीष्मस्तु खलु पितुः प्रियचिकीर्षया सत्यवतीमानयामास मातरं ।	051A  
यामाहुः कालीति ॥	051B  
तस्यां पूर्वं पुराशरात्कन्यागर्भो द्वैपायनः ।	052A  
तस्यामेव शन्तनोर्द्वौ पुत्रौ बभूवतुः चित्राङ्गदो विचित्रवीर्यश्च ॥	052B  
चित्राङ्गदस्तु प्राप्तराज्य एव गन्धर्वेण निहृतः ।	053A  
ततो विचित्रवीर्यो राजा बभूव ॥	053B  
विचित्रवीर्यस्तु खलुकाशिराजस्य सुते अम्बिकाम्बालिके उदवहत् ।	054A  
विचित्रवीर्योऽनुत्पन्नापत्य एव विदेहत्वं प्राप्तः ॥	054B  
ततः सत्यवती चिन्तयामास कथं नु खलु शन्तनोः पिण्डविच्छेदो न स्यादिति ॥	055A  
साथ द्वैपायनं चिन्तयामास सोऽग्रतः स्थितः किं करवाणीति ।	056A  
तं सत्यवत्युवाच भ्राता तेऽनपत्य एव स्वर्गतः तस्यार्थेऽपत्यमुत्पादयेति ॥	056B  
स परमित्युवाच स तत्र त्रीन्पुत्रानुत्पादयामास धृतराष्ट्रं पाण्डुं विदुरं चेति ॥	057A  
धृतराष्ट्रात्पुत्रशतं बभूव गान्धार्यां वरदानाद्द्वैपायनस्य तेषां च धार्तराष्ट्राणां चत्वारः प्रधानाः दुर्योधनो दुश्शासनो विकर्णश्चित्रसेनश्चेति ॥	058A  
पाण्डोस्तु कुन्ती माद्रीति स्त्रीरत्ने बभूवतुः ।	059A  
स मृगयां चरन्मैथुनगतमृषिं मृगचारिणं बाणेन जघान ॥	059B  
स बाणविद्ध उवाच पाण्डुम् ।	060A  
अत्र श्लोको भवति ॥	060B  
योऽकृतार्थं हि मां ग्रूर बाणेनाघ्ना मृगव्रतम् ।	061A  
त्वामप्येतादृशो भावः क्षिप्रमेवागमिष्यति ॥	061B  
इति मृगव्रतचारिणा ऋषिणा शप्तः ।	062A  
स विषण्णरूपः पाण्डुस्तं शापं परिहरन्नोपसर्पति भार्ये ॥	062B  
कदाचित्स आह ।स्वचापल्यादिदं प्राप्तवानहम् ।	063A  
पुराणेषु पठ्यमानं शृणोमि नानपत्यस्य लोकाः सन्तीति ॥	063B  
सा त्वं मदर्थे पुत्रानुत्पादयेति कुन्तीमुवाच ॥	064A  
सा कुन्ती पुत्रानुत्पादयामास धर्माद्युधिष्ठिरं मारुताद्भीमसेनमिन्द्रादर्जुनमिति ।	065A  
स हृष्टरूपः पाण्डुरुवाच ।	065B  
इयं ते सपत्नी भवति माद्र्यनपत्या व्रीडिता साध्वी अस्यामपत्यमुत्पाद्यतामिति ॥	065C  
सा कुन्ती तस्यै माद्र्यै तथेति व्रतमादिदेश ।	066A  
ततस्तस्यां नकुलसहदेवौ यमावश्विभ्यां जज्ञाते ॥	066B  
माद्रीं तु खलु स्वलङ्कृतां दृष्ट्वा पाण्डुर्भावं चक्रे ।	067A  
स तां प्राप्यैव विदेहत्वं प्राप्तः ॥	067B  
ततस्तेन सह चितामन्वारुरोह माद्री ।	068A  
कुन्तीं चोवाच यमयोरार्ययाऽप्रमत्तया भवितव्यमिति ॥	068B  
ततः पञ्चपाण्डवान्सह कुन्त्या हास्तिनपुरं नयन्ति स्म तपस्विनः ॥	069A  
तत्र भीष्माय धृतराष्ट्रविदुरयोः पाण्डोः स्वर्गगमनं याथातथ्यं निवेदयन्तिस्म तपस्विनः ॥	070A  
पाण्डवान्सह कुन्त्या जतुगृहे दाहयितुकामो धृतराष्ट्रात्मजोऽभूत् ॥	071A  
तांश्च विदुरो मोक्षयामास ।	072A  
ततो भीमो हिडिम्बं हत्वा पुत्रमुत्पादयामास हिडिम्बायां घटोत्कचं नाम ॥	072B  
ततश्चैकचक्रां जग्मुः कुशलिनः ।	073A  
ततः पाञ्चालविषयं गत्वा स्वयंवरे द्रौपदीं लब्ध्वाऽर्धराज्यं प्राप्येन्द्रप्रस्थनिवासिनस्तस्यां पुत्रानुत्पादयामासुर्द्रौपद्याम् ॥	073B  
प्रतिविन्ध्यां युधिष्ठिरः ।	074A  
सुतसोमं वृकोदरः ।	074B  
श्रुतकीर्तिमर्जुनः ।	074C  
शतानीकं नकुलः ।	074D  
श्रुतसेनं सहदेव इति ॥	074E  
शैव्यस्य कन्यां देवकीं नामोपयेमे युधिष्ठिरः ।	075A  
तस्यां पुत्रं जनयामास यौधेयं नाम ॥	075B  
भीमसेनस्तु वाराणस्यां काशिराजकन्यां जलन्धरां नामोपयेमे स्वयंवरस्थां ।	076A  
तस्यामस्य जज्ञे शर्वत्रातः ॥	076B  
अर्जुनस्तु खलु द्वारवतीं गत्वा भगवतो वासुदेवस्य भगिनीं सुभद्रां नामोदवहद्भार्यां ।	077A  
तस्यामभिमन्युं नाम पुत्रं जनयामास ॥	077B  
नकुलस्तु खलु चैद्यां रेणुमतीं नामोदवहत् ।	078A  
तस्यां पुत्रं जनयामास निरमित्रं नाम ॥	078B  
सहदेवस्तु खलु माद्रीमेव स्वयंवरे विजयां नामोदवहद्भार्याम् ।	079A  
तस्यां पुत्रं जनयामास सुहोत्रं नाम ॥	079B  
भीमसेनश्च पूर्वमेव हिडिम्बायां राक्षस्यां पुत्रमुत्पादयामास घटोत्कचं नाम ।	080A  
अर्जुनस्तु नागकन्यायामुलूप्यामिरावन्तं नाम पुत्रं जनयामास ॥	080B  
ततो मणलूरुपतिकन्यायां चित्राङ्गदायामर्जुनः पुत्रमुत्पादयामास बभ्रुवाहनं नाम ।	081A  
एते त्रयोदश पुत्राः पाण्डवानाम् ॥	081B  
विराटस्य दुहितरमुत्तरां नामाभिमन्युरुपेयेमे ।	082A  
तस्यामस्य परासुर्गर्भोऽजायत ॥	082B  
तमुत्सङ्गे प्रतिजग्राह पृथा नियोगात्पुरुषोत्तमस्य ।	083A  
षाण्मासिकं गर्भमहं जीवयामि पादस्पर्शादिति वासुदेव उवाच ॥	083B  
अहं जीवयामि कुमारमनन्तवीर्यं जात एवायमजायत ।	084A  
अभिमन्योः सत्येन चेयं पृथिवी धारयत्विति वासुदेवस्य पादस्पर्शात्सजीवोऽजायत ।	084B  
नाम तस्याकरोत्सुभद्रा ॥	084C  
परिक्षीणे कुले जात उत्तरायां परन्तपः ।	085A  
परिक्षिदभवत्तस्मात्सौभद्रात्तु यशस्विनः ॥	085B  
परीक्षित्तु खलु भद्रवतीं नामोपयेमे ।	086A  
तस्यां तत्र भवाञ्जनमेजयः ॥	086B  
जनमेजयात्तु भवतः खलु वपुष्टमायां पुत्रौ द्वौ शतानीकः शङ्कुकर्णश्च ॥	087A  
शतानीकस्तु खलु वैदेहीमुपयेमे ।	088A  
तस्यामस्य जज्ञे पुत्रोऽश्वमेधदत्तः ॥	088B  
इत्येष पूरोर्वंशस्तु पाण्डवानां च कीर्तितः ।	089A  
पूरोर्वंशमिमं श्रुत्वा सर्वपापैः प्रमुच्यते ॥ ॥	089B  

इति श्रीमन्महाभारते आदिपर्वणि अंशावतरणपर्वणि त्रिषष्टितमोऽध्यायः ॥ 63 ॥

1-63-32 भस्त्रा चर्मकोशः तत्र निहितं बीजं यथा तदीयं न भवति एवं मातापि भस्त्रेव । येन हेतुना यो जातः स एव सः । कार्यस्य कारणानन्यत्वात् ॥ 1-63-33 पुत्रः रेतोधाः रेतोधातारं पितरं उन्नयति ऊर्ध्वं नयति । यमक्षयात् नरकात् ॥
