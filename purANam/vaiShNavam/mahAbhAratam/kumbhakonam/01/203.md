अध्यायः 203

धनुरारोपणार्थमुत्थितमर्जुनं प्रति ब्राह्मणानां शुभाशंसनम् ॥ 1 ॥ अर्जुनेन धनुरारोपणपूर्वकं लक्ष्यवेधः ॥ 2 ॥ द्रौपद्या अर्जुनकण्ठे मालाप्रक्षेपः ॥ 3 ॥
वैशम्पायन उवाच 	001  
यदा निवृत्ता राजानो धनुषः सज्यकर्मणः ।	001a  
अथोदतिष्ठद्विप्राणां मध्याज्जिष्णुरुदारधीः ॥	001c  
उदक्रोशन्विप्रमुख्या विधुन्वन्तोऽजिनानि च ।	002a  
दृष्ट्वा सम्प्रस्थितं पार्थमिन्द्रकेतुसमप्रभम् ॥	002c  
केचिदासन्विमनसः केचिदासन्मुदान्विताः ।	003a  
आहुः परस्परं केचिन्निपुणा बुद्धिजीविनः ॥	003c  
यत्कर्णशल्यप्रमुखैः क्षत्रियैर्लोकविश्रुतैः ।	004a  
नानतं बलवद्भिर्हि धनुर्वेदपरायणैः ॥	004c  
तत्कथं त्वकृतास्त्रेण प्राणतो दुर्बलीयसा ।	005a  
वटुमात्रेण शक्यं हि सज्यं कर्तुं धनुर्द्विजाः ॥	005c  
अवहास्या भविष्यन्ति ब्राह्मणाः सर्वराजसु ।	006a  
कर्मण्यस्मिन्नसंसिद्धे चापलादपरीक्षिते ॥	006c  
यद्येष दर्पाद्धर्षाद्वाप्यथ ब्राह्मणचापलात् ।	007a  
प्रस्थितो धनुरायन्तुं वार्यतां साधु मा गमत् ॥	007c  
नावहास्या भविष्यामो न च लाघवमास्थिताः ।	008a  
न च विद्विष्टतां लोके गमिष्यामो महीक्षिताम् ॥	008c  
केचिदाहुर्युवा श्रीमान्नागराजकरोपमः ।	009a  
पीनस्कन्धोरुबाहुश्च धैर्येण हिमवानिव ॥	009c  
सिंहखेलगतिः श्रीमान्मत्तनागेन्द्रविक्रमः ।	010a  
सम्भाव्यमस्मिन्कर्मेदमुत्साहाच्चानुमीयते ॥	010c  
शक्तिरस्य महोत्साहा न ह्यशक्तः स्वयं व्रजेत् ।	011a  
न च तद्विद्यते किञ्चित्कर्म लोकेषु यद्भवेत् ॥	011c  
ब्राह्मणानामसाध्यं च नृषु संस्थानचारिषु ।	012a  
अब्भक्षा वायुभक्षाश्च फलाहारा दृढव्रताः ॥	012c  
दुर्बला अपि विप्रा हि बलीयांसः स्वेतजसा ।	013a  
ब्राह्मणो नावमन्तव्यः सदसद्वा समाचरन् ॥	013c  
सुखं दुःखं महद्ध्रस्वं कर्म यत्समुपागतम् ।	014a  
जामदग्न्येन रामेण निर्जिताः क्षत्रिया युधि ॥	014c  
पीतः समुद्रोऽगस्त्येन अगाधो ब्रह्मतेजसा ।	015a  
तस्माद्ब्रुवन्तु सर्वेऽत्र वटुरेष धनुर्महान् ॥	015c  
आरोपयतु शीघ्रं वै तथेत्यूचुर्द्विजर्षभाः ।	016a  
वैशम्पायन उवाच ।	016  
एवं तेषां विलपतां विप्राणां विविधा गिरः ॥	016c  
अर्जुनो धनुषोऽभ्याशे तस्थौ गिरिरिवाचलः ।	017a  
\'अर्जुनः पाण्डवश्रेष्ठो धृष्टद्युम्नमथाब्रवीत् ॥	017c  
एतद्धनुर्ब्राह्मणानां सज्यं कर्तुमलं तु किम् ।	018a  
वैशम्पायन उवाच ।	018  
तस्य तद्वचनं श्रुत्वा धृष्टद्युम्नोऽब्रवीद्वचः ॥	018c  
ब्राह्मणो वाथ राजन्यो वैश्यो वा शूद्र एव वा ।	019a  
एतेषां यो धनुःश्रेष्ठं सज्यं कुर्याद्द्विजोत्तम ॥	019c  
तस्मै प्रदेया भगिनी सत्यमुक्तं मया वचः ॥	020ac  
वैशम्पायन उवाच ।	020  
ततः पश्चान्महातेजाः पाण्डवो रणदुर्जयः ।	021a  
\'स तद्धनुः परिक्रम्य प्रदक्षिणमथाकरोत् ॥	021c  
प्रणम्य शिरसा देवमीशानं वरदं प्रभुम् ।	022a  
कृष्णं च मनसा कृत्वा जगृहे चार्जुनो धनुः ॥	022c  
यत्पार्थिवै रुक्मसुनीथवक्रैराधेयदुर्योधनशल्यसाल्वैः ।	023a  
तदा धनुर्वेदपरैर्नृसिंहैः कृतं न सज्यं महतोऽपि यत्नात् ॥	023c  
तदर्जुनो वीर्यवतां सदर्पस्तदैन्द्रिरिन्द्रावरजप्रभावः ।	024a  
सज्यं च चक्रे निमिषान्तरेण शरांश्च जग्राह दशार्धसङ्ख्यान् ॥	024c  
विव्याध लक्ष्यं निपपात तच्च छिद्रेण भूमौ सहसातिविद्धम् ।	025a  
ततोऽन्तरिक्षे च बभूव नादः समाजमध्ये च महान्निनादः ॥	025c  
पुष्पाणि दिव्यानि ववर्ष देवः पार्थस्य मूर्ध्नि द्विषतां निहन्तुः ॥	026a  
चेलानि विव्यधुस्तत्र ब्राह्मणाश्च सहस्रशः ।	026c  
विलक्षितास्ततश्चक्रुर्हाहाकारांश्च सर्वशः ।	027a  
न्यपतंश्चात्र नभसः समन्तात्पुष्पवृष्टयः ॥	027c  
शताङ्गानि च तूर्याणि वादकाः समवादयन् ।	028a  
सूतमागधसङ्घाश्चाप्यस्तुवंस्तत्र सुस्वराः ॥	028c  
तं दृष्ट्वा द्रुपदः प्रीतो बभूव रिपुसूदनः ।	029a  
सह सैन्यैश्च पार्थस्य साहाय्यार्थमियेष सः ॥	029c  
तस्मिंस्तु शब्दे महति प्रवृद्धे युधिष्ठिरो धर्मभृतां वरिष्ठः ।	030a  
आवासमेवोपजगाम शीघ्रं सार्धं यमाभ्यां पुरुषोत्तमाभ्याम् ॥	030c  
विद्धं तु लक्ष्यं प्रसमीक्ष्य कृष्णा पार्थं च शक्रप्रतिमं निरीक्ष्य ।	031a  
\'स्वभ्यस्तरूपापि नवेव नित्यं विनापि हासं हसतीव कन्या ॥	031c  
मदादृतेऽपि स्खलतीव भावैर्वाचा विना व्याहरतीव दृष्ट्या ।	032a  
आदाय शुक्लं वरमाल्यदाम जगाम कुन्तीसुतमुत्स्मयन्ती ॥	032c  
गत्वा च पश्चात्प्रसमीक्ष्य कृष्णा पार्थस्य वक्षस्यविशङ्कमाना ।	033a  
क्षिप्त्वा स्रजं पार्थिववीरमध्ये वराय वव्रे द्विजसङ्घमध्ये ॥	033c  
शचीव देवेन्द्रमथाग्निदेवं स्वाहेव लक्ष्मीश्च यथा मुकुन्दम् ।	034a  
उषेव सूर्यं मदनं रतीव महेश्वरं पर्वतराजपुत्री ॥\'	034c  
स तामुपादाय विजित्य रङ्गे द्विजातिभिस्तैरभिपूज्यमानः ।	035a  
रङ्गान्निरक्रामदचिन्त्यकर्मा पत्न्या तया चाप्यनुगम्यमानः ॥ ॥	035c  

इति श्रीमन्महाभारते आदिपर्वणि स्वयंवरपर्वणि त्र्यधिकद्विशततमोऽध्यायः ॥ 203 ॥

1-203-29 साहाय्यार्थं द्रौपद्यलाभात् क्षुब्धैर्नृपान्तरैर्युद्धप्रसक्तौ सत्याम् ॥ त्र्यधिकद्विशततमोऽध्यायः ॥ 203 ॥
