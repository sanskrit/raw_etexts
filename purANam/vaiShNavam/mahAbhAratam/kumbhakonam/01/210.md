अध्यायः 210

द्रुपदप्रश्नानन्तरं युधिष्ठिरेण स्वेषां पाण्डवत्वकथनम् ॥ 1 ॥ द्रौपद्याः पञ्चपत्नीत्वे द्रुपदस्य विवादः ॥ 2 ॥ व्यासागमनम् ॥ 3 ॥

वैशम्पायन उवाच ।	001  

तत आहूय पाञ्चाल्यो राजपुत्रं युधिष्ठिरम् ।	001a  
परिग्रहेण ब्राह्मेण परिगृह्य महाद्युतिः ॥	001c  
पर्यपृच्छददीनात्मा कुन्तीपुत्रं सुवर्चसम् ।	002a  
कथं जानीम भवतः क्षत्रियान्ब्राह्मणानुत ॥	002c  
वैश्यान्वा गुणसम्पन्नानथ वा शूद्रयोनिजान् ।	003a  
मायामास्थाय वा सिद्धांश्चरतः सर्वतोदिशम् ॥	003c  
कृष्णाहेतोरनुप्राप्ता देवाः सन्दर्शनार्थिनः ।	004a  
ब्रवीतु नो भवान्सत्यं सन्देहो ह्यत्र नो महान् ॥	004c  
अपि नः संशयस्यान्ते मनः सन्तुष्टिमावहेत् ।	005a  
अपि नो भागधेयानि शुभानि स्युः परन्तप ॥	005c  
इच्छया ब्रूहि तत्सत्यं सत्यं राजसु शोभते ।	006a  
इष्टापूर्तेन च तथा वक्तव्यमनृतं न तु ॥	006c  
श्रुत्वा ह्यमरसङ्काश तव वाक्यमरिन्दम ।	007a  
ध्रुवं विवाहकरणमास्थास्यामि विधानतः ॥	007c  
युधिष्ठिर उवाच ।	008  
मा राजन्विमना भूस्त्वं पाञ्चाल्य प्रीतिरस्तु ते ।	008a  
ईप्सितस्ते ध्रुवः कामः संवृत्तोऽयमसंशयम् ॥	008c  
वयं हि क्षत्रिया राजन्पाण्डोः पुत्रा महात्मनः ।	009a  
ज्येष्ठं मां विद्धि कौन्तेयं भीमसेनार्जुनाविमौ ॥	009c  
आभ्यां तव सुता राजन्निर्जिता राजसंसदि ।	010a  
यमौ च तत्र कुन्ती च यत्र कृष्णा व्यवस्थिता ॥	010c  
व्येतु ते मानसं दुःखं क्षत्रियाः स्मो नरर्षभ ।	011a  
पद्मिनीव सुतेयं ते ह्रदादन्यह्रदं गता ॥	011c  
इति तथ्यं महाराज सर्वमेतद्ब्रवीमि ते ।	012a  
भवान्हि गुरुरस्माकं परमं च परायणम् ॥	012c  
वैशम्पायन उवाच ।	013  
ततः स द्रुपदो राजा हर्षव्याकुललोचनः ।	013a  
प्रतिवक्तुं मुदा युक्तो नाशकत्तं युधिष्टिरम् ॥	013c  
यत्नेन तु स तं हर्षं सन्निगृह्य परम्तपः ।	014a  
अनुरूपं तदा वाचा प्रत्युवाच युधिष्ठिरम् ॥	014c  
पप्रच्छ चैनं धर्मात्मा यथा ते प्रद्रुताः पुरात् ।	015a  
स तस्मै सर्वमाचख्यावानुपूर्व्येण पाण्डवः ॥	015c  
तच्छ्रुत्वा द्रुपदो राजा कुन्तीपुत्रस्य भाषितम् ।	016a  
विगर्हयामास तदा धृतराष्ट्रं नरेश्वरम् ॥	016c  
आश्वासयामास च तं कुन्तीपुत्रं युधिष्ठिरम् ।	017a  
प्रतिजज्ञे च राज्याय द्रुपदो वदतां वरः ॥	017c  
ततः कुन्ती च कृष्णा च भीमसेनार्जुनावपि ।	018a  
यमौ च राज्ञा सन्दिष्टं विविशुर्भवनं महत् ॥	018c  
तत्र ते न्यवसन्राजन्यज्ञसेनेन पूजिताः ।	019a  
प्रत्याश्वस्तस्ततो राजा सह पुत्रैरुवाच तम् ॥	019c  
गृह्णातु विधिवत्पाणिमद्यायं कुरुनन्दनः ।	020a  
पुण्येऽहनि महाबाहुरर्जुनः कुरुतां क्षणम् ॥	020c  
वैशम्पायन उवाच ।	021  
तमब्रवीत्ततो राजा धर्मात्मा च युधिष्ठिरः ।	021a  
\'ममापि दारसम्बन्धः कार्यस्तावद्विशाम्पते ॥	021c  
तस्मात्पूर्वं मया कार्यं तद्भवाननुमन्यताम् ।\'	022a  
द्रुपद उवाच ।	022  
भवान्वा विधिवत्पाणिं गृह्णातु दुहितुर्मम ।	022c  
यस्य वा मन्यसे वीर तस्य कृष्णामुपादिश ॥	022e  
युधिष्ठिर उवाच ।	023  
सर्वेषां महिषी राजन्द्रौपदी नो भविष्यति ।	023a  
एवं प्रव्याहृतं पूर्वं मम मात्रा विशाम्पते ॥	023c  
अहं चाप्यनिविष्टो वै भीमसेनश्च पाण्डवः ।	024a  
पार्थेन विजिता चैषा रत्नभूता सुता तव ॥	024c  
एष नः समयो राजँल्लब्धस्य सह भोजनम् ।	025a  
न च तं हातुमिच्छामः समयं राजसत्तम ॥	025c  
\'अक्रमेण निवेशे च धर्मलोपो महान्भवेत् ।	026a  
\'सर्वेषां धर्मतः कृष्णा महिषी नो भविष्यति ।	026c  
आनुपूर्व्येण सर्वेषां गृह्णातु ज्वलने करान् ॥	026e  
द्रुपद उवाच ।	027  
एकस्य बह्व्यो विहिता महिष्यः कुरुनन्दन ।	027a  
नैकस्या बहवः पुंसः श्रूयन्ते पतयः क्वचित् ॥	027c  
\'सोऽयं न लोके वेदे वा जातु धर्मः प्रशस्ते ।	028a  
\'लोकवेदविरुद्धं त्वं नाधर्मं धर्मविच्छुचिः ।	028c  
कर्तुमर्हसि कौन्तेय कस्मात्ते बुद्धिरीदृशी ॥	028e  
युधिष्ठिर उवाच ।	029  
सूक्ष्मो धर्मो महाराज नास्य विद्मो वयं गतिम् ।	029a  
पूर्वेषामानुपूर्व्येण यातं वर्त्माऽनुयामहे ॥	029c  
न मे वागनृतं प्राह नाधर्मे धीयते मतिः ।	030a  
एवं चैव वदत्यम्बा मम चैतन्मनोगतम् ॥	030c  
\'आश्रमे रुद्रनिर्दिष्टाद्व्यासादेतन्मया श्रुतम् ।	031a  
\'एष धर्मो ध्रुवो राजंश्चरैनमविचारयन् ।	031c  
मा च शङ्का तत्र ते स्यात्कथञ्चिदपि पार्थिव ॥	031e  
द्रुपद उवाच ।	032  
त्वं च कुन्ती च कौन्तय धृष्टद्युम्नश्च मे सुतः ।	032a  
कथयन्त्विति कर्तव्यं श्वः काल्ये करवामहे ॥	032c  
वैशम्पायन उवाच ।	033  
ते समेत्य ततः सर्वे कथयन्ति स्म भारत ।	033a  
अथ द्वैपायनो राजन्नभ्यागच्छद्यदृच्छया ॥ ॥	033c  

इति श्रीमन्महाभारते आदिपर्वणि वैवाहिकपर्वणि दशाधिकद्विशततमोऽध्यायः ॥ 210 ॥

1-210-1 ब्राह्मेण ब्राह्मणार्थमुचितेनाभ्युत्थानादिना परिग्रहेण आतिथ्येन ॥ 1-210-6 इष्टापूर्तेन हेतुना । अनृतं न वक्तव्यमिति । अनृतभाषणे इष्टापूर्ते नश्येतामित्यर्थः ॥ 1-210-20 क्षणं देवपूजाद्युत्सवम् ॥ 1-210-24 अनिविष्टः अकृतविवाहः ॥ 1-210-25 समयो नियमः ॥ 1-210-26 ज्वलने ज्वलनसमीपे ॥ 1-210-27 पुंसः पुमां सः ॥ 1-210-29 यूयं च वयं च वयं । पूर्वेषां प्रचेतःप्रभृतीनाम् । तैर्यातं वर्त्म बहूनामेकपत्नीत्वमनुयामहे । तच्च आनुपूर्व्येणैव न त्वक्रमेण ॥ दशाधिकद्विशततमोऽध्यायः ॥ 210 ॥
