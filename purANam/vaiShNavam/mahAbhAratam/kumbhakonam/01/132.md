अध्यायः 132

कुन्त्यां इन्द्रादर्जुनोत्पत्तिः ॥ 1 ॥ तद्वेलायां आकाशवाण्यादि ॥ 2 ॥
वैशम्पायन उवाच ।	001  
जाते बलवतां श्रेष्ठे पाण्डुश्चिन्तापरोऽभवत् ।	001a  
कथमन्यो मम सुतो लोके श्रेष्ठो भवेदिति ॥	001c  
दैवे पुरुषकारे च लोकोऽयं सम्प्रतिष्ठितः ।	002a  
तत्र दैवं तु विधिना कालयुक्तेन लभ्यते ॥	002c  
इन्द्रो हि राजा देवानां प्रधान इति नः श्रुतम् ।	003a  
अप्रमेयबलोत्साहो वीर्यवानमितद्युतिः ॥	003c  
तं तोषयित्वा तपसा पुत्रं लप्स्ये महाबलम् ।	004a  
यं दास्यति स मे पुत्रं स वीरयान्भविष्यति ॥	004c  
अमानुषान्मानुषांश्च सङ्ग्रामे स हनिष्यति ।	005a  
कर्मणा मनसा वाचा तस्मात्तप्स्ये महत्तपः ॥	005c  
ततः पाण्डुर्महाराजो मन्त्रयित्वा महर्षिभिः ।	006a  
दिदेश कुन्त्याः कौरव्यो व्रतं सांवत्सरं शुभम् ॥	006c  
आत्मना च महाबाहुरेकपादस्थितोऽभवत् ।	007a  
उग्रं स तप आस्थाय परमेण समाधिना ॥	007c  
आरिराधयिषुर्देवं त्रिदशानां तमीश्वरम् ।	008a  
सूर्येण सह धर्मात्मा पर्यतप्यत भारत ॥	008c  
तं तु कालेन महता वासवः प्रत्यपद्यत ।	009a  
शक्र उवाच ।	009  
पुत्रं तव प्रदास्यामि त्रिषु लोकेषु विश्रुतम् ॥	009c  
ब्राह्मणानां गवां चैव सुहृदां चार्थसाधकम् ।	010a  
दुर्हृदां शोकजननं सर्वबान्धवनन्दनम् ॥	010c  
सुतं तेऽग्र्यं प्रदास्यामि सर्वामित्रविनाशनम् ।	011a  
इत्युक्तः कौरवो राजा वासवेन महात्मना ॥	011c  
उवाच कुन्तीं धर्मात्मा देवराजवचः स्मरन् ।	012a  
उदर्कस्तव कल्याणि तुष्टो देवगणेश्वरः ॥	012c  
दातुमिच्छति ते पुत्रं यथा सङ्कल्पितं त्वया ।	013a  
अतिमानुषकर्माणं यशस्विनमरिन्दमम् ॥	013c  
नीतिमन्तं महात्मानमादित्यसमतेजसम् ।	014a  
दुराधर्षं क्रियावन्तमतीवाद्भुतदर्शनम् ॥	014c  
पुत्रं जनय सुश्रोणि धाम क्षत्रियतेजसाम् ।	015a  
लब्धः प्रसादो देवेन्द्रात्तमाह्वय शुचिस्मिते ॥	015c  
वैशम्पायन उवाच ।	016  
एवमुक्ता ततः शक्रमाजुहाव यशस्विनी ।	016a  
अथाजगाम देवेन्द्रो जनयामास चार्जुनम् ॥	016c  
\'उत्तराभ्यां तु पूर्वाभ्यां फल्गुनीभ्यां ततो दिवा ।	017a  
जातस्तु फाल्गुने मासि तेनासौ फल्गुनःस्मृतः\' ॥	017c  
जातमात्रे कुमारे तु \'सर्वभूतप्रहर्षिणी ।	018a  
सूतके वर्तमानां तां\' वागुवाचाशरीरिणी ।	018c  
महागम्भीरनिर्घोषा नभो नादयती तदा ॥	018e  
शृण्वतां सर्वभूतानां तेषां चाश्रमवासिनाम् ।	019a  
कुन्तीमाभाष्य विस्पष्टमुवाचेदं शुचिस्मिताम् ॥	019c  
कार्तवीर्यसमः कुन्ति शिवतुल्यपराक्रमः ।	020a  
एष शक्र इवाजय्यो यशस्ते प्रथयिष्यति ॥	020c  
अदित्या विष्णुना प्रीतिर्यथाऽभूदभिवर्धिता ।	021a  
तथा विष्णुसमः प्रीतिं वर्धयिष्यति तेऽर्जुनः ॥	021c  
एष मद्रान्वशे कृत्वा कुरूंश्च सह सोमकैः ।	022a  
चेदिकाशिकरूषांश्च कुरुलक्ष्मीं वहिष्यति ॥	022c  
एतस्य भुजवीर्येण खाण्डवे हव्यवाहनः ।	023a  
मेदसा सर्वभूतानां तृप्तिं यास्यति वै पराम् ॥	023c  
ग्रामणीश्च महीपालानेष जित्वा महाबलः ।	024a  
भ्रातृभिः सहितो वीरस्त्रीन्मेधानाहरिष्यति ॥	024c  
जामदग्न्यसमः कुन्ति विष्णुतुल्यपराक्रमः ।	025a  
एष वीर्यवतां श्रेष्ठो भविष्यति महायशाः ॥	025c  
एष युद्धे महादेवं तोषयिष्यति शङ्करम् ।	026a  
अस्त्रं पाशुपतं नाम तस्मात्तुष्टादवाप्स्यति ॥	026c  
निवातकवचा नाम दैत्या विबुधविद्विषः ।	027a  
शक्राज्ञया महाबाहुस्तान्वधिष्यति ते सुतः ॥	027c  
तथा दिव्यानि चास्त्राणि निखिलेनाहरिष्यति ।	028a  
विप्रनष्टां श्रियं चायमाहर्ता पुरुषर्षभः ॥	028c  
एतामत्यद्भुतां वाचं कुन्ती शुश्राव सूतके ।	029a  
वाचमुच्चरितामुच्चैस्तां निशम्य तपस्विनाम् ॥	029c  
बभूव पमो हर्षः शतशृङ्गनिवासिनाम् ।	030a  
तथा देवमहर्षीणां सेन्द्राणां च दिवौकसाम् ॥	030c  
आकाशे दुन्दुभीनां च बभूव तुमुलः स्वनः ।	031a  
उदतिष्ठन्महाघोरः पुष्पवृष्टिभिरावृतः ॥	031c  
समवेत्य च देवानां गणाः पार्थमपूजयन् ।	032a  
काद्रवेया वैनतेया गन्धर्वाप्सरसस्तथा ।	032c  
प्रजानां पतयः सर्वे सप्त चैव महर्षयः ॥	032e  
भरद्वाजः कश्यपो गौतमश्च विश्वामित्रो जमदग्निर्वसिष्ठः ।	033a  
यश्चोदितो भास्करेऽभूत्प्रनष्टे सोऽप्यत्रात्रिर्भगवानाजगाम ॥	033c  
मरीचिरङ्गिराश्चैव पुलस्त्यः पुलहः क्रतुः ।	034a  
दक्षः प्रजापतिश्चैव गन्धर्वाप्सरसस्तथा ॥	034c  
दिव्यमाल्याम्बरधराः सर्वालङ्कारभूषिताः ।	035a  
उपगायन्ति बीभत्सुं नृत्यन्तेऽप्सरसां गणाः ॥	035c  
तथा महर्षयश्चापि जेपुस्तत्र समन्ततः ।	036a  
गन्धर्वैः सहितः श्रीमान्प्रागायत च तुम्बुरुः ॥	036c  
भीमसेनोग्रसेनौ च ऊर्णायुरनघस्तथा ।	037a  
गोपतिर्धृतराष्ट्रश्च सूर्यवर्चास्तथाष्टमः ॥	037c  
युगपस्तृणपः कार्ष्णिर्नन्दिश्चित्ररथस्तथा ।	038a  
त्रयोदशः शालिशिराः पर्जन्यश्च चतुर्दशः ॥	038c  
कलिः पञ्चदशश्चैव नारदश्चात्र षोडशः ।	039a  
ऋत्वा बृहत्त्वा बृहकः करालश्च महामनाः ॥	039c  
ब्रह्मचारी बहुगुणः सुवर्णश्चेति विश्रुतः ।	040a  
विश्वावसुर्भुमन्युश्च सुचन्द्रश्च शरुस्तथा ॥	040c  
गीतमाधुर्यसम्पन्नौ विख्यातौ च हहाहुहू ।	041a  
इत्येते देवगन्धर्वा जग्मुस्तत्र नराधिप ॥	041c  
तथैवाप्सरसो हृष्टाः सर्वालङ्कारभूषिताः ।	042a  
ननृतुर्वै महाभागा जगुश्चायतलोचनाः ॥	042c  
अनूचानाऽनवद्या च गुणमुख्या गुणावरा ।	043a  
अद्रिका च तथा सोमा मिश्रकेशी त्वलम्बुषा ॥	043c  
मरीचिः शुचिका चैव विद्युत्पर्णा तिलोत्तमा ।	044a  
अम्बिका लक्षणा क्षेमा देवी रम्भा मनोरमा ॥	044c  
असिता च सुबाहुश्च सुप्रिया च वपुस्तथा ।	045a  
पुण्डरीका सुगन्धा च सुरसा च प्रमाथिनी ॥	045c  
काम्या शारद्वती चैव ननृतुस्तत्र सङ्घशः ।	046a  
मेनका सहजन्या च कर्णिका पुञ्जिकस्थला ॥	046c  
ऋतुस्थला घृताची च विश्वाची पूर्वचित्त्यपि ।	047a  
उम्लोचेति च विख्याता प्रम्लोचेति च ता दश ॥	047c  
उर्वश्येकादशी तासां जगुश्चायतलोचनाः ।	048a  
धाताऽर्यमा च मित्रश्च वरुणोंऽशो भगस्तथा ॥	048c  
इन्द्रो विवस्वान्पूषा च पर्जन्यो दशमः स्मृतः ।	049a  
ततस्त्वष्टा ततो विष्णुरजघन्यो जघन्यजः ॥	049c  
इत्येते द्वादशादित्या ज्वलन्तः सूर्यवर्चसः ॥	050ac  
मृगव्याधश्च सर्पश्च निर्ऋतिश्च महायशाः ।	051a  
अजैकपादहिर्बुध्न्यः पिनाकी च परन्तप ॥	051c  
दहनोऽथेश्वरश्चैव कपाली च विशाम्पते ।	052a  
स्थाणुर्भगश्च भगवान्रुद्रास्तत्रावतस्थिरे ॥	052c  
अश्विनौ वसवश्चाष्टौ मरुतश्च महाबलाः ।	053a  
विश्वेदेवास्तथा साध्यास्तत्रासन्परितः स्थिताः ॥	053c  
कर्कोटकोऽथ सर्पश्च वासुकिश्च भुजङ्गमः ।	054a  
कच्छपश्चाथ कुण्डश्च तक्षकश्च महोरगः ॥	054c  
आययुस्तपसा युक्ता महाक्रोधा महाबलाः ।	055a  
एते चान्ये च बहवस्तत्र नागा व्यवस्थिताः ॥	055c  
तार्क्ष्यश्चारिष्टनेमिश्च गरुडश्चासितध्वजः ।	056a  
अरुणश्चारुणिश्चैव वैनतेया व्यवस्थिताः ॥	056c  
तांश्च देवगणान्सर्वांस्तपःसिद्धा महर्षयः ।	057a  
विमानगिर्यग्रगतान्ददृशुर्नेतरे जनाः ॥	057c  
तद्दृष्ट्वा महदाश्चर्यं विस्मिता मुनिसत्तमाः ।	058a  
अधिकां स्म ततो वृत्तिमवर्तन्पाण्डवं प्रति ॥	058c  
पाण्डुः प्रीतेन मनसा देवतादीनपूजयत् ।	059a  
पाण्डुना पूजिता देवाः प्रत्यूचुर्नरसत्तमम् ॥	059c  
प्रादुर्भूतो ह्ययं धर्मो देवतानां प्रसादतः ।	060a  
मातरिश्वा ह्ययं भीमो बलवानरिमर्दनः ॥	060c  
साक्षादिन्द्रः स्वयं जातः प्रसादाच्च शतक्रतोः ।	061a  
पितृत्वाद्देवतानां हि नास्ति पुण्यतरस्त्वया ॥	061c  
पितॄणामृणनिर्मुक्तः स्वर्गं प्राप्स्यसि पुण्यभाक् ।	062a  
इत्युक्त्वा देवताः सर्वा विप्रजग्मुर्यथागतम् ॥	062c  
पाण्डुस्तु पुनरेवैनां पुत्रलोभान्महायशाः ।	063a  
प्रादिशद्दर्शनीयार्थी कुन्ती त्वेनमथाब्रवीत् ॥	063c  
नातश्चतुर्थं प्रसवमापस्त्वपि वदन्त्युत ।	064a  
अतःपरं स्वैरिणी स्याद्बन्धकी पञ्चमे भवेत् ॥	064c  
स त्वं विद्वन्धर्ममिममधिगम्य कथं नु माम् ।	065a  
अपत्यार्थं समुत्क्रम्य प्रमादादिव भाषसे ॥ ॥	065c  

इति श्रीमन्महाभारते आदिपर्वणि सम्भवपर्वणि द्वात्रिंशदधिकशततमोऽध्यायः ॥ 132 ॥

1-132-8 सूर्येण सह उदयादस्तमयावधि ॥ द्वात्रिंशदधिकशततमोऽध्यायः ॥ 132 ॥
