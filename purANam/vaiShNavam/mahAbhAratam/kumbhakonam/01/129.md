अध्यायः 129

धर्मात्कुन्त्यां युधिष्ठिरोत्पत्तिः ॥ 1 ॥ कुन्त्याः पुत्रोत्पत्तिश्रवणेन दुःखितया गान्धार्यां घातितात्स्वोदरान्मांसपेशीजननम् ॥ 2 ॥ मांसपेशीं एकोत्तरशतधा विभज्य पृथक्पृथक्कुण्डेषु निधाय रक्षणम् ॥ 3 ॥ वने स्थितस्य पाण्डोः कुन्त्यां वायोर्भीमसेन्नोत्पत्तिः ॥ 4 ॥ मातुरङ्कात्पतितेन भीमेन शैलशिलासञ्चूर्णनम् ॥ 5 ॥ दुर्योधनोत्पत्तिः ॥ 6 ॥ ततो मासेन धृतराष्ट्रस्य पुत्रशतोत्पत्तिः । दुःशलाजननं च ॥ 7 ॥
\'कुन्त्युवाच ।	001  
अपत्यकाम एवं स्यान्ममापत्यं भवेदिति ।	001a  
विप्रं वा गुणसम्पन्नं सर्वभूतहिते रतम् ॥	001c  
अनुजानीहि भद्रं ते दैवतं हि पतिः स्त्रियः ।	002a  
यं त्वं वक्ष्यसि धर्मज्ञ देवं ब्राह्मणमेव च ॥	002c  
यथोद्दिष्टं त्वया वीर तत्कर्तास्मि महाभुज ।	003a  
देवात्पुत्रफलं सद्यो विप्रात्कालान्तरे भवेत् ॥	003c  
आवाहयामि कं देवं कदा वा भरतर्षभ ।	004a  
त्वत्त आज्ञां प्रतीक्षन्तीं विद्ध्यस्मिन्कर्मणीप्सिते ॥	004c  
पाण्डुरुवाच ।	005  
धन्योऽस्म्यनुगृहीतोऽस्मि त्वं नो धात्री कुलस्य हि ।	005a  
नमो महर्षये तस्मै येन दत्तो वरस्तव ॥	005c  
न चाधर्मेण धर्मज्ञे शक्याः पालयितुं प्रजाः ।	006a  
तस्मात्त्वं पुत्रलाभाय सन्तानाय ममैव च ॥	006c  
प्रवरं सर्वदेवानां धर्ममावाहयाबले ।	007a  
वैशम्पायन उवाच ।	007  
पाण्डुना समनुज्ञाता भारतेन यशस्विना ।	007c  
मतिं चक्रे महाराज धर्मस्यावाहने तदा ॥\'	007e  
पाण्डुरुवाच ।	008  
अद्यैव त्वं वरारोहे प्रयतस्व यथाविधि ।	008a  
धार्मिकश्च कुरूणां हि भविष्यति न संशयः ॥	008c  
दत्तस्य तस्य धर्मेण नाधर्मे रंस्यते मनः ।	009a  
धर्मादिकं हि धर्मज्ञे धर्मान्तं धर्ममध्यमम् ॥	009c  
अपत्यमिष्टं लोकेषु यशःकीर्तिविवर्धनम् ।	010a  
तस्माद्धर्मं पुरस्कृत्य नियता त्वं शुचिस्मिते ॥	010c  
आकाराचारसम्पन्ना भजस्वाराधय स्वयम् ॥	011ac  
वैशम्पायन उवाच ।	012  
सा तथोक्ता तथेत्युक्त्वा तेन भर्त्रा वराङ्गना ।	012a  
अभिवाद्याभ्यनुज्ञाता प्रदक्षिणमथाकरोत् ॥	012c  
संवत्सरोषिते गर्भे गान्धार्या जनमेजय ।	013a  
आजुबहाव ततो धर्मं कुन्ती गर्भार्थमच्युतम् ॥	013c  
सा बलिं त्वरिता देवी धर्मायोपजहार ह ।	014a  
जजाप विधिवज्जप्यं दत्तं दुर्वाससा पुरा ॥	014c  
\'जानन्ती धर्ममग्र्यं वै धर्मं वशमुपानयत् ।	015a  
आहूतो नियमात्कुन्त्या सर्वभूतनमस्कृतः ॥\'	015c  
आजगाम ततो देवीं धर्मो मन्त्रबलात्ततः ।	016a  
विमाने सूर्यसङ्काशे कुन्ती यत्र जपस्थिता ॥	016c  
\'ददृशे भगवान्धर्मः सन्तानार्थाय पाण्डवे ।\'	017a  
विहस्य तां ततो ब्रूयाः कुन्ति किं ते ददाम्यहम् ।	017c  
सा तं विहस्यमानापि पुत्रं देह्यब्रवीदिदम् ॥	017e  
\'तस्मिन्बहुमृगेऽरण्ये शतशृङ्गे नगोत्तमे ।	018a  
पाण्डोरर्थे महाभागा कुन्ती धर्ममुपागमत् ॥	018c  
ऋतुकाले शुचिः स्नाता शुक्लवस्त्रा यशस्विनी ।	019a  
शय्यां जग्राह सुश्रोणी सह धर्मेण सुव्रता ॥\'	019c  
धर्मेण सह सङ्गम्य योगमूर्तिधरेण सा ।	020a  
लेभे पुत्रं महाबाहुं सर्वप्राणभृतां वरम् ॥	020c  
ऐन्द्रे चन्द्रमसा युक्ते मुहूर्तेऽभिजितेऽष्टमे ।	021a  
दिवा मध्यगते सूर्ये तिथौ पूर्णे हि पूजिते ॥	021c  
समृद्धयसशं कुन्ती सुषाव प्रवरं सुतम् ।	022a  
जातमात्रे सुते तस्मिन्वागुवाचाशरीरिणी ॥	022c  
एष धर्मभृतां श्रेष्ठो भविष्यति नरोत्तमः ।	023a  
विक्रान्तः सत्यवाक्चैव राजा पृथ्व्यां भविष्यति ॥	023c  
युधिष्ठिर इति ख्यातः पाण्डोः प्रथमजः सुतः ।	024a  
भविता प्रथितो राजा त्रिषु लोकेषु विश्रुतः ।	024c  
यशसा तेजसा चैव वृत्तेन च समन्वितः ॥	024e  
संवत्सरे द्वितीये तु गान्धार्या उदरं महत् ।	025a  
न च प्राजायत तदा ततस्तां दुःखमाविशत् ॥	025c  
श्रुत्वा कुन्तीसुतं जातं बालार्कसमतेजसम् ।	026a  
उदस्यात्मनः स्थैर्यमुपालभ्य च सौबली ॥	026c  
कौरवस्यापरिज्ञातं यत्नेन महता स्वयम् ।	027a  
उदरं घातयामास गान्धारी शोकमूर्छिता ॥	027c  
ततो जज्ञे मांसपेशी लोहाष्ठीलेव संहता ।	028a  
द्विवर्षसम्भृता कुक्षौ तामुत्स्रष्टुं प्रचक्रमे ॥	028c  
अथ द्वैपायनो ज्ञात्वा त्वरितः समुपागमत् ।	029a  
तां स मांसमयीं पेशीं ददर्श जपतां वरः ॥	029c  
ततोऽवदत्सौबलेयीं किमिदं ते चिकीर्षितम् ।	030a  
सा चात्मनो मतं सर्वं शशंस परमर्षये ॥	030c  
गान्धार्युवाच ।	031  
ज्येष्ठं कुन्तीसुतं जातं श्रुत्वा रविसमप्रभम् ।	031a  
दुःखेन परमेणेदमुदरं घातितं मया ॥	031c  
शतं च किल पुत्राणां वितीर्णं मे त्वया पुरा ।	032a  
इयं च मे मांसपेशी जाता पुत्रशताय वै ॥	032c  
व्यास उवाच ।	033  
एवमेतत्सौबलेयि नैतज्जात्वन्यथा भवेत् ।	033a  
वितथं नोक्तपूर्वं मे स्वैरेष्वपि कुतोऽन्यथा ॥	033c  
घृतपूर्णं कुण्डशतं क्षिप्रमेव विधीयताम् ।	034a  
सुगुप्तेषु च देशेषु रक्षा चैव विधीयताम् ॥	034c  
शीताभिरद्भिरष्ठीलामिमां च परिषिञ्चय ॥	035ac  
वैशम्पायन उवाच ।	036  
सा सिच्यमाना ह्यष्ठीला ह्यभवच्छतधा तदा ।	036a  
अङ्गुष्ठपर्वमात्राणां गर्भाणां तत्क्षणं तथा ॥	036c  
एकाधिकशतं पूर्णं यथायोगं विशाम्पते ।	037a  
ततः कुण्डशतं तत्र आनाय्य तु महानृषिः ॥	037c  
मांसपेश्यास्तदा राजन्क्रमशः कालपर्ययात् ।	038a  
ततस्तांस्तेषु कुण्डेषु गर्भान्सर्वान्समादधत् ॥	038c  
स्वनुगुप्तेषु देशेषु रक्षां चैषां व्यधापयत् ।	039a  
शशास चैव कृष्णो वै गर्भाणां रक्षणं तथा ॥	039c  
उवाच चैनां भगवान्कालेनैतावता पुनः ।	040a  
स्फुटमानेषु कुण्डेषु जाताञ्जानीहि शोभने ॥	040c  
उद्धाटनीयान्येतानि कुण्डानीति च सौबलीम् ।	041a  
इत्युक्त्वा भगवान्व्यासस्तथा प्रतिविधाय च ॥	041c  
जगाम तपसे धीमान्हिमवन्तं शिलोच्चयम् ।	042a  
अह्नोत्तराः कुमारस्ते कुण्डेभ्यस्तु समुत्थिताः ॥	042c  
तेनैवैषां क्रमेणासीज्ज्योष्ठानुज्येष्ठता तदा ।	043a  
जन्मतश्च प्रमाणेन ज्येष्ठः कुन्तीसुतोऽभवत् ॥	043c  
धार्मिकं च सुतं दृष्ट्वा पाण्डुः कुन्तीमथाऽब्रवीत् ।	044a  
प्राहुः क्षत्रं बलज्येष्ठं बलज्येष्ठं सुतं वृणु ॥	044c  
ततः कुन्तीमभिक्रम्य शशासातीव भारत ।	045a  
वायुमावाहयस्वेति स देवो बलवत्तरः ॥	045c  
अश्वमेधः क्रतुश्रेष्ठो ज्योतिःश्रेष्ठो दिवाकरः ।	046a  
ब्राह्मणो द्विपदां श्रेष्ठो देवश्रेष्ठश्च मारुतः ॥	046c  
मारुतं मरुतां श्रेष्ठं सर्वप्राणिभिरीडितम् ।	047a  
आवाहय त्वं नियमात्पुत्रार्थं वरवर्णिनि ॥	047c  
स नो यं दास्यति सुतं स प्राणबलवान्नृषु ।	048a  
भविष्यति वरारोहे बलज्येष्ठा हि भूमिपाः ॥	048c  
वैशम्पायन उवाच ।	049  
तथोक्तवति सा काले वायुमेवाजुहाव ह ।	049a  
द्वितीयेनोपहारेण तेनोक्तविधिना पुनः ॥	049c  
तैरेव नियमैः स्थित्वा मन्त्रग्राममुदैरयत् ।	050a  
आजगाम ततो वायुः किं करोमीति चाब्रवीत् ॥	050c  
लज्जान्विता ततः कुन्ती पुत्रमैच्छन्महाबलम् ।	051a  
तथास्त्विति च तां वायुः समालभ्य दिवं गतः ॥	051c  
तस्यां जज्ञे महावीर्यो भीमो भीमपराक्रमः ।	052a  
तमप्यतिबलं जातं वागुवाचाशरीरिणी ॥	052c  
सर्वेषां बलिनां श्रेष्ठो जातोऽयमिति भारत ।	053a  
जातमात्रे कुमारे तु सर्वलोकस्य पार्थिवाः ॥	053c  
मूत्रं प्रसुस्रुवुः सर्वे व्यथां चापि प्रपेदिरे ।	054a  
वाहनानि व्यशीर्यन्त व्यमुञ्चन्नश्रुबिन्दवः ॥	054c  
यथाऽनिलः समुद्भूतः समर्थः कम्पने भुवः ।	055a  
तथा ह्युपचिताङ्गो वै भीमो भीमपराक्रमः ॥	055c  
इदं चाद्भुतमत्रासीज्जातमात्रे वृकोदरे ।	056a  
यदङ्कात्पतितो मातुः शिलां गात्रैरचूर्णयत् ॥	056c  
कुन्ती तु सह पुत्रेण याता सुरुचिरं सरः ।	057a  
स्नात्वा च सुतमादाय दशमेऽहनि यादवी ॥	057c  
दैवतान्यर्चयिष्यन्ती निर्जगामाश्रमात्पृथा ।	058a  
शैलाभ्याशेन गच्छन्त्यास्तदा भरतसत्तम ॥	058c  
निश्चक्राम महाव्याघ्रो जिघांसुर्गिरिगह्वरात् ।	059a  
तमापतन्तं शार्दूलं विकृष्य धनुरुत्तमम् ॥	059c  
निर्बिभेद शरैः पाण्डुस्त्रिभिस्त्रिदशविक्रमः ।	060a  
नादेन महता तां तु पूरयन्तं गिरेर्गुहाम् ॥	060c  
दृष्ट्वा शैलमुपारोढुमैच्छत्कुन्ती भयात्तदा ।	061a  
त्रासात्तस्याः सुतस्त्वङ्कात्पपात भरतर्षभ ॥	061c  
पर्वतस्योपरिस्थायामधस्तादपतच्छिशुः ।	062a  
स शिलां चूर्णयामास वज्रवद्वज्रिचोदितः ॥	062c  
पुत्रस्नेहात्ततः पाण्डुरभ्यधावद्गिरेस्तटम् ।	063a  
पतता तेन शतधा शिला गात्रैर्विचूर्णिता ॥	063c  
शिलां च चूर्णितां दृष्ट्वा परं विस्मयमागमत् ।	064a  
स तु जन्मनि भीमस्य विनदन्तं विनादितम् ॥	064c  
ददर्श गिरिशृङ्गस्थं व्याघ्रं व्याघ्रपराक्रमः ।	065a  
दारसंरक्षणार्थाय पुत्रसंरक्षणाय च ॥	065c  
सदा बाणधनुष्पाणिरभवत्कुरुनन्दनः ।	066a  
मघे चन्द्रमसा युक्ते सिंहे चाभ्युदिते गुरौ ॥	066c  
दिवा मध्यगते सूर्ये तिथौ पुण्ये त्रयोदशे ।	067a  
पित्र्ये मुहूर्ते सा कुन्ती सुषुवे भीममच्युतम् ॥	067c  
यस्मिन्नहनि भमस्तु जज्ञे भीमपराक्रमः ।	068a  
तामेव रात्रिं पूर्वां तु जज्ञे दुर्योधनो नृपः ॥	068c  
स जातमात्र एवाथ धृतराष्ट्रसुतो नृप ।	069a  
रासभारावसदृशं रुराव च ननाद च ॥	069c  
तं खराः प्रत्यभाषन्त गृध्रगोमायुवायसाः ।	070a  
क्रव्यादाः प्राणदन्घोराः शिवाश्चाशिवनिस्वनाः ॥	070c  
वाताश्च प्रववुश्चापि दिग्दाहश्चाभवत्तदा ।	071a  
ततस्तु भीतवद्राजा धृतराष्ट्रोऽब्रवीदिदम् ॥	071c  
समानीय बहून्विप्रान्भीष्मं विदुरमेव च ।	072a  
अन्यांश्च सुहृदो राजन्कुरून्सर्वांस्तथैव च ॥	072c  
युधिष्ठिरो राजपुत्रो ज्येष्ठो नः कुलवर्धनः ।	073a  
प्राप्तः स्वगुणतो राज्यं न तस्मिन्वाच्यमस्ति नः ॥	073c  
अयं त्वनन्तरस्तस्मादपि राजा भविष्यति ।	074a  
एतद्विब्रूत मे तथ्यं यदत्र भविता ध्रुवम् ॥	074c  
\'अस्मिञ्जाते निमित्तानि शंसन्ती हाशिवं महत् ।	075a  
अतो ब्रवीमि विदुर द्रुतं मां भयमाविशत् ॥\'	075c  
वाक्यस्यैतस्य निधेन दिक्षु सर्वासु भारत ।	076a  
क्रव्यादाः प्राणदन्घोराः शिवाश्चाशिवनिस्वनाः ॥	076c  
लक्षयित्वा निमित्तानि तानि घोराणि सर्वशः ।	077a  
तेऽब्रुवन्ब्राह्मणा राजन्विदुरश्च महामतिः ॥	077c  
यथेमानि निमित्तानि घोराणि मनुजाधिप ।	078a  
उत्थितानि सुते जाते ज्येष्ठे ते पुरुषर्षभ ॥	078c  
व्यक्तं कुलान्तकरणो भवितैष सुतस्तव ।	079a  
तस्य शान्तिः परित्यागे गुप्तावपनयो महान् ॥	079c  
\'एष दुर्योधनो राजा मधुपिङ्गललोचनः ।	080a  
न केवलं कुलस्यान्तं क्षत्रियान्तं करिष्यति ॥\'	080c  
शतमेकोनमप्यस्तु पुत्राणां ते महीपते ।	081a  
त्यजैनमेकं शान्तिं चेत्कुलस्येच्छसि भारत ॥	081c  
एकेन कुरु वै क्षेमं कुलस्य जगतस्तथा ।	082a  
त्यजेदेकं कुलस्यार्थे ग्रामस्यार्थे कुलं त्यजेत् ॥	082c  
ग्रामं जनपदस्यार्थे आत्मार्थे पृथिवीं त्यजेत् ।	083a  
स तथा विदुरेणोक्तस्तैश्च सर्वैर्द्विजोत्तमैः ॥	083c  
न चकार तथा राजा पुत्रस्नेहसमन्वितः ।	084a  
ततः पुत्रशतं पूर्ण धृतराष्ट्रस्य पार्थिव ॥	084c  
अह्नांशतेन सञ्जज्ञे कन्या चैका शताधिका ।	085a  
गान्धार्यां क्लिश्यमानायामुदरेण विवर्धता ॥	085c  
\'वैश्या सा त्वम्बिकापुत्रं कन्या परिचचार ह ।	086a  
तया समभवद्राजा धृतराष्ट्रो यदृच्छया ॥\'	086c  
तस्मिन्संवत्सरे राजन्धृतराष्ट्रान्महायशाः ।	087a  
जज्ञे धीमांस्ततस्तस्यां युयुत्सुः करमो नृप ।	087c  
एवं पुत्रशतं जज्ञे धृतराष्ट्रस्य धीमतः ॥	087e  
महारथानां वीराणां कन्या चैका शताधिका ।	088a  
युयुत्सुश्च महातेजा वैश्यापुत्रः प्रतापवान् ॥ ॥	088c  

इति श्रीमन्महाभारते आदिपर्वणि सम्भवपर्वणि एकोनत्रिंशदधिकशततमोऽध्यायः ॥ 129 ॥

1-129-21 ऐन्द्रे ज्येष्ठानक्षत्रे । अष्टमे अभिजितेऽभिजिति त्रिंशन्मुहूर्तस्याह्नोऽष्टमे मुहूर्ते । दिवा शुक्लपक्षे । मध्यगते तुलायनगते । तिथौ पूर्णे पूर्णायां पञ्चम्याम् । अयं योगः प्रायेणाश्विनशुक्लपञ्चम्याम् ॥ 1-129-28 लोहाष्ठीला लोहपिण्डिका ॥ 1-129-62 वज्रवद्वज्रिचोदितः वज्रिचोदितवज्रवदित्यर्थः ॥ 1-129-64 विनादितं नादं । विनन्दं कुर्वाणम् ॥ 1-129-69 रुराव च ननाद च व्यक्तमव्यक्तं च शब्दं खरसदृशमेवाकरोत् ॥ 1-129-87 करण इव करणः क्षत्रियाद्वैश्यायां जातत्वान्न तु वैश्याच्छूद्रायाम् ॥ एकोनत्रिंशदधिकशततमोऽध्यायः ॥ 129 ॥
