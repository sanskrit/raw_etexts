अध्यायः 080
॥ उत्तरयायातारभ्यः ॥	
ययातेः स्वर्गगमनम् ॥ 1 ॥
वैशम्पायन उवाच ।	001  
एवं स नाहुषो राजा ययातिः पुत्रमीप्सितम् ।	001a  
राज्येऽभिषिच्य मुदितो वानप्रस्थोऽभवन्मुनिः ॥	001c  
उषित्वा च वने वासं ब्राह्मणैः संशितव्रतः ।	002a  
फलमूलाशनो दान्तस्ततः स्वर्गमितो गतः ॥	002c  
स गतः स्वर्निवासं तं निवसन्मुदितः सुखी ।	003a  
कालेन नातिमहता पुनः शक्रेण पातितः ॥	003c  
\'साधुभिः सङ्गतिं लब्ध्वा पुनः स्वर्गमुपेयिवान् ।	004a  
जनमेजय उवाच ।	004  
स्वर्गतश्च पुनर्ब्रह्मन्निवसन्देववेश्मनि ।	004c  
कालेन नातिमहता कथं शक्रेण पातितः\' ॥	004e  
निपतन्प्रच्युतः स्वर्गादप्राप्तो मेदिनीतलम् ।	005a  
स्थित आसीदन्तरिक्षे स तदेति श्रुतं मया ॥	005c  
तत एव पुनश्चापि गतः स्वर्गमिति श्रुतम् ।	006a  
राज्ञा वसुमता सार्धमष्टकेन च वीर्यवान् ॥	006c  
प्रतर्दनेन शिबिना समेत्य किल संसदि ।	007a  
कर्मणा केन स दिवं पुनः प्राप्तो महीपतिः ॥	007c  
सर्वमेतदशेषेण श्रोतुमिच्छामि तत्त्वतः ।	008a  
कथ्यमानं त्वया विप्र विप्रर्षिगणसन्निधौ ॥	008c  
देवराजसमो ह्यासीद्ययातिः पृथिवीपतिः ।	009a  
वर्धनः कुरुवंशस्य विभावसुसमद्युतिः ॥	009c  
तस्य विस्तीर्णयशसः सत्यकीर्तेर्महात्मनः ।	010a  
चरितं श्रोतुमिच्छामि दिवि चेह च सर्वशः ॥	010c  
वैशम्पायन उवाच ।	011  
हन्त ते कथयिष्यामि ययातेरुत्तरां कथाम् ।	011a  
दिवि चेह च पुण्यार्थां सर्वपापप्रणाशिनीम् ॥	011c  
ययातिर्नाहुषो राजा पूरुं पुत्रं कनीयसम् ।	012a  
राज्येऽभिषिच्य मुदितः प्रावव्राज वनं तदा ॥	012c  
अन्त्युषे स विनिक्षिप्य पुत्रान्यदुपुरोगमान् ।	013a  
फलमूलाशनो राजा वने सन्न्यवसच्चिरम् ॥	013c  
शंसितात्मा जितक्रोधस्तर्पयन्पितृदेवताः ।	014a  
अग्नींश्च विधिवज्जुह्वन्वानप्रस्थविधानतः ॥	014c  
अथितीन्पूजयामास वन्येन हविषा विभुः ।	015a  
शिलोञ्छवृत्तिमास्थाय शेषान्नकृतभोजनः ॥	015c  
पूर्णं वर्षसहस्रं च एवंवृत्तिरभून्नृपः ।	016a  
अब्भक्षः शरदस्त्रिंशदासीन्नियतवाङ्मनाः ॥	016c  
ततश्च वायुभक्षोऽभूत्संवत्सरमतन्द्रितः ।	017a  
तथा पञ्चाग्निमध्ये च तपस्तेपे स वत्सरम् ॥	017c  
एकपादः स्तितश्चासीत्षण्मासाननिलाशनः ।	018a  
पुण्यकीर्तिस्ततः स्वर्गे जगामावृत्य रोदसी ॥		018c  

इति श्रीमन्महाभारते आदिपर्वणि सम्भवपर्वणि अशीतितमोऽध्यायः ॥ 80 ॥
1-80-13 अन्त्येषु म्लेच्छेषु ॥ 1-80-17 पञ्चाग्नयश्चत्वारोऽग्नयः पञ्चमः सूर्यः ॥ 1-80-18 आवृत्य व्याप्य । रोदसी द्यावाभूमी । पृथिव्यामिव स्वर्गेपि मुख्योऽभूदित्यर्थः ॥ अशीतितमोऽध्यायः ॥ 80 ॥
