अध्यायः 007

*क्रोधेनाग्निकृत आत्मोपसंहारः ॥ 1 ॥ ब्रह्मोक्तसान्त्ववचनेनाग्नेः सन्तोषः ॥ 2 ॥
सौतिरुवाच ।
शप्तस्तु भृगुणा वह्निः क्रुद्धो वाक्यमथाब्रवीत् ।	001a  
किमिदं साहसं ब्रह्मन्कृतवानसि मां प्रति ॥	001b  
धर्मे प्रयतमानस्य सत्यं च वदतः समम् ।	002a  
पृष्टो यदब्रवं सत्यं व्यभिचारोऽत्र को मम ॥	002b  
पृष्टो हि साक्षी यः साक्ष्यं जानानोऽप्यन्यथा वदेत् ।	003a  
स पूर्वानात्मनः सप्त कुले हन्यात्तथाऽपरान् ॥	003b  
यश्च कार्यार्थतत्त्वज्ञो जानानोऽपि न भाषते ।	004a  
सोऽपि तेनैव पापेन लिप्यते नात्र संशयः ॥	004b  
शक्तोऽहमपि शप्तुं त्वां मान्यास्तु ब्राह्मणा मम ।	005a  
जानतोऽपि च ते ब्रह्मन्कथयिष्ये निबोध तत् ॥	005b  
योगेन बहुधाऽऽत्मानं कृत्वा तिष्ठामि मूर्तिषु ।	006a  
अग्निहोत्रेषु सत्रेषु क्रियासु च मखेषु च ॥	006b  
वेदोक्तेन विधानेन मयि यद्धूयते हविः ।	007a  
देवताः पितरश्चैव तेन तृप्ता भवन्ति वै ॥	007b  
आपो देवगणाः सर्वे आपः पितृगणास्तथा ।	008a  
दर्शश्च पौर्णमासश्च देवानां पितृभिः सह ॥	008b  
देवताः पितरस्तस्मात्पितरश्चापि देवताः ।	009a  
एकीभूताश्च दृश्यन्ते पृथक्त्वेन च पर्वसु ॥	009b  
देवताः पितरश्चैव भुञ्जते मयि यद्भुतम् ।	010a  
देवतानां पितॄणां च मुखमेतदहं स्मृतम् ॥	010b  
अमावास्यां हि पितरः पौर्णमास्यां हि देवताः ।	011a  
मन्मुखेनैव हूयन्ते भुञ्जते च हुतं हविः ॥	011b  
सर्वभक्षः कथं त्वेषां भविष्यामि मुखं त्वहम् ।	012a  
सौतिरुवाच ।	012  
चिन्तयित्वा ततो वह्निश्चक्रे संहारमात्मनः ॥	012b  
द्विजानामग्निहोत्रेषु यज्ञसत्रक्रियासु च ।	013a  
निरोङ्कारवषट्काराः स्वधास्वाहाविवर्जिताः ॥	013b  
विनाऽग्निना प्रजाः सर्वास्तत आसन्सुदुःखिताः ।	014a  
अथर्षयः समुद्विग्ना देवान् गत्वाब्रुवन्वचः ॥	014b  
अग्निनाशात्क्रियाभ्रांशाद्धान्ता लोकास्त्रयोऽनघाः ।	015a  
विधध्वमत्र यत्कार्यं न स्यात्कालात्ययो यथा ॥	015b  
अथर्षयश्च देवाश्च ब्रह्माणमुपगम्य तु ।	016a  
अग्नेरावेदयञ्शापं क्रियासंहारमेव च ॥	016b  
भृगुणा वै महाभाग शप्तोऽग्निः कारणान्तरे ।	017a  
कथं देवमुखो भूत्वा यज्ञभागाग्रभुक् तथा ॥	017b  
हुतभुक्सर्वलोकेषु सर्वभक्षत्वमेष्यति ।	018a  
सौतिरुवाच ।	018  
श्रुत्वा तु तद्वचस्तेषामग्निमाहूय विश्वकृत् ॥	018b  
उवाच वचनं श्लक्ष्णं भूतभावनमव्ययम् ।	019a  
लोकानामिह सर्वेषां त्वं कर्ता चान्त एव च ॥	019b  
त्वं धारयसि लोकांस्त्रीन्क्रियाणां च प्रवर्तकः ।	020a  
स तथा कुरु लोकेश नोच्छिद्येरन्यथा क्रियाः ॥	020b  
कस्मादेवं विमूढस्त्वमीश्वरः सन् हुताशन ।	021a  
त्वं पवित्रं सदा लोके सर्वभूतगतिश्च ह ॥	021b  
न त्वं सर्वशरीरेण सर्वभक्षत्वमेष्यसि ।	022a  
अपाने ह्यर्चिषो यास्ते सर्वं भक्ष्यन्ति ताः शिखिन् ॥	022b  
क्रव्यादा च तनुर्या ते सा सर्वं भक्षयिष्यति ।	023a  
यथा सूर्यांशुभिः स्पृष्टं सर्वं शुचि विभाव्यते ॥	023b  
तथा त्वदर्चिर्निर्दग्धं सर्वं शुचि भविष्यति ।	024a  
त्वमग्ने परमं तेजः स्वप्रभावाद्विनिर्गतम् ॥	024b  
स्वतेजसैव तं शापं कुरु सत्यमृषेर्विभो ।	025a  
देवानां चात्मनो भागं गृहाण त्वं मुखे हुतम् ॥	025b  
सौतिरुवाच ।	026  
एवमस्त्विति तं वह्निः प्रत्युवाच पितामहम् ।	026a  
जगाम शासनं कर्तुं देवस्य परमेष्ठिनः ॥	026b  
देवर्षयश्च मुदितास्ततो जग्मुर्यथागतम् ।	027a  
ऋषयश्च यथा पूर्वं क्रियाः सर्वाः प्रचक्रिरे ॥	027b  
दिवि देवा मुमुदिरे भूतसङ्घाश्च लौकिकाः ।	028a  
अग्निश्च परमां प्रीतिमवाप हतकल्मषः ॥	028b  
एवं स भगवाञ्छापं लेभेऽग्निर्भृगुतः पुरा ।	029a  
एवमेष पुरा वृत्त हतिहासोऽग्निशापजः ।	029b  
पुलोम्नश्च विनाशोऽयं च्यवनस्य च सम्भवः ॥ ॥	029c  

इति श्रीमन्महाभारते आदिपर्वणि पौलोमपर्वणि सप्तमोऽध्यायः ॥ 7 ॥

*1-7-2 समं पक्षपातहीनां । व्यभिचारः अपराधः ॥ 2 ॥ 1-7-8 आपः सोमाज्य प्रभृतयोग्नौ हूयमाना देवपितृरूपाः । अग्नौ हुता आप एव देवताशरीररूपेण परिणमन्त इत्यर्थः ॥ 1-7-9 देवादिभावस्यापि कर्मप्राप्यत्वाद्देवानां पितॄणां च मिथो भेदो नास्त्येव तुल्यहेतुकत्वादित्याह देवता इति ॥ 1-7-11 अमावास्यां अमावास्यायां । हूयन्ते इज्यन्ते ॥ 1-7-12 संहारं तिरोभावं ॥ 1-7-22 भक्ष्यन्ति भक्षयिष्यन्ति ॥ 1-7-23 क्रव्यादा मांसभक्षिणी ॥ 1-7-24 स्वप्रभावात् अग्निप्रेरणया । तस्य वागधिष्ठातृत्वात्तत्प्रेरणयैव विनिर्गतं शापं ॥ 24 ॥ सप्तमोऽध्यायः ॥ 7 ॥
