अध्यायः 140

कृपद्रोणाश्वत्थामाचार्याणामुत्पत्तिः ॥ 1 ॥ द्रोणाचार्यस्य परशुरामादस्त्रलाभः ॥ 2 ॥
जनमेजय उवाच ।	001  
कृपस्यापि मम ब्रह्मन्सम्भवं वक्तुमर्हसि ।	001a  
शरस्तम्बात्कथं जज्ञे कथं वाऽस्त्राण्यवाप्तवान् ॥	001c  
वैशम्पायन उवाच ।	002  
महर्षेर्गौतमस्यासीच्छरद्वान्नाम गौतमः ।	002a  
पुत्रः किल महाराज जातः सहशरैर्विभो ॥	002c  
न तस्य वेदाध्ययने तथा बुद्धिरजायत ।	003a  
यथास्य बुद्धिरभवद्धनुर्वेदे परन्तप ॥	003c  
अधिजग्मुर्यथा वेदास्तपसा ब्रह्मचारिणः ।	004a  
तथा स तपसोपेतः सर्वाण्यस्त्राण्यवाप ह ॥	004c  
धनुर्वेदपरत्वाच्च तपसा विपुलेन च ।	005a  
भृशं सन्तापयामास देवराजं स गौतमः ॥	005c  
ततो जालवतीं नाम देवकन्यां सुरेश्वरः ।	006a  
प्राहिणोत्तपसो विघ्नं कुरु तस्येति कौरव ॥	006c  
सा हि गत्वाऽऽश्रमं तस्य रमणीयं शरद्वतः ।	007a  
धनुर्बाणधरं बाला लोभयामास गौतमम् ॥	007c  
तामेकवसनां दृष्ट्वा गौतमोऽप्सरसं वने ।	008a  
लोकेऽप्रतिमसंस्थानां प्रोत्फुल्लनयनोऽभवत् ॥	008c  
धनुश्च हि शरास्तस्य कराभ्यामपतन्भुवि ।	009a  
वेपथुश्चास्य सहसा शरीरे समजायत ॥	009c  
स तु ज्ञानगरीयस्त्वात्तपसश्च समर्थनात् ।	010a  
अवतस्थे महाप्राज्ञो धैर्येण परमेण ह ॥	010c  
यस्तस्य सहसा राजन्विकारः समदृश्यत ।	011a  
तेन सुस्राव रेतोऽस्य स च तन्नान्वबुध्यत ॥	011c  
धनुश्च सशरं त्यक्त्वा तथा कृष्णाजिनानि च ।	012a  
स विहायाश्रमं तं च तां चैवाप्सरसं मुनिः ॥	012c  
जगाम रेतस्तत्तस्य शरस्तम्बे पपात च ।	013a  
शरस्तम्बे च पतितं द्विधा तदभवन्नृप ॥	013c  
तस्याथ मिथुं जज्ञे गौतमस्य शरद्वतः ।	014a  
\'महर्षेर्गौतमस्यास्य ह्याश्रमस्य समीपतः ॥\'	014c  
मृगयां चरतो राज्ञः शान्तनोस्तु यदृच्छया ॥	014e  
कश्चित्सेनाचरोऽरण्ये मिथुनं तदपश्यत ।	015a  
धनुश्च सशरं दृष्ट्वा तथा कृष्णाजिनानि च ॥	015c  
ज्ञात्वा द्विजस्य चापत्ये धनुर्वेदान्तगस्य ह ।	016a  
स राज्ञे दर्शयामास मिथुनं सशरं धनुः ॥	016c  
स तदादाय मिथुनं राजा च कृपयान्वितः ।	017a  
आजगाम गृहानेव मम पुत्राविति ब्रुवन् ॥	017c  
ततः संवर्धयामास संस्कारैश्चाप्ययोजयत् ।	018a  
प्रातिपेयो नरश्रेष्ठो मिथुनं गौतमस्य तत् ॥	018c  
कृपया यन्मया बालाविमौ संवर्धिताविति ।	019a  
तस्मात्तयोर्नाम चक्रे तदेव स महीपतिः ।	019c  
\'तस्मात्कृप इति ख्यातः कृपी कन्या च साऽभवत् ॥\'	019e  
पितापि गौतमस्तत्र तपसा तावविन्दत ।	020a  
आगत्य तस्मै गोत्रादि सर्वमाख्यातवांस्तदा ॥	020c  
\'कृपोऽपि च तदा राजन्धनुर्वेदपरोऽभवत् ।\'	021a  
चतुर्विधं धनुर्वेदं शास्त्राणि विविधानि च ॥	021c  
निशिलेनास्य तत्सर्वं गुह्यमाख्यातवान्पिता ।	022a  
सोऽचिरेणैव कालेन परमाचार्यतां गतः ॥	022c  
कृपमाहूय गाङ्गेयस्तव शिष्या इति ब्रुवन् ।	023a  
पौत्रान्परिसमाधाय कृपमाराधयत्तदा ॥	023c  
ततोऽधिजग्मुः सर्वे ते धनुर्वेदं महारथाः ।	024a  
धृतराष्ट्रात्मजाश्चैव पाण्डवाः सह यादवैः ॥	024c  
वृष्णयश्च नृपाश्चान्ये नानादेशसमागताः ।	025a  
\'कृपमाचार्यमासाद्य परमास्त्रज्ञतां गतः ।\'	025c  
वैशम्पायन उवाच ।	025  
विशेषार्थी ततो भीष्मः पौत्राणां विनयेप्सया ॥	025e  
इष्वस्त्रज्ञान्पर्यपृच्छदाचार्यान्वीर्यसम्मतान् ।	026a  
नाल्पधीर्नामहाभागस्तथा नानस्त्रकोविदः ॥	026c  
नादेवसत्वो विनयेत्कुरूनस्त्रे महावलान् ।	027a  
इति सञ्चिन्त्य गाङ्गेयस्तदा भरतसत्तमः ॥	027c  
द्रोणाय वेदविदुषे भारद्वाजाय धमते ।	028a  
पाण्डवान्कौरवांश्चैव ददौ शिष्यान्नरर्षभ ॥	028c  
शास्त्रतः पूजितश्चैव सम्यक्तेन महात्मना ।	029a  
स भीष्मेण महाभागस्तुष्टोऽस्त्रविदुषां वरः ॥	029c  
प्रतिजग्राह तान्सर्वाञ्शिष्यत्वेन महायशाः ।	030a  
शिक्षयामास च द्रोणो धनुर्वेदमशेषतः ॥	030c  
तेऽचिरेणैव कालेन सर्वशस्त्रविशारदाः ।	031a  
बभूवुः कौरवा राजन्पाण्डवाश्चामितौजसः ॥	031c  
जनमेजय उवाच ।	032  
कथं समभवद्द्रोणः कथं चास्त्राण्यवाप्तवान् ।	032a  
कथं चागात्कुरून्ब्रह्मन्कस्य पुत्रः स वीर्यवान् ॥	032c  
कथं चास्य सुतो जातः सोश्वत्थामाऽस्त्रवित्तमः ।	033a  
एतदिच्छाम्यहं श्रोतुं विस्तरेण प्रकीर्तय ॥	033c  
वैशम्पायन उवाच ।	034  
गङ्गाद्वारं प्रति महान्बभूव भगवानृषिः ।	034a  
भरद्वाज इति ख्यातः सततं संशितव्रतः ॥	034c  
सोऽभिषेक्तुं गतो गङ्गां पूर्वमेवागतां सतीम् ।	035a  
महर्षिभिर्भरद्वाजो हविर्धाने चरन्पुरा ॥	035c  
ददर्शाप्सरसं साक्षाद्धृताचीमाप्लुतामृषिः ।	036a  
रूपयौवनसम्पन्नां मददृप्तां मदालसाम् ॥	036c  
तस्या वायुर्नदीतीर वसनं पर्यवर्तत ।	037a  
व्यपकृष्टाम्बरां दृष्ट्वा तामृषिश्चकमे ततः ॥	037c  
तत्र संसक्तमनसो भरद्वाजस्य धीमतः ।	038a  
हृष्टस्य रेतश्चस्कन्द तदृषिर्द्रोण आदधे ॥	038c  
ततः समभवद्द्रोणः कलशे तस्य धीमतः ।	039a  
अध्यगीष्ट स वेदांश्च वेदाङ्गानि च सर्वशः ॥	039c  
अग्नेरस्त्रमुपादाय यदृषिर्वेद काश्यपः ।	040a  
अध्यगच्छद्भरद्वाजस्तदस्त्रं देवकार्यतः ॥	040c  
अग्निवेश्यं महाभागं भरद्वाजः प्रतापवान् ।	041a  
प्रत्यपादयदाग्नेयमस्त्रमस्त्रविदां वरः ॥	041c  
\'कनिष्ठजातं स मुनिर्भ्राता भ्रातरमन्तिके ।	042a  
अग्निवेश्यस्तथा द्रोणं तदा भरतसत्तम ।\'	042c  
भारद्वाजं तदाग्नेयं महास्त्रं प्रत्यपादयत् ॥	042e  
भरद्वाजसखा चासीत्पृषतो नाम पार्थिवः ।	043a  
तस्यापि द्रुपदो नाम तथा समभवत्सुतः ॥	043c  
स नित्यमाश्रमं गत्वा द्रोणेन सह पार्थिवः ।	044a  
चिक्रीडाध्ययनं चैव चकार क्षत्रियर्षभः ॥	044c  
ततो व्यतीते पृषते स राजा द्रुपदोऽभवत् ।	045a  
पञ्चालेषु महाबाहुरुत्तरेषु नरेश्वरः ॥	045c  
भरद्वाजोऽपि भगवानारुरोह दिवं तदा ।	046a  
तत्रैव च वसन्द्रोणस्तपस्तेपे महातपाः ॥	046c  
वेदवेदाङ्गविद्वान्स तपसा दग्धकिल्बिषः ।	047a  
ततः पितृनियुक्तात्मा पुत्रलोभान्महायशाः ॥	047c  
शारद्वतीं ततो भार्यां कृपीं द्रोणोऽन्वविन्दत ।	048a  
अग्निहोत्रे च धर्मे च दमे च सतत रताम् ॥	048c  
अलभद्गौतमी पुत्रमश्वत्थामानमेव च ।	049a  
स जातमात्रो व्यनदद्यथैवोच्चैःश्रवा हयः ॥	049c  
तच्छ्रुत्वान्तर्हितं भूतमन्तरिक्षस्थमब्रवीत् ।	050a  
अश्वस्येवास्य यत्स्थाम नदतः प्रदिशो गतम् ॥	050c  
अश्वत्थामैव बालोऽयं तस्मान्नाम्ना भविष्यति ।	051a  
सुतेन तेन सुप्रीतो भारद्वाजस्ततोऽभवत् ॥	051c  
तत्रैव च वसन्धीमान्धनुर्वेदपरोऽभवत् ।	052a  
स शुश्राव महात्मानं जामदग्न्यं परन्तपम् ॥	052c  
सर्वज्ञानविदं विप्रं सर्वशस्त्रभृतां वरम् ।	053a  
ब्राह्मणेभ्यस्तदा राजन्दित्सन्तं वसु सर्वशः ॥	053c  
स रामस्य धनुर्वेदं दिव्यान्यस्त्राणि चैव ह ।	054a  
श्रुत्वा तेषु मनश्चक्रे नीतिशास्त्रे तथैव च ॥	054c  
ततः स व्रतिभिः शिष्यैस्तपोयुक्तैर्महातपाः ।	055a  
वृतः प्रायान्महावाहुर्महेन्द्रं पर्वतोत्तमम् ॥	055c  
ततो महेन्द्रमासाद्य भारद्वाजो महातपाः ।	056a  
क्षत्रघ्नं तममित्रघ्नमपश्यद्भृगुनन्दनम् ॥	056c  
ततो द्रोणो वृतः शिष्यैरुपगम्य भृगूद्वहम् ।	057a  
आचख्यावात्मनो नाम जन्म चाङ्गिरसः कुले ॥	057c  
निवेद्य शिरसा भूमौ पादौ चैवाभ्यवादयत् ।	058a  
ततस्तं सर्वमुत्सृज्य वनं जिगमिषुं तदा ॥	058c  
जामदग्न्यं महात्मानं भारद्वाजोऽब्रवीदिदम् ।	059a  
भरद्वाजात्समुत्पन्नं तथा त्वं मामयोनिजम् ॥	059c  
आगतं वित्तकामं मां विद्धि द्रोणं द्विजोत्तम ।	060a  
तमब्रवीन्महात्मा स सर्वक्षत्रियमर्दनः ॥	060c  
स्वागतं ते द्विजश्रेष्ठ यदिच्छसि वदस्व मे ।	061a  
एवमुक्तस्तु रामेण भारद्वाजोऽब्रवीद्वचः ॥	061c  
रामं प्रहरतां श्रेष्ठं दित्सन्तं विविधं वसु ।	062a  
अहं धनमनन्तं हि प्रार्थये विपुलव्रत ॥	062c  
राम उवाच ।	063  
हिरण्यं मम यच्चान्यद्वसु किञ्चिदिह स्थितम् ।	063a  
ब्राह्मणेभ्यो मया दत्तं सर्वमेतत्तपोधन ॥	063c  
तथैवेयं धरा देवी सागरान्ता सपत्तना ।	064a  
कश्यपाय मया दत्ता कृत्स्ना नगरमालिनी ॥	064c  
शरीरमात्रमेवाद्य ममेदमवशेषितम् ।	065a  
अस्त्राणि च महार्हाणि शस्त्राणि विविधानि च ॥	065c  
अस्त्राणि वा शरीरं वा ब्रह्मञ्शस्त्राणि वा पुनः ।	066a  
वृणीष्व किं प्रयच्छामि तुभ्यं द्रोण वदाशु तत् ॥	066c  
द्रोण उवाच ।	067  
अस्त्राणि मे समग्राणि ससंहाराणि भार्गव ।	067a  
स प्रयोगरहस्यानि दातुमर्हस्यशेषतः ॥	067c  
\'एतद्वसु वसूनां हि सर्वेषां विप्रसत्तम ।\'	068a  
तथेत्युक्त्वा ततस्तस्मै प्रादादस्त्राणि भार्गवः ।	068c  
सरहस्यव्रतं चैव धनुर्वेदमशेषतः ॥	068e  
प्रतिगृह्य तु तत्सर्वं कृतास्त्रे द्विजसत्तमः ।	069a  
प्रियं सखायं सुप्रीतो जगाम द्रुपदं प्रति ॥ ॥	069c  

इति श्रीमन्महाभारते आदिपर्वणि सम्भवपर्वणि चत्वारिंशदधिकशततमोऽध्यायः ॥ 140 ॥

1-140-2 गौतमो गौत्रतः ॥ 1-140-10 समर्थनात्सामर्थ्यात् ॥ 1-140-18 प्रातिपेयः प्रतीपपुत्रः ॥ 1-140-19 संवर्धिताविति आलोच्येति शेषः ॥ 1-140-25 विनयेप्सया शिक्षेच्छया ॥ 1-140-27 अदेवसत्वः नास्ति देवस्येव सत्वं सामर्थ्यं यस्य सः ॥ 1-140-38 द्रोणे द्रोणकलशाख्ये यज्ञियपात्रविशेषे ॥ 1-140-50 स्थामशब्दः सकारस्य तत्कारादेशेऽश्वत्थामेति ॥ चत्वारिंशदधिकशततमोऽध्यायः ॥ 140 ॥
