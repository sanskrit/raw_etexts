अध्यायः 066

(अथ सम्भवपर्व ॥ 7 ॥)

अदित्यादिदक्षकन्यावंशकथनम् ॥ 1 ॥
वैशम्पायन उवाच ।	001  
अथ नारायणेनेन्द्रश्चकार सह संविदम् ।	001a  
अवतर्तुं महीं स्वर्गादंशतः सहितः सुरैः ॥	001c  
आदिश्य च स्वयं शक्रः सर्वानेव दिवौकसः ।	002a  
निर्जगाम पुनस्तस्मात्क्षयान्नारायणस्य ह ॥	002c  
तेऽमरारिविनाशाय सर्वलोकहिताय च ।	003a  
अवतेरुः क्रमेणैव महीं स्वर्गाद्दिवौकसः ॥	003c  
ततो ब्रह्मर्षिवंशेषु पार्थिवर्षिकुलेषु च ।	004a  
जज्ञिरे राजशार्दूल यथाकामं दिवौकसः ॥	004c  
दानवान्राक्षसांश्चैव गन्धर्वान्पन्नगांस्तथा ।	005a  
पुरुषादानि चान्यानि जघ्नुः सत्वान्यनेकशः ॥	005c  
दानवा राक्षसाश्चैव गन्धर्वाः पन्नगास्तथा ।	006a  
न तान्बलस्थान्बाल्येऽपि जघ्नुर्भरतसत्तम ॥	006c  
जनमेजय उवाच ।	007  
देवदानवसङ्घानां गन्धर्वाप्सरसां तथा ।	007a  
मानवानां च सर्वेषां तथा वै यक्षरक्षसाम् ॥	007c  
श्रोतुमिच्छामि तत्त्वेन सम्भवं कृत्स्नमादितः ।	008a  
प्राणिनां चैव सर्वेषां सम्भवं वक्तुमर्हसि ॥	008c  
वैशम्पायन उवाच ।	009  
हन्त ते कथयिष्यामि नमस्कृत्य स्वयम्भुवे ।	009a  
सुरादीनामहं सम्यग्लोकानां प्रभवाप्ययम् ॥	009c  
ब्रह्मणो मानसाः पुत्रा विदिताः षण्महर्षयः ।	010a  
मरीचिरत्र्यह्गिरसौ पुलस्त्यः पुलहः क्रतुः ॥	010c  
मरीचेः कश्यपः पुत्रः कश्यपात्तु इमाः प्रजाः ।	011a  
प्रजज्ञिरे महाभागा दक्षकन्यास्त्रयोदश ॥	011c  
अदितिर्दितिर्दनुः काला दनायुः सिंहिका तथा ।	012a  
क्रोधा प्राधा च विश्वा च विनता कपिला मुनिः ॥	012c  
कद्रूश्च मनुजव्याघ्र दक्षकन्यैव भारत ।	013a  
एतासां वीर्यसम्पन्नं पुत्रपौत्रमनन्तकम् ॥	013c  
अदित्यां द्वादशादित्याः सम्भूता भुवनेश्वराः ।	014a  
ये राजन्नामतस्तांस्ते कीर्तयिष्यामि भारत ॥	014c  
धाता मित्रोऽर्यमा शक्रो वरुणस्त्वंश एव च ।	015a  
भगो विवस्वान्पूषा च सविता दशमस्तथा ॥	015c  
एकादशस्तथा त्वष्टा द्वादशो विष्णुरुच्यते ।	016a  
जघन्यजस्तु सर्वेषामादित्यानां गुणाधिकः ॥	016c  
एक एव दितेः पुत्रो हिरण्यकशिपुः स्मृतः ।	017a  
नाम्ना ख्यातास्तु तस्येमे पञ्च पुत्रा महात्मनः ॥	017c  
प्रह्लादः पूर्वजस्तेषां संह्लादस्तदनन्तरम् ।	018a  
अनुह्लादस्तृतीयोऽभूत्तस्माच्च शिबिबाष्कलौ ॥	018c  
प्रह्लादस्य त्रयः पुत्राः ख्याताः सर्वत्र भारत ।	019a  
विरोचनश्च कुम्भश्च निकुम्भश्चेति भारत ॥	019c  
विरोचनस्य पुत्रोऽभूद्बलिरेकः प्रतापवान् ।	020a  
बलेश्च प्रथितः पुत्रो बाणो नाम महासुरः ॥	020c  
रुद्रस्यानुचरः श्रीमान्महाकालेति यं विदुः ।	021a  
चत्वारिंशद्दनोः पुत्राः ख्याताः सर्वत्र भारत ॥	021c  
तेषां प्रथमजो राजा विप्रचित्तिर्महायशाः ।	022a  
शम्बरो नमुचिश्चैव पुलोमा चेति विश्रुतः ॥	022c  
असिलोमा च केशी च दुर्जयश्चैव दानवः ।	023a  
अयःशिरा अश्वशिरा अश्वशह्कुश्च वीर्यवान् ॥	023c  
तथा गगनमूर्धा च वेगवान्केतुमांश्च सः ।	024a  
स्वर्भानुरश्वोऽश्वपतिर्वृषपर्वाऽजकस्तथा ॥	024c  
अश्वग्रीवश्च सूक्ष्मश्च तुहुण्डश्च महाबलः ।	025a  
इषुपादेकचक्रश्च विरूपाक्षहराहरौ ॥	025c  
निचन्द्रश्च निकुम्भश्च कुपटः कपटस्तथा ।	026a  
शरभः शलभश्चैव सूर्याचन्द्रमसौ तथा ।	026c  
एते ख्याता दनोर्वंशे दानवाः परिकीर्तिताः ॥	026e  
अन्यौ तु खलु देवानां सूर्याचन्द्रमसौ स्मृतौ ।	027a  
अन्यौ दानवमुख्यानां सूर्याचन्द्रमसौ तथा ॥	027c  
इमे च वंशाः प्रथिताः सत्ववन्तो महाबलाः ।	028a  
दनुपुत्रा महाराज दश दानववंशजाः ॥	028c  
एकाक्षो मृतपो वीरः प्रलम्बनरकावपि ।	029a  
वातापिः शत्रुतपनः शठश्चैव महासुरः ॥	029c  
गविष्ठश्च वनायुश्च दीर्घजिह्वश्च दानवः ।	030a  
असङ्ख्येयाः स्मृतास्तेषां पुत्राः पौत्राश्च भारत ॥	030c  
सिंहिका सुषुवे पुत्रं राहुं चन्द्रार्कमर्दनम् ।	031a  
सुचन्द्रं चन्द्रहर्तारं तथा चन्द्रप्रमर्दनम् ॥	031c  
क्रूरस्वभावं क्रूरायाः पुत्रपौत्रमनन्तकम् ।	032a  
गणः क्रोधवशो नाम क्रूरकर्माऽरिमर्दनः ॥	032c  
दनायुषः पुनः पुत्राश्चत्वारोऽसुरपुङ्गवाः ।	033a  
विक्षरो बलवीरौ च वृत्रश्चैव महासुरः ॥	033c  
कालायाः प्रथिताः पुत्राः कालकल्पाः प्रहारिणः ।	034a  
प्रविख्याता महावीर्या दानवेषु परन्तपाः ॥	034c  
विनाशनश्च क्रोधश्च क्रोधहन्ता तथैव च ।	035a  
क्रोधशत्रुस्तथैवान्ये कालकेया इति श्रुताः ॥	035c  
असुराणामुपाध्यायः शक्रस्त्वषिसुतोऽभवत् ।	036a  
ख्याताश्चोशनसः पुत्राश्चत्वारोऽसुरयाजकाः ॥	036c  
त्वष्टा धरस्तथात्रिश्च द्वावन्यौ रौद्रकर्मिणौ ।	037a  
तेजसा सूर्यसङ्काशा ब्रह्मलोकपरायणाः ॥	037c  
इत्येष वंशप्रभवः कथितस्ते तरस्विनाम् ।	038a  
असुराणां सुराणां च पुराणे संश्रुतो मया ॥	038c  
एतेषां यदपत्यं तु न शक्यं तदशेषतः । 	039a  
प्रसङ्ख्यातुं महीपाल गुणभूतमनन्तकम् ॥	039c  
तार्क्ष्यश्चारिष्टनेमिश्च तथैव गरुडारुणौ ।	040a  
आरुणिर्वारुणिश्चैव वैनतेयाः प्रकीर्तिताः ॥	040c  
शेषोऽनन्तो वासुकिश्च तक्षकश्च भुजङ्गमः ।	041a  
कूर्मश्च कुलिकश्चैव काद्रवेयाः प्रकीर्तिताः ॥	041c  
भीमसेनोग्रसेनौ च सुपर्णो वरुणस्तथा ।	042a  
गोपतिर्धृतराष्ट्रश्च सूर्यवर्चाश्च सप्तमः ॥	042c  
सत्यवागर्कपर्णश्च प्रयुतश्चापि विश्रुतः ।	043a  
भीमश्चित्ररथश्चैव विख्यातः सर्वविद्वशी ॥	043c  
तथा शालिशिरा राजन्पर्जन्यश्च चतुर्दशः ।	044a  
कलिः पञ्चदशस्तेषां नारदश्चैव षोडशः ॥	044c  
इत्येते देवगन्धर्वा मौनेयाः परिकीर्तिताः ॥	044e  
अथ प्रभूतान्यन्यानि कीर्तयिष्यामि भारत ।	045a  
अनवद्यां मनुं वंशामसुरां मार्गणप्रियाम् ॥	045c  
अरूपां सुभगां भासीमिति प्राधा व्यजायत ।	046a  
सिद्धः पूर्णश्च बर्हिश्च पूर्णायुश्च महायशाः ॥	046e  
ब्रह्मचारी रतिगुणः सुपर्णश्चैव सप्तमः ।	047a  
विश्वावसुश्च भानुश्च सुचन्द्रो दशमस्तथा ॥	047c  
इत्येते देवगन्धर्वाः प्राधेयाः परिकीर्तिताः ।	048a  
इमं त्वप्सरसां वंशं विदितं पुण्यलक्षणम् ॥	048c  
अरिष्टाऽसूत सुभगा देवी देवर्षितः पुरा ।	049a  
अलम्बुषा मिश्रकेशी विद्युत्पर्णा तिलोत्तमा ॥	049c  
अरुणा रक्षिता चैव रम्बा तद्वन्मनोरमा ।	050a  
केशिनी च सुबाहुश्च सुरता सुरजा तथा ॥	050c  
सुप्रिया चातिबाहुश्च विख्यातौ च हाहा हूहूः ।	051a  
तुम्बुरुश्चेति चत्वारः स्मृता गन्धर्वसत्तमाः ॥	051c  
अमृतं ब्राह्मणा गावो गन्धर्वाप्सरसस्तथा ।	052a  
अपत्यं कपिलायास्तु पुराणे परिकीर्तितम् ॥	052c  
इति ते सर्वभूतानां सम्भवः कथितो मया ।	053a  
यथावत्सम्परिख्यातो गन्धर्वाप्सरसां तथा ॥	053c  
भुजङ्गानां सुपर्णानां रुद्राणां मरुतां तथा ।	054a  
गवां च ब्राह्मणानां च श्रीमतां पुण्यकर्मणाम् ॥	054c  
आयुष्यश्चैव पुण्यश्च धन्यः श्रुतिसुखावहः ।	055a  
श्रोतव्यश्चैव सततं श्राव्यश्चैवानसूयता ॥	055c  
इमं तु वंशं नियमेन यः पठे-न्महात्मनां ब्राह्मणदेवसन्निधौ ।	056a  
अपत्यलाभं लभते स पुष्कलंश्रियं यशः प्रेत्य च शोभनां गतिम् ॥ ॥	056c  

इति श्रीमन्महाभारते आदिपर्वणि सम्भवपर्वणि षट्षष्टितमोऽध्यायः ॥ 66 ॥

1-66-2 क्षयात् स्थानात् ॥ 1-66-16 जघन्यजः पश्चाज्जातः ॥ 1-66-32 क्रूरायाः क्रोधायाः ॥ 1-66-39 गुणभूतप्रधानरूपम् ॥ षट्षष्टितमोऽध्यायः ॥ 66 ॥
