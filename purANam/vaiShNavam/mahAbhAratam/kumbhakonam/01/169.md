अध्यायः 169

घटोत्कचोत्पत्तिः ॥ 1 ॥ स्मृतिमात्रादागच्छाव इत्युक्त्वा हिडिम्बाघटोत्कचयोर्गमनम् ॥ 2 ॥
वैशम्पायन उवाच 	001  
गते भगवति व्यासे पाण्डवा विगतज्वराः ।	001a  
ऊषुस्तत्र च षण्मासान्वटवृक्षे यथासुखम् ॥	001c  
शाकमूलफलाहारास्तपः कुर्वन्ति पाण्डवाः ।	002a  
अनुज्ञाता महाराज ततः कमलपालिका ॥	002c  
रमयन्ती सदा भीमं तत्रतत्र मनोजवा ।	003a  
दिव्याभरणवस्त्रा हि दिव्यस्रगनुलेपना ॥	003c  
एवं भ्रातॄन्सप्त मासान्हिडिम्बाऽवासयद्वने ।	004a  
पाण्डवान्भीमसेनार्थे राक्षसी कामरूपिणी ॥	004c  
सुखं स विहरन्भीमस्तत्कालं पर्यणामयत् ।	005a  
ततोऽलभत सा गर्भं राक्षसी कामरूपिणी ॥	005c  
अतृप्ता भीमसेनेन सप्तमासोपसङ्गता ।	006a  
\'प्रजज्ञे राक्षसी पुत्रं भीमसेनान्महाबलात् ॥	006c  
विरूपाक्षं महावक्त्रं शङ्कुकर्णं विभीषणम् ।	007a  
भीमरूपं सुताम्राक्षं तीक्ष्णदंष्ट्रं महारथम् ॥	007c  
महेष्वासं महावीर्यं महासत्वं महाजवम् ।	008a  
महाकायं महाकालं महाग्रीवं महाभुजम् ॥	008c  
अमानुषं मानुषजं भीमवेगमरिन्दमम् ।	009a  
पिशाचकानतीत्यान्यान्बभूवाति स मानुषान् ॥	009c  
बालोऽपि विक्रमं प्राप्तो मानुषेषु विशाम्पते ।	010a  
सर्वास्त्रेषु वरो वीरः प्रकाममभवद्बली ॥	010c  
सद्यो हि गर्भं राक्षस्यो लभन्ते प्रसवन्ति च ।	011a  
कामरूपधराश्चैव भवन्ति बहुरूपिकाः ॥	011c  
प्रणम्य विकचः पादावगृह्णात्स पितुस्तदा ।	012a  
मातुश्च परमेष्वासस्तौ च नामास्य चक्रतुः ॥	012c  
घटोहास्योत्कच इति माता तं प्रत्यभाषत ।	013a  
अभवत्तेन नामास्य घटोत्कच इति स्म ह ॥	013c  
अनुरक्तश्च तानासीत्पाण्डवान्स घटोत्कचः ।	014a  
तेषां च दयितो नित्यमात्मनित्यो बभूव ह ॥	014c  
घटोत्कचो महाकायः पाण्डवान्पृथया सह ।	015a  
अभिवाद्य यथान्यायमब्रवीच्च प्रभाष्य तान् ॥	015c  
किं करोम्यहमार्याणां निःशङ्कं वदतानघाः ।	016a  
तं ब्रुवन्तं भैमसेनिं कुन्ती वचनमब्रवीत् ॥	016c  
त्वं कुरूणां कुले जातः साक्षाद्भीमसमो ह्यसि ।	017a  
ज्येष्ठः पुत्रोसि पञ्चानां साहाय्यं कुरु पुत्रक ॥	017c  
वैशम्पायन उवाच 	018  
पृथयाप्येवमुक्तस्तु प्रणम्यैव वचोऽब्रवीत् ।	018a  
यथा हि रावणो लोके इन्द्रजिच्च महाबलः ।	018c  
वर्ष्मवीर्यसमो लोके विशिष्टश्चाभवं नृषु ॥	018e  
कृत्यकाल उपस्थास्ये पितॄनिति घटोत्कचः ।	019a  
आमन्त्र्य रक्षसां श्रेष्ठः प्रतस्थे चोत्तरां दिशम् ॥	019c  
स हि सृष्टो भगवता शक्तिहेतोर्महात्मना ।	020a  
वर्णस्याप्रतिवीर्यस्य प्रतियोद्धा महारथः ॥	020c  
\'भीम उवाच 	021  
सह वासो मया जीर्णस्त्वया कमलपालिके ।	021a  
पुनर्द्रक्ष्यसि राज्यस्थानित्यभाषत तां तदा ॥	021c  
हिडिम्बोवाच 	022  
पदा मां संस्मरेः कान्त रिरंसू रहसि प्रभो ।	022a  
तदा तव वशं भूय आगन्तास्म्याशु भारत ॥	022c  
इत्युक्त्वा सा जगामाशु भावमासज्य पाण्डवे ।	023a  
हिडिम्बा समयं स्मृत्वा स्वां गतिं प्रत्यपद्यत ॥ ॥	023c  

इति श्रीमन्महाभारते आदिपर्वणि हिडिम्बवधपर्वणि ऊनसप्तत्युत्तरशततमोऽध्यायः ॥ 169 ॥

1-169-12 विकचः केशहीनः ॥ 1-169-13 घटोहं घटवद्वितर्क्यम् आस्यं तदुपलक्षितं शिरः यस्य स घटोहास्यः सचासावुत्कचश्च घटोहास्योत्कचः । घटोऽहमुत्कचोऽस्मीति मातरं सोऽभ्यभाषत इति घ.ङ. पाठः ॥ 13 ॥ 1-169-14 आत्मनिलः स्ववशः ॥ ऊनसप्तत्युत्तरशततमोऽध्यायः ॥ 169 ॥
