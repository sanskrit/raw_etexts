अध्यायः 003

(अथ पौष्यपर्व ॥ 3 ॥)

जनमेजयं प्रति सरमाख्यदवेशुनीशापः ॥ 1 ॥ शापनिवारणार्थमृषेः सोमश्रवसः पौरोहित्येन वरणम् ॥ 2 ॥ आरुण्युपमन्युबैदाख्यानां धौम्यशिष्याणामुपाख्यानम् ॥ 3 ॥ बैदशिष्यस्योत्तङ्कस्योपाख्यानम् ॥ 4 ॥ पौष्यस्य राज्ञ उपाख्यानम् ॥ 5 ॥
सौतिरुवाच ।	001  
जनमेजयः पारिक्षितः सह भ्रातृभिः कुरुक्षेत्रे दीर्घसत्रमुपास्ते ।	001A  
तस्य भ्रातरस्त्रयः श्रुतसेन उग्रसेनो भीमसेन इति ।	001B  
तेषु तत्सत्रमुपासीनेष्वभ्यागच्छत्सारमेयः ॥	001C  
जनमेजयस्य भ्रातृभिरभिहतो रोरूयमाणो मातुः समीपमुपागच्छत् ॥	002A  
तं माता रोरूयमाणमुवाच । 	003A  
किं रोदिषि केनास्यभिहत इति ॥	003B  
स एवमुक्तो मातरं प्रत्युवाच जनमेजयस्य भ्रातृभिरभिहतोऽस्मीति ॥	004A  
तं माता प्रत्युवाच व्यक्तं त्वया तत्रापराद्धं येनास्यभिहत इति ॥	005A  
स तां पुनरुवाच नापराध्यामि किञ्चिन्नावेक्षे हवींषि नावलिह इति ॥	006A  
तच्छ्रुत्वा तस्य माता सरमा पुत्रदुःखार्ता तत्सत्रमुपागच्छद्यत्र स जनमेजयः सह भ्रातृभिर्दीर्घसत्रमुपास्ते ॥	007A  
स तया क्रुद्धया तत्रोक्तोऽयं मे पुत्रो न किञ्चिदपराध्यति नावेक्षते हवींषि नावलेढि किमर्थमभिहत इति ॥	008A  
न किञ्चिदुक्तवन्तस्ते सा तानुवाच यस्मादयमभिहतोऽनपकारी तस्माददृष्टं त्वां भयमागमिष्यतीति॥	009A  
जनमेजय एवमुक्तो देवशुन्या सरमया भृशं सम्भ्रान्तो विषण्णश्चासीत् ॥	010A  
स तस्मिन्सत्रे समाप्ते हास्तिनपुरं प्रत्येत्य पुरोहितमनुरूपमन्विच्छमानः परं यत्नमकरोद्यो मे पापकृत्यां शमयेदिति ॥	011A  
स कदाचिन्मृगयां गतः पारिक्षितो जनमेजयः कस्मिंश्चित्स्वविषय आश्रममपश्यत् ॥	012A  
तत्र कश्चिदृपिरासाञ्चक्रे श्रुतश्रवा नाम । 	013A  
तस्य तपस्यभिरतः पुत्र आस्ते सोमश्रवा नाम ॥	013B  
तस्य तं पुत्रमभिगम्य जनमेजयः पारिक्षितः पौरोहित्याय वव्रे ॥	014A  
स नमस्कृत्य तमृषिमुवाच भगवन्नयं तव पुत्रो मम पुरोहितोऽस्त्विति ॥	015A  
स एवमुक्तः प्रत्युवाच जनमेजयं भो जनमेजय पुत्रोऽयं मम सर्प्यां जातो महातपस्वी स्वाध्यायसम्पन्नो मत्तपोवीर्यसम्भृतो मच्छुक्रं पीतवत्यास्तस्याः कुक्षौ जातः ॥	016A  
समर्थोऽयं भवतः सर्वाः पापकृत्याः शमयितुमन्तरेण महादेवकृत्याम् ॥	017A  
अस्य त्वेकमुपांशुव्रतं यदेनं कश्चिद्ब्राह्मणः कञ्चिदर्थमभियाचेत्तं तस्मै दद्यादयं यद्येतदुत्सहसे ततो नयस्वैनमिति ॥	018A  
तेनैवमुक्तो जनमेजयस्तं प्रत्युवाच भगवंस्तत्तथा भविष्यतीति ॥	019A  
स तं पुरोहितमुपादायोपावृत्तो भ्रातृनुवाच मयाऽयं वृत उपाध्यायो यदयं ब्रूयात्तत्कार्यमविचारयद्भिर्भवद्भिरिति। 	020A  
तेनैवमुक्ता भ्रातरस्तस्य तथा चक्रुः । 	020B  
स तथा भ्रातॄन्सन्दिश्य तक्षशिलां प्रत्यभिप्रतस्थे तं च देशं वशे स्थापयामास ॥	020C  
एतस्मिन्नन्तरे कश्चिदृषिर्धौम्यो नामापोदस्तस्य शिष्यास्त्रयो बभूवुः ॥	021A  
उपमन्युरारुणिर्बैदश्चेति स एकं शिष्यम्मारुणिं पाञ्चाल्यं प्रेषयामास गच्छ केदारखण्डं बधानेति ॥	022A  
स उपाध्यायेन सन्दिष्ट आरुणिः पाञ्चाल्यस्तत्र गत्वा तत्केदारखण्डं बद्धुं नाशकत्।	023A  
स क्लिश्यमानोऽपश्यदुपायं भवत्वेवं करिष्यामीति ॥	023B  
स तत्र संविवेश केदारखण्डे शयाने च तथा तस्मिंस्तदुदकं तस्थौ ॥	024A  
ततः कदाचिदुपाध्याय आपोदो धौम्यः शिष्यावपृच्छत् क्व आरुणिः पाञ्चाल्यो गत इति ॥	025A  
तौ तं प्रत्यूचतुर्भगवंस्त्वयैव प्रेषितो गच्छ केदारखण्डं बधानेति ।	026A  
स एवमुक्तस्तौ शिष्यौ प्रत्युवाच तस्मात्तत्र सर्वे गच्छामो यत्र स गत इति ॥	026B  
स तत्र गत्वा तस्याह्वानाय शब्दं चकारः । 	027A  
भो आरुणे पाञ्चाल्य क्वासि वत्सैहीति ॥	027B  
स तच्छ्रुत्वा आरुणिरुपाध्यायवाक्यं तस्मात्केदारखण्डात्सहसोत्थायतमुपाध्यायमुपतस्थे ॥	028A  
प्रोवाच चैनमयमस्म्यत्र केदारखण्डे निःसरमाणमुदकमवारणीयं संरोद्धुं संविष्टो भगवच्छब्दं श्रुत्वैव सहसा विदार्य केदारखण्डं भवन्तमुपस्थितः ॥	029A  
तदभिवादये भगवन्तमाज्ञापयतु भवान्कमर्थं करवाणीति ॥	030A  
स एवमुक्त उपाध्यायः प्रत्युवाच यस्माद्भवान्केदारखण्डं विदार्योत्थितस्तस्मादुद्दालक एवनाम्ना भवान्भविष्यतीत्युपाध्यायेनानुगृहीतः ॥	031A  
यस्माच्च त्वया मद्वचनमनुष्ठितं तस्माच्छ्रेयोऽवाप्स्यसि । 	032A  
सर्वे च ते वेदाः प्रतिभास्यन्ति सर्वाणि च धर्मशास्त्राणीति ॥	032B  
स एवमुक्त उपाध्यायेनेष्टं देशं जगाम ॥	033A  
अथापरः शिष्यस्तस्यैवापोदस्य धौम्यस्योपमन्युर्नाम । 	034A  
तं चोपाध्यायः प्रेषयामास वत्सोपमन्यो गा रक्षस्वेति ॥	034B  
स उपाध्यायवचनादरक्षद्गाः स चाहनि गा रक्षित्वा दिवसक्षये गुरुगृहमागम्योपाध्यायस्याग्रतः स्थित्वा नमश्चक्रे ॥	035A  
तमुपाध्यायः पीवानमपश्यदुवाच चैनं वत्सोपमन्यो केन वृत्तिं कल्पयसि पीवानसि दृढमिति ॥	036A  
स उपाध्यायं प्रत्युवाच भो भैक्ष्येण वृत्तिं कल्पयामीति तमुपाध्यायः प्रत्युवाच ॥	037A  
मय्यनिवेद्य बैक्ष्यं नीपयोक्तव्यमिति । 	038A  
स तथेत्युक्तो भैक्ष्यं चरित्वोपध्यायन्यवेदयत् ॥	038C  
स तस्मादुपाध्यायः सर्वमेव भैक्ष्यमगृह्णात् । 	039A  
स तथेत्युक्तः पुनररक्षद्गा अहनि रक्षित्वा निशामुखे गुरुकुलमागम्य गुरोरग्रतःस्थित्वा नमश्चक्रे ॥	039B  
तमुपाध्यायस्तथापि पीवानमेव दृष्ट्वोवाच । 	040A  
वत्सोपमन्यो सर्वमशेषतस्ते भैक्ष्यं गृह्णामि केनेदानीं वृत्तिं कल्पयसीति ॥	040B  
स एवमुक्त उपाध्यायं प्रत्युवाच । 	041A  
भगवते निवेद्य पूर्वमपरं चरामि तेन वृत्तिं कल्पयामीति तमुपाध्यायः प्रत्युवाच॥	041B  
नैषा न्याय्या गुरुवृत्तिरन्येषामपि भैक्ष्योपजीविनां वृत्त्युपरोधं करोषि इत्येवं वर्तमानो लुब्धोऽसीति ॥	042A  
स तथेत्युक्त्वा गा अरक्षद्रक्षित्वाच पुनरुपाध्यायगृहमागम्योपाध्यायस्याग्रतः स्थित्वा नमश्चक्रे ॥	043A  
तमुपाध्यायस्तथापि पीवानमेव दृष्ट्वा पुनरुवाच । 	044A  
वत्सोपमन्यो अहं ते सर्वं भैक्ष्यं गृह्णामि न चान्यच्चरसि पीवानसि भृशं केन वृत्तिं कल्पयसीति ॥	044B  
स एवमुक्तस्तमुपाध्यायं प्रत्युवाच । 	045A  
भो एतासां गवां पयसा वृत्तिं कल्पयामीति । 	045B  
तमुवाचोपाध्यायो नैतन्न्याय्यं पय उपयोक्तुं भवतो मया नाभ्यनुज्ञातमिति ॥	045C  
स तथेति प्रतिज्ञाय गा रक्षित्वा पुनरुपाध्यायगृहमेत्य गुरोरग्रतः स्थित्वा नमश्चक्रे ॥	046A  
तमुपाध्यायः पीवानमेव दृष्ट्वोवाच । 	047A  
वत्सोपमन्यो भैक्ष्यं नाश्नासि न चान्यच्चरसि पयो न पिबसि पीवानसि भृशं केनेदानीं वृत्तिं कल्पयसीति ॥	047B  
स एवमुक्त उपाध्यायं प्रत्युवाच । 	048A  
भोः फेनं पिबापि यमिमे वत्सा मातॄणां स्तनात्पिबन्त उद्गिरन्ति ॥	048B  
तमुपाध्यायः प्रत्युवाच । 	049A  
एते त्वदनुकम्पया गुणवन्तो वत्साः प्रभूततरं फेनमुद्गिरन्ति ।	049B  
तदेषामपि वत्सानां वृत्त्युपरोधं करोष्येवं वर्तमानः । 	049C  
फेनमपि भवान्न पातुमर्हतीति स तथेति प्रतिश्रुत्य निराहारः पुनररक्षद्गाः ॥	049D  
तथा प्रतिषिद्धो भैक्ष्यं नाश्नाति नचान्यच्चरति पयो न पिबति फेनं नोपयुह्क्ते स कदाचिदरण्ये क्षुधार्तोऽर्कपत्राण्यभक्षयत् ॥	050A  
स तैरर्कपत्रैर्भक्षितैः क्षारतिक्तकटुरूक्षैस्तीक्ष्णविपाकैश्चक्षुष्युपहतोऽन्धो बभूव । 	051A  
ततः सोऽन्धोऽपि चङ्क्रम्यमाणः कूपेऽपतत् ॥	051B  
अथ तस्मिन्ननागच्छति सूर्ये चास्ताचलावलम्बिनि उपाध्यायः शिष्यानवोचत् ॥	052A  
मयोपमन्युः सर्वतः प्रतिषिद्धः स नियतं कुपितस्ततो नागच्छति चिरगतस्त्विति। 	053A  
ततोऽन्वेष्य इत्येवमुक्त्वा शिष्यैः सार्धमरण्यं गत्वा तस्याह्वानाय शब्दं चकार भो उपमन्यो क्वासि वत्सैहीति ॥	053B  
स उपाध्यायस्य आह्वानवचनं श्रुत्वा प्रत्युवाचोच्चैरयमस्मिन्कूपे पतितोऽहमिति। 	054A  
तमुपाध्यायः प्रत्युवाच कथं त्वमस्मिन्कूपे पतित इति ॥	054B  
स उपाध्यायं प्रत्युवाच अर्कपत्राणि भक्षयित्वान्धीभूतोस्म्यतश्चङ्क्रम्यमाणः कूपे पतित इति । 	055A  
तमुपाध्यायः प्रत्युवाच ॥	055B  
अश्विनौ स्तुहि तौ देवभिषजौ त्वां चक्षुष्मन्तं कर्ताराविति । 	056A  
स एवमुक्त उपाध्यायेनोपमन्युः स्तोतुमुपचक्रमे देवावश्विनौ वाग्भिर्ऋग्भिः ॥	056B  
प्रपूर्वगौ पूर्वजौ चित्रभानूगिरा वां शंसामि तपसा ह्यनन्तौ । 	057A  
दिव्यौ सुपर्णौ विरजौ विमाना-वधिक्षिपन्तौ भुवनानि विश्वा ॥	057B  
हिरण्मयौ शकुनी साम्परायौनासत्यदस्रौ सुनसौ वैजयन्तौ ।	058A  
शुक्लं वयन्तौ तरसा सुवेमा-वधिव्ययन्तावसितं विवस्वतः ॥	058B  
ग्रस्तां सुपर्णस्य बलेन वर्तिका-ममुञ्चतामश्विनौ सौभगाय ।	059A  
तावत्सुवृत्तावनमं तमाय या-वसत्तमा गा अरुणा उदावहत् ॥	059B  
षष्टिश्च गावस्त्रिशताश्च धेनवएकं वत्सं सुवते तं दुहन्ति ।	060A  
नानागोष्ठा विहिता एकदोहना-स्तावश्विनौ दुहतो घर्ममुक्थ्यम् ॥	060B  
एकां नाभिं सप्त सथा अराः श्रिताःप्रधिष्वन्या विंशतिरर्पिता अराः ।	061A  
अनेमि चक्रं परिवर्ततेऽजरं मायाऽश्विनौ समनक्ति चर्षणी ॥	061B  
एकं चक्रं वर्तते द्वादशारं षण्णाभिमेकाक्षममृतस्य धारणम् ।	062A  
यस्मिन्देवा अधि विश्वे विषक्ता-स्तावश्विनौ मुञ्चतो मा विषीदतम् ॥	062B  
अश्विनाविन्दुममृतं वृत्तभूयौतिरोधत्तामश्विनौ दासपत्नी ।	063A  
हित्वा गिरिमश्विनौ गामुदाचरन्तौ तद्वृष्टिमह्नात्प्रस्थितौ बलस्य ॥	063B  
युवां दिशो जनयथो दशाग्रे समानं मूर्ध्नि रथयानं वियन्ति ।	064A  
तासां यातमृषयोऽनुप्रयान्ति देवा मनुष्याः क्षितिमाचरन्ति ॥	064B  
युवां वर्णान्विकुरुथो विश्वरूपां-स्तेऽधिक्षियन्ते भुवनानि विश्वा ।	065A  
ते भानवोऽप्यनुसृताश्चरन्ति देवा मनुष्याः क्षितिमाचरन्ति ॥	065B  
तौ नासत्यावश्विनौ वां महेऽहं स्रजं च यां बिभृथः पुष्करस्य ।	066A  
तौ नासत्वावमृतावृतावृधा-वृते देवास्तत्प्रपदे न सूते ॥	066B  
मुखेन गर्भं लभतां युवानौ गतासुरेतत्प्रपदेन सूते ।	067A  
सद्यो जातो मातरमत्ति गर्भ-स्तावश्विनौ मुञ्चथौ जीवसे गाम् ॥	067B  
स्तोतुं न शक्नोमि गुणैर्भवन्तौचक्षुर्विहीनः पथि सम्प्रमोहः ।	068A  
दुर्गेऽहमस्मिन्पतितोऽस्मि कूपे युवां शरण्यौ शरणं प्रपद्ये ॥	068B  
सौतिरुवाच ।	069  
एवमृग्भिश्चान्यैरस्तुवत् । 	069A  
इत्येवं तेनाभिष्टुतावश्विनावाजग्मतुराहतुश्चैनं प्रीतौ स्व एष तेऽपूपोशानैनमिति॥	069B  
स एवमुक्तः प्रत्युवाच नानृतमूचतुर्भगवन्तौ नत्वहमेतमपूपमुपयोक्तुमुत्सहे गुरवेऽनिवेद्येति ॥	070A  
ततस्तमश्विनावूचतुः । 	071A  
आवाभ्यां पुरस्ताद्भवत उपाध्यायेनैवमेवाभिष्टुताभ्यामपूपोदत्त उपयुक्तः स तेनानिवेद्य गुरवे त्वमपि तथैव कुरुष्व यथा कृतमुपाध्यायेनेति ॥	071B  
स एवमुक्तः प्रत्युवाच एतत्प्रत्यनुनये भवन्तावश्विनौ नोत्सहेऽहमनिवेद्य गुरवेऽपूपमुपयोक्तुमिति ॥	072A  
तमश्विनावाहतुः प्रीतौ स्वस्तवानया गुरुभक्त्या । 	073A  
उपाध्यायस्य ते कार्ष्णायसा दन्ता भवतोऽपि हिरण्मया भविष्यन्ति चक्षुष्मांश्च भविष्यसि श्रेयश्चावाप्स्यसीति ॥	073B  
स एवमुक्तोऽश्विभ्यां लब्धचक्षुरुपाध्यायसकाशमागम्याभ्यवादयत् ॥	074A  
आचचक्षे च स चास्य प्रीतिमान्बभूव ॥	075A  
आह चैनं यथाऽश्विनावाहतुस्तथा त्वं श्रेयोऽवाप्स्यसीति ॥	076A  
सर्वे च ते वेदाःप्रतिभास्यन्ति सर्वाणि च धर्मशास्त्राणीति । 	077A  
एषा तस्यापि परीक्षोपमन्योः ॥	077B  
अथापरः शिष्यस्तस्यैवापोदस्य धौम्यस्य बैदो नाम तमुपाध्यायः समादिदेश वत्स बैद इहास्यतां तावन्मम गृहे कञ्चित्कालं शुश्रूषुणा च भवितव्यं श्रेयस्त भविष्यतीति ॥	078A  
स तथेत्युक्त्वा गुरुकुले दीर्घकालं गुरुशुश्रूषणपरोऽवसत् । 	079A  
गौरिव नित्यं गुरुणा धूर्षु नियोज्यमानः शीतोष्णक्षुत्तृष्णादुःखसहः सर्वत्राप्रतिकूलस्तस्य महतात्कालेन गुरुः परितोषं जगाम ॥	079B  
तत्परितोषाच्च श्रेयः सर्वज्ञतां चावाप । 	080A  
एषा तस्यापि परीक्षा बैदस्य ॥	080B  
स उपाध्यायेनानुज्ञातः समावृत्तस्तस्माद्गुरुकुलवासाद्गृहाश्रमं प्रत्यपद्यत । 	081A  
तस्यापि स्वगृहे वसतस्त्रयः शिष्या बभूवुः स शिष्यान्न किञ्चिदुवाच कर्म वा क्रियतां गुरुशुश्रूषा वेति ।	081B  
दुःखाभिज्ञो हि गुरुकुलवासस्य शिष्यान्परिक्लेशेन योजयितुं नेयेष ॥	081C  
अथ कस्मिंश्चित्काले बैदं ब्राह्मणं जनमेजयः पौष्यश्च क्षत्रियावुपेत्योपाध्यायं वरयाञ्चक्रतुः ॥	082A  
स कदाचिद्याज्यकार्येणाभिप्रस्थित उत्तङ्कनामानं शिष्यं नियोजयामास ॥	083A  
भो यत्किञ्चिदस्मद्गृहे परिहीयते तदिच्छाम्यहमपरिहीयमानं भवता क्रियमाणमिति स एवं प्रतिसन्दिश्योत्तङ्कं बैदः प्रवासं जगाम ॥	084A  
अथोत्तङ्कः शुश्रूषुर्गुरुनियोगमनुतिष्ठमानो गुरुकुले वसति स्म ।	085A  
स तत्र वसमान उपाध्यायस्त्रीभिः सहिताभिराहूयोक्तः ॥	085B  
उपाध्यायानी ते ऋतुमती उपाध्यायश्च प्रोषितोऽस्या यथाऽयमृतुर्वन्ध्यो न भवति तथा क्रियतामेषा विषीदतीति ॥	086A  
एवमुक्तस्ताः स्त्रियः प्रत्युवाच । 	087A  
न मया स्त्रीणां वचनादिदमकार्यं करणीयम् ।	087B  
न ह्यहमुपाध्यायेन सन्दिष्टोऽकार्यमपि त्वया कार्यमिति ॥	087C  
तस्य पुनरुपाध्यायः कालान्तरेण गृहमाजगाम तस्मात्प्रवासात् ।	088A  
स तु तद्वृत्तं तस्याशेषमुपलभ्य प्रीतिमानभूत् ॥	088B  
उवाच चैनं वत्सोत्तङ्कं किं ते प्रियं करवाणीति ।	089A  
धर्मतो हि शुश्रूषितोऽस्मि भवता तेन प्रीतिः परस्परेण नौ संवृद्धा तदनुजाने भवन्तं सर्वानेव कामानवाप्स्यसि गम्यतामिति ॥	089B  
स एवमुक्तः प्रत्युवाच किं ते प्रियं करवाणीति एवं ह्याहुः ॥	090A  
यश्चाधर्मेण वै ब्रूयाद्यश्चाधर्मेण पृच्छति ।	091A  
तयोरन्यतरः प्रैति विद्वेषं चाधिगच्छति ॥	091B  
सोहमनुज्ञातो भवता इच्छामीष्टं गुर्वर्थमुपहर्तुमिति ।	092A  
तेनैवमुक्त उपाध्यायः प्रत्युवाच वत्सोत्तङ्क उष्यतां तावदिति ॥	092B  
स कदाचित्तमुपाध्यायमाहोत्तङ्क आज्ञापयतु भवान्किं ते प्रियमुपाहरामि गुर्वर्थमिति ॥	093A  
तमुपाध्यायः प्रत्युवाच वत्सोत्तङ्क बहुशो मां चोदयसि गुर्वर्थमुपाहरामीति तद्गच्छैनां प्रविश्योपाध्यायानीं पृच्छ किमुपाहरामीति एषा यद्ब्रवीति तदुपाहरस्वेति ॥	094A  
स एवमुक्त उपाध्यायेनोपाध्यायानीमपृच्छद्भवत्युपाध्यायेनास्म्यनुज्ञातो गृहं गन्तुमिच्छामीष्टं ते गुर्वर्थमुपहृत्यानृणो गन्तुं तदाज्ञापयतु भवती किमुपाहरामि गुर्वर्थमिति ॥	095A  
सैवमुक्तोपाध्यायानी तमुत्तङ्कं प्रत्युवाच गच्छ पौष्यं प्रति राजानं कुण्डले भिक्षितुं तस्य क्षत्रियया पिनद्धे ॥	096A  
आनयस्वेतश्चतुर्थेऽहनि पुण्यकर्म भविता ताभ्यामाबद्धाभ्यां शोभमाना ब्राह्मणान्परिवेष्टुमिच्छामि ।	097A  
तत्सम्पादयस्व एवं हि कुर्वतः श्रेयो भविताऽन्यथा कुतः श्रेय इति ॥	097B  
स एवमुक्तस्तयोपाध्यायान्या प्रातिष्ठतोत्तङ्कः स पथि गच्छन्नपश्यदृषभमतिप्रमाणं तमधिरूढं च पुरुषमतिप्रमाणमेव स पुरुष उत्तङ्कमभ्यभाषत ॥	098A  
भो उत्तङ्कैतत्पुरीषमस्य ऋषभस्य भक्षयस्वेति स एवमुक्तो नैच्छत् ॥	099A  
तमाह पुरुषो भूयो भक्षयस्वोत्तङ्क मा विचारयोपाध्यायेनापि ते भक्षितं पूर्वमिति॥	100A  
स एवमुक्तो बाढमित्युक्त्वा तदा तद्वृषभस्य मूत्रं पुरीषं च भक्षयित्वोत्तङ्कः सम्भ्रमादुत्थित एवापोऽनुस्पृश्य प्रतस्थे ॥	101A  
यत्र स क्षत्रियः पौष्यस्तमुपेत्यासीनमपश्यदुत्तङ्कः ।	102A  
स उत्तङ्कस्तमुपेत्याशीर्भिरभिनन्द्योवाच ॥	102B  
अर्थी भवन्तमुपागतोऽस्मीति स एनमभिवाद्योवाच ।	103A  
भगवन्पौष्यः खल्वहं किं करवाणीति ॥	103B  
स तमुवाच गुर्वर्थं कुण्डलयोरर्थेनाभ्यागतोऽस्मि ।	104A  
ये वै ते क्षत्रिया पिनद्धे कुण्डले ते भवान्दातुमर्हतीति ॥	104B  
तं प्रत्युवाच पौष्यः प्रविश्यान्तःपुरं क्षत्रिया याच्यतामिति ।	105A  
स तेनैवमुक्तः प्रविश्यान्तःपुरं क्षत्रियां नापश्यत् ॥	105B  
स पौष्यं पुनरुवाच न युक्तं भवताऽहमनृतेनोपचरितुं न हि तेऽन्तःपुरे क्षत्रिया सन्निहिता नैनां पश्यामि ॥	106A  
स एवमुक्तः पौष्यः क्षणमात्रं विमृश्योत्तङ्कं प्रत्युवाच ।	107A  
नियतं भवानुच्छिष्टः स्मर तावन्न हि सा क्षत्रिया उच्छिष्टेनाशुचिना शक्या द्रष्टुं पतिव्रतात्वात्सैषा नाशुचेर्दर्शनमुपैतीति ॥	107B  
अथैवमुक्त उत्तङ्कः स्मृत्वोवाचास्ति खलु मया तु भक्षितं नोपस्पृष्टमागच्छतेति ।	108A  
तं पौष्यः प्रत्युवाच एष ते व्यतिक्रमो नोत्थितेनोपस्पृष्टं भवति शीघ्रमागच्छतेति ॥	108B  
अथोत्तङ्कस्तं तथेत्युक्त्वा प्राङ्मुख उपावेश्य सुप्रक्षालितपाणिपादवदनो निःशब्दाभिरफेनाभिरनुष्णाभिर्हृद्गताभिरद्भिस्त्रिः पीत्वा द्विः परिमृज्य खान्यद्भिरुपस्पृश्य चान्तःपुरं प्रविवेश ॥	109A  
ततस्तां क्षत्रियामपश्यत्सा च दृष्ट्वैवोत्तङ्कं प्रत्युत्थायाभिवाद्योवाच स्वागतं ते भगवन्नाज्ञापय किं करवाणीति ॥	110A  
स तामुवाचैते कुण्डले गुर्वर्थं मे भिक्षिते दातुमर्हसीति ।	111A  
सा प्रीता तेन तस्य सद्भावेन पात्रमयमनतिक्रमणीयश्चेति मत्वा ते कुण्डले अवमुच्यास्मै प्रायच्छदाह चैनमेते कुण्डले तक्षको नागराजः सुभृशं प्रार्थयत्यप्रमत्तो नेतुमर्हसीति ॥	111A  
स एवमुक्तस्तां क्षत्रियां प्रत्युवाच भवती सुनिर्वृता भवतु ।	112A  
न मां शक्तस्तक्षको नागराजो धर्षयितुमिति ॥	112B  
स एवमुक्त्वा तां क्षत्रियामामन्त्र्य पौष्यसकाशमागच्छत् ।	113A  
आह चैनं भोः पौष्य प्रीतोऽस्मीति तमुत्तङ्कं पौष्यः प्रत्युवाच ॥	113B  
भगवंश्चिरेण पात्रमासाद्यते भवाश्च गुणवानतिथिस्तदिच्छे श्राद्धं कर्तुं क्रियतां क्षण इति ॥	114A  
तमुत्तङ्कः प्रत्युवाच कृतक्षण एवास्मि शीघ्रमिच्छामि यथोपपन्नमन्नमुपस्कृतं भवतेति स तथेत्युक्त्वा यथोपपन्नेनान्नेनैनं भोजयामास ॥	115A  
अथोत्तङ्कः सकेशं शीतमन्नं दृष्ट्वा अशुच्येतदिति मत्वा तं पौष्यमुवाच ।	116A  
यस्मान्मे अशुच्यन्नं ददासि तस्मादन्धो भविष्यसीति ॥	116B  
तं पौष्यः प्रत्युवाच ।	117A  
यस्मात्त्वमदुष्टमन्नन्दूषयसि तस्मादनपत्यो भविष्यसीति तमुत्तङ्कः प्रत्युवाच ॥	117B  
न युक्तं भवताऽन्नमशुचि दत्त्वा प्रतिशापं दातुं तस्मादन्नमेव प्रत्यक्षीकुरु ।	118A  
ततः पौष्यस्तदन्नमशुचि दृष्ट्वा तस्याशुचिभावमपरोक्षयामास ॥	118B  
अथ तदन्नं मुक्तकेश्या स्त्रियोपहृतमनुष्णं सकेशं चाशुच्येतदिति मत्वा तमृषिमुत्तङ्कं प्रसादयामास ॥	119A  
भगवन्नेतदज्ञानादन्नं सकेशमुपाहृतं शीतं च ।	120A  
तत्क्षामये भवन्तं न भवेयमन्ध इति ।	120B  
तमुत्तङ्कः प्रत्युवाच ॥	120C  
न मृषा ब्रवीमि भूत्वा त्वमन्धो नचिरादनन्धो भविष्यसीति ।	121A  
ममापि शापो भवता दत्तो न भवेदिति ॥	121B  
तं पौष्यः प्रत्युवाच न चाहं शक्तः शापं प्रत्यादातुं न हि मे मन्युरद्याप्युपशमं गच्छति किं चैतद्भवता न ज्ञायते। यथा ॥	122A  
नवनीतं हृदयं ब्राह्मणस्य वाचि क्षुरो निहितस्तीक्ष्णधारः ।	123a  
तदुभयमेतद्विपरीतं क्षत्रियस्य वाङ्गवनीतं हृदयं तीक्ष्णधारम् ॥ इति ॥	123c  
तदेवङ्गते न शक्तोऽहं तीक्ष्णहृदयत्वात्तं शापमन्यथाकर्तुं गम्यतामिति ।	124A  
तमुत्तङ्कः प्रत्युवाच ॥	124B  
भवताऽहमन्नस्याशुचिभावमालक्ष्य प्रत्यनुनीतः । 	125A  
प्राक् च तेऽभिहितं यस्माददुष्टमन्नं दूषयसि तस्मादनपत्यो भविष्यसीति ।	125B  
दुष्टे चान्ने नैष मम शापो भविष्यतीति ॥	125C  
साधयामस्तावदित्युक्त्वा प्रातिष्ठतोत्तङ्कस्ते कुण्डले गृहीत्वा ।	126A  
सोऽपश्यदथ पथि नग्नं क्षपणकमागच्छन्तं मुहुर्मुहुर्दृश्यमानमदृश्यमानं च ॥	126B  
अथोत्तङ्कस्ते कुण्डले सन्न्यस्य भूमावुदकार्थं प्रचक्रमे ।	127A  
एतस्मिन्नन्तरे स क्षपणकस्त्वरमाण उपसृत्य ते कुण्डले गृहीत्वा प्राद्रवत् ॥	127B  
तमुत्तङ्कोऽभिसृत्य कृतोदककार्यः शुचिः प्रयतो नमो देवेभ्यो गुरुभ्यश्च कृत्वा महता जवेन तमन्वयात् ॥	128A  
तस्य तक्षको दृढमासन्नः सतं जग्राह ।	129A  
गृहीतमात्रः स तद्रूपं विहाय तक्षकस्वरूपं कृत्वा सहसा धरण्यां विवृतं महाबिलं प्रविवेश ॥	129B  
प्रविश्य च नागलोकं स्वभवनमगच्छत् ।	130A  
अथोत्तङ्कस्तस्याः क्षत्रियाया वचः स्मृत्वा तं तक्षकमन्वगच्छत् ॥	130B  
स तद्बिलं दण्डकाष्ठेन चखान न चाशकत् । 	131A  
तं क्लिश्यमानमिन्द्रोऽपश्यत्स वज्रं प्रेषयामास ।	131B  
गच्छास्य ब्राह्मणस्य साहाय्यं कुरुष्वेति ॥	131C  
अथ वज्रं दण्डकाष्ठमनुप्रविश्य तद्बिलमदारयत् ॥	132A  
तमुत्तङ्कोऽनुविवेश तेनैव बिलेन प्रविश्य च तं नागलोकमपर्यन्तमनेकविधप्रासादहर्म्यवलभीनिर्यूहशतसङ्कुलमुच्चावचक्रीडाश्चर्यस्थानावकीर्णमपश्यत् ॥	133A  
स तत्र नागांस्तानस्तुवदेभिः श्लोकैः । 	134a  
य ऐरावतराजानः सर्पाः समितिशोभनाः ।	134c  
क्षरन्त इव जीमूताः सविद्युत्पवनेरिताः ॥	134e  
सुरूपा बहुरूपाश्च तथा कल्माषकुण्डलाः ।	135a  
आदित्यवन्नाकपृष्ठे रेजुरैरावतोद्भवाः ॥	135c  
बहूनि नागवेश्मानि गङ्गायास्तीर उत्तरे ।	136a  
तत्रस्थानपि संस्तौमि महतः पन्नगानहम् ॥	136c  
इच्छेत्कोऽर्कांशुसेनायां चर्तुमैरावतं विना ।	137a  
शतान्यशीतिरष्टौ च सहस्राणि च विंशतिः ॥	137c  
सर्पाणां प्रग्रहा यान्ति धृतराष्ट्रो यदैजति ।	138a  
ये चैनमुपसर्पन्ति ये च दूरपथं गताः ॥	138c  
अहमैरावतज्येष्ठभ्रातृभ्योऽकरवं नमः ।	139a  
यस्य वासः कुरुक्षेत्रे खाण्डवे चाभवत्पुरा ॥	139c  
तं नागराजमस्तौषं कुण्डलार्थाय तक्षकम् ।	140a  
तक्षकश्चाश्वसेनश्च नित्यं सहचरावुभौ ॥	140c  
कुरुक्षेत्रं च वसतां नदीमिक्षुमतीमनु ।	141a  
जघन्यजस्तक्षकस्य श्रुतसेनेति यः सुतः ॥	141c  
अवसद्यो महद्द्युम्नि प्रार्थयन्नागमुख्यताम् ।	142a  
करवाणि सदा चाहं नमस्तस्मै महात्मने ॥	142c  
सौतिरुवाच ।	143  
एवं स्तुत्वा स विप्रर्षिरुत्तङ्को भुजगोत्तमान् ।	143a  
नैव ते कुण्डले लेभे ततश्चिन्तामुपागमत् ॥	143c  
एवं स्तुवन्नपि नागान्यदा ते कुण्डले नालभत्तदाऽपश्यत्स्त्रियौ तन्त्रे अधिरोप्य सुवेमे पटं वयन्त्यौ ।	144A  
तस्मिंस्तन्त्रे कृष्णाः सिताश्च तन्तवश्चक्रं चापश्यद्द्वादशारं षड्भिः कुमारैः परिवर्त्यमानं पुरुषं चापश्यदश्वं च दर्शनीयम् ॥	144B  
स तान्सर्वांस्तुष्टाव एभिर्मन्त्रवादश्लोकैः ॥	145A  
त्रीण्यर्पितान्यत्र शतानि मध्येषष्टिश्च नित्यं चरति ध्रुवेऽस्मिन् ।	146a  
चक्रे चतुर्विंशतिपर्वयोगेषड्वै कुमाराः परिवर्तयन्ति ॥	146c  
तन्त्रं चेदं विश्वरूपे युवत्यौवयतस्तन्तून्सततं वर्तयन्त्यौ ।	147a  
कृष्णान्सितांश्चैव विवर्तयन्त्यौ भूतान्यजस्रं भुवनानि चैव ॥	147c  
वज्रस्य भर्ता भुवनस्य गोप्ता वृत्रस्य हन्ता नमुचेर्निहन्ता ।	148a  
कृष्णे वसानो वसने महात्मा सत्यानृते यो विविनक्ति लोके ॥	148c  
यो वाजिनं गर्भमपां पुराणं वैश्वानरं वाहनमभ्युपैति ।	149a  
नमोऽस्तु तस्मै जगदीश्वरायलोकत्रयेशाय पुरन्दराय ॥	149c  
ततः स एनं पुरुषः प्राह प्रीतोऽस्मि तेऽहमनेन स्तोत्रेण किं ते प्रियं करवाणीति ।	150A  
स तमुवाच नागा मे वशमीयुरिति ॥	150B  
स चैनं पुरुषः पुनरुवाच एतमश्वमपाने धमस्वेति ॥	151A  
ततोऽश्वस्यापानमधमत्ततोऽश्वाद्धम्यमानात्सर्वस्रोतोभ्यः पावकार्चिषः सधूमा निष्पेतुः ॥	152A  
ताभिर्नागलोक उपधूपितेऽथ सम्भ्रान्तस्तक्षकोऽग्नेस्तेजोभयाद्विषण्णः कुण्डले गृहीत्वा सहसा भवनान्निष्क्रम्योत्तङ्कमुवाच ॥	153A  
इमे कुण्डले गृह्णातु भवानिति ।	154A  
स ते प्रतिजग्राहोत्तङ्कः प्रतिगृह्य च कुण्डलेऽचिन्तयत् ॥	154B  
अद्य तत्पुण्यकमुपाध्यायान्या दूरं चाहमभ्यागतः स कथं सम्भावयेयमिति ॥	155A  
तत एनं चिन्तयानमेव स पुरुष उवाच ।	156A  
उत्तङ्क एनमेवाश्वमधिरोह त्वां क्षणेनैवोपाध्यायकुलं प्रापयिष्यतीति ॥	156B  
स तथेन्युक्त्वा तमश्वमधिरुह्य प्रत्याजगामोपाध्यायकुलं ।	157A  
उपाध्यायानी च स्नाता केशानावापयन्त्युपविष्टोत्तङ्को नागच्छतीति शापायास्य मनो दधे ॥	157B  
अथैतस्मिन्नन्तरे स उत्तङ्कः प्रविश्य उपाध्यायकुलं उपाध्यायानीमभ्यवादयत्ते चास्यै कुण्डले प्रायच्छत्सा चैनं प्रत्युवाच ॥	158A  
उत्तङ्क देशे कालेऽभ्यागतः स्वागतं ते वत्स \'इदानीं यद्यनागतोसि कोपितया मया शप्तो भविष्यसि\' श्रेयस्तवोपस्थितं सिद्धिमाप्नुहीति ॥	159A  
अथोत्तङ्क उपाध्यायमभ्यवादयत् ।	160A  
तमुपाध्यायः प्रत्युवाच वत्सोत्तङ्क स्वागतं ते किं चिरं कृतमिति ॥	160B  
तमुत्तङ्क उपाध्यायं प्रत्युवाच ।	161A  
भोस्तक्षकेण मे नागराजेन विघ्नः कृतोऽस्मिन्कर्मणि तेनास्मि नागलोकं गतः ॥	161B  
तत्र च मया दृष्टे स्त्रियौ तन्त्रेऽधिरोप्य पटं वयन्त्यौ तस्मिंश्च कृष्णाः सिताश्च तन्तवः ।	162A  
किं तत् ॥		  
तत्र च मया चक्रं दृष्टं द्वादशारं षट्चैनं कुमाराः परिवर्तयन्ति तदपि किं । 	163A  
पुरुषश्चापि मया दृष्टः स चापि कः।	163B  
अश्वश्चातिप्रमाणो दृष्टः स चापि कः ॥	163C  
पथि गच्छता च मया ऋषभो दृष्टस्तं च पुरुषोऽधिरूढस्तेनास्मि सोपचारमुक्त उत्तङ्कास्य ऋषभस्य पुरीषं भक्षय उपाध्यायेनापि ते भक्षितमिति ॥	164A  
ततस्तस्य वचनान्मया तदृषभस्य पुरीषमुपयुक्तं स चापि कः ।	165A  
तदेतद्भवतोपदिष्टमिच्छेयं श्रोतुं किं तदिति ।	165B  
स तेनैवमुक्त उपाध्यायः प्रत्युवाच ॥	165C  
ये ते स्त्रियौ धाता विधाता च ये च ते कृष्णाः सितास्तन्तवस्ते रात्र्यहनी ।	166A  
यदपि तच्चक्रं द्वादशारं षट्कुमाराः परिवर्तयन्ति तेपि षड्ऋतवः द्वादशारा द्वादश मासाः संवत्सरश्चक्रम् ॥	166B  
यः पुरुषःस पर्जन्यः योऽश्वः सोऽग्निः य ऋषभस्त्वया पथि गच्छता दृष्टः स ऐरावतो नागराट् ॥	167A  
यश्चैनमधिरूढः पुरुषः स चेन्द्रः यदपि ते भक्षितं तस्य ऋषभस्य पुरीषं तदमृतं तेन खल्वसि तस्मिन्नागभवने न व्यापन्नस्त्वम् ॥	168A  
स हि भगवानिन्द्रो मम सखा त्वदनुक्रोशादिममनुग्रहं कृतवान् ।	169A  
तस्मात्कुण्डले गृहीत्वा पुनरागतोऽसि ॥	169B  
तत्सौम्य गम्यतामनुजाने भवन्तं श्रेयोऽवाप्स्यसीति ।	170A  
स उपाध्यायेनानुज्ञातो भगवानुत्तङ्कः क्रुद्धस्तक्षकं प्रतिचिकीर्षमाणो हास्तिनपुरं प्रतस्थे ॥	170B  
स हास्तिनपुरं प्राप्य नचिराद्विप्रसत्तमः ।	171a  
समागच्छत राजानमुत्तङ्को जनमेजयम् ॥	171c  
पुरा तक्षशिलासंस्थं निवृत्तमपराजितम् ।	172a  
सम्यग्विजयिनं दृष्ट्वा समन्तान्मन्त्रिभिर्वृतम् ॥	172c  
तस्मै जयाशिषः पूर्वं यथान्यायं प्रयुज्य सः ।	173a  
उवाचैनं वचः काले शब्दसम्पन्नया गिरा ॥	173c  
उत्तङ्क उवाच ।	174  
अन्यस्मिन्करणीये तु कार्ये पार्थिवसत्तम ।	174a  
वाल्यादिवान्यदेव त्वं कुरुषे नृपसत्तम ॥	174c  
सौतिरुवाच ।	175  
एवमुक्तस्तु विप्रेण स राजा जनमेजयः ।	176a  
अर्चयित्वा यथान्यायं प्रत्युवाच द्विजोत्तमम् ॥	176c  
जनमेजय उवाच ।	177  
आसां प्रजानां परिपालनेनस्वं क्षत्रधर्मं परिपालयामि ।	177a  
प्रव्रूहि मे किं करणीयमद्ययेनासि कार्येण समागतस्त्वम् ॥	177c  
सौतिरुवाच ।	178  
स एवमुक्तस्तु नृपोत्तमेनद्विजोत्तमः पुण्यकृतां वरिष्ठः ।	178a  
उवाच राजानमदीनसत्वंस्वमेव कार्यं नृपते कुरुष्व ॥	178c  
उत्तङ्क उवाच ।	179  
तक्षकेण महीन्द्रेन्द्र येन ते हिंसितः पिता ।	179a  
तस्मै प्रतिकुरुष्व त्वं पन्नगाय दुरात्मने ॥	179c  
कार्यकालं हि मन्येऽहं विधिदृष्टस्य कर्मणः ।	180a  
तद्गच्छापचितिं राजन्पितुस्तस्य महात्मनः ॥	180c  
तेन ह्यनपराधी स दष्टो दुष्टान्तरात्मना ।	181a  
पञ्चत्वमगमद्राजा वज्राहत इव द्रुमः ॥	181c  
बलदर्पसमुत्सिक्तस्तक्षकः पन्नगाधमः ।	182a  
अकार्यं कृतवान्पापो योऽदशत्पितरं तव ॥	182c  
राजर्षिवंशगोप्तारममरप्रतिमं नृपम् ।	183a  
यियासुं काश्यपं चैव न्यवर्तयत पापकृत् ॥	183c  
होतुमर्हसि तं पापं ज्वलिते हव्यवाहने ।	184a  
सर्पसत्रे महाराज त्वरितं तद्विधीयताम् ॥	184c  
एवं पितुश्चापचितिं कृतवांस्त्वं भविष्यसि ।	185a  
मम प्रियं च सुमहत्कृतं राजन् भविष्यति ॥	185c  
कर्मणः पृथिवीपाल मम येन दुरात्मना ।	186a  
विघ्नः कृतो महाराज गुर्वर्थं चरतोऽनघ ॥	186c  
सौतिरुवाच ।	187	  
एतच्छ्रुत्वा तु नृपतिस्तक्षकाय चुकोप ह ।	187a  
उत्तङ्कवाक्यहविषा दीप्तोऽग्निर्हविषा यथा ॥	187c  
अपृच्छत्स तदा राजा मन्त्रिणः स्वान्सुदुःखितः ।	188a  
उत्तङ्कस्यैव सान्निध्ये पितुः स्वर्गगतिं प्रति ॥	188c  
तदैव हि स राजेन्द्रो दुःखशोकाप्लुतोऽभवत् ।	189a  
यदैव वृत्तं पितरमुत्तङ्कादशृणोत्तदा ॥	189c  

इति श्रीमन्महाभारते आदिपर्वणि पौष्यपर्वमि तृतीयोऽध्यायः ॥ 3 ॥ ॥ समाप्तं च पौष्यपर्व ॥

*1-3-1 परिक्षितोऽपत्यं पुमान्पारिक्षितः । सरमायाः देवशुन्याः अपत्यं पुमान्सारमेयः ॥ 1-3-9 अदृष्टं अतर्कितं ॥ 1-3-10 सम्भ्रान्तः सन्तप्त इति पाठान्तरं ॥ 1-3-11 पापकृत्यां शापरूपां बलायुः प्राणनिकृन्तनीं देवतां । शमयेदक्रोधनां कुर्यात् । 1-3-18 उपांशुव्रतं गूढव्रतं ॥ 1-3-20 तक्षशिलां देशविशेषं जेतुमिति शेषः ॥ 1-3-21 अपोत्तीत्यपोदः अब्भक्षः तस्यापत्यमापोदः ॥ 1-3-22 केदारो महाक्षेत्रान्तर्गतं चतुरस्रं तस्य खण्डो जलनिरोधभित्तिः तं ॥ 1-3-36 पीवानं पुष्टं । वृत्तिं जीविकां ॥ 1-3-42 वृत्त्युपरोधं वृत्तिप्रतिबन्धं ॥ 1-3-44 चरसि भक्षयसि ॥ 1-3-51 तीक्ष्णविपाकैः पाककाले उदरेऽग्निज्वालोत्थापकैः ॥ 1-3-56 कर्ताराविति लुडन्तं ॥ 1-3-57 प्रपूर्वगाविति । अस्य श्लोकस्यानन्वयादुत्तरश्लोकस्थं सम्बोधनमिह योज्यम् । हे नासत्यदस्रौ गिरा वाण्या । वां युवां शंसामि स्तौमि । व्यवहिताश्चेति गतिसञ्ज्ञत्वात्प्रशंसामीति वाऽन्वयः । किम्भूतौ वां । प्रपूर्वगौ प्रकर्षेणान्यदेवताभ्यः पूर्वं यज्ञं गच्छन्तौ । पूर्वजौ अश्वजात्यां हि पूर्वं मुखसंयोगः ततः संयोगाद्गर्भोत्पत्तिरिति तत्र गर्भोत्पत्तेः पूर्वं मुखयोहगमात्राज्जातौ । चित्रभानू अग्नितुल्यौ । तपसा सामर्थ्येन । अनन्तौ अनन्तरूपधरौ । दिव्यौ दिवः द्योतमानात्सूर्याद्भवौ । सुपर्णौ शोभनगमनौ । विरजौ विगतरजोगुणौ । विश्वा विश्वानि । भुवनानि अधि । विमानौ स्वविमानौ । क्षिपन्तौ प्रेरयन्तौ ॥ 1-3-58 हिरण्मयाविति । किम्भूतौ विमानौ । हिरण्मयौ सुवर्णमयौ । शकुनी । लुप्तोपममेतत् । शीघ्रगामित्वात्पक्षिणाविव । यद्वा पदद्वयमप्यश्विनोरेव विशेषणं । हिरण्मयौ सुवर्णालङ्कृतौ । शकुनी आरोग्यकरणेन शकुं शक्तिं नयतः प्रापयत इति शकुनी । साम्परायौ सम्परायः परलोकस्तस्मै हितौ । यद्वा साम्परायामापदि अयः प्राप्तिर्ययोस्तौ । भक्तानामापदि तद्रक्षणायागच्छन्तौ । नासत्यदस्रौ । नासत्यौ असत्यरहितौ । नासापुटजातौ वा । दस्रौ दर्शनीयौ । सुसौ सुनासिकौ । विशेषेण जयन्तौ विजयन्तौ । विजयन्तावेव वैजयन्तौ । विवस्वतः सूर्यस्य तरसा बलेन असितं श्यामकुष्ठं अधिव्ययन्तौ निराकुर्वन्तौ । शुक्लं दीप्तियुक्तं वर्मं चक्षुर्वा । वयन्तौ कुर्वन्तौ । सूर्यस्य पितृत्वात् तद्बलेन युवयोरेतत्सामर्थ्यं युज्यत इति स्तुतिः । सुवेमौ । लुप्तोपममेतत् । यथा वेमधारिणौ तन्तुवायौ पटादसितकेशादि दूरीकुरुतः शुक्लं च तन्तुं वयतस्तथेत्यर्थः ॥ 1-3-59 ग्रस्तामिति । हे अश्विनौ । सुपर्णस्य लुप्तोपममेतत् । सुपर्णतुल्यपराक्रमस्य गतेर्वा वृकस्य बलेन ग्रस्तां अभिभूतां । वर्तिकां वर्तिकाख्यां पक्षिणीं । तस्याः सौभगाय जीवनरूपसुखाय । अमुञ्चतां भवन्ताविति शेषः । आस्नो वृकस्येत्यस्यामृचि इयं कथा प्रसिद्धा । अहं तौ युवां तावत् कार्त्स्न्येन अनमं नमस्कृतवानस्मि । तौ कौ । यौ प्रति । सुष्टु वर्तत इति सुवृत् सोमयागकर्ता । तमाय तमु ग्लानाविति धातोः ग्लानये । असत्तमाः असमीचीना अपि गाः उदावहत् प्रार्थनाविषयत्वेन प्रापयामास । गोविषयप्रार्थनां कृतवानित्यर्थः । किम्भूतौ यौ । अरुणा अरुणौ । डादेशश्छान्दसः । लुप्तोपममेतत् । सोमयागे हि प्रातरनुवाकादावश्विनोः स्तुतत्वात् यथा दिनारम्भे अरुणस्तथा सोमयागारम्भे युवामित्यर्थः । अत्रायमाशयः । सोमयागे इन्द्रादिषु देवताभूतेषु सत्स्वपि असमीचीनगोरक्षणस्यानन्यसाध्यत्वज्ञानेन यजमानेन भवन्तावेव प्रार्थितावित्यहमपि युवामेव स्तौमीति ॥ 1-3-60 षष्टिश्च गाव इति । ज्योतिष्टोमे सन्त्युपसदस्तिस्रः । ताश्च सत्रेऽधिका भवन्ति । उपसत्सु च प्रवर्ग्य उक्तः । तत्र महावीराख्यपात्रेषु तप्ते घृते दुग्धं प्रक्षिप्यते तदर्था चास्ति धेनुः । ततो घृतं दुग्धं च मिश्रमश्विभ्यां हूयते । एवं सति यदा गवामयनादिसत्रेषु संवत्सरमुपसदः क्रियन्ते तत्र घर्मे सर्वोत्कृष्टे अश्विनावेव यष्टव्याविति स्तुतिरत्र क्रियते । तावश्विनावनममिति गतेन सम्बन्धः । तौ कौ यत्तदोर्नित्यसम्बन्धाद्यौ तं घर्मं दुहतः साधयतः । प्रसिद्धोपि घर्मो भवतोर्भवति । भवतोरेव देवतात्वादित्याशयः । तं कं यत्तदोर्नित्यसम्बन्धाद्यं घर्मं त्रिशताः षष्टिश्च धेनवो दुग्धदात्र्यो गावः । घर्मे दुग्धरहितानां गवामनुपयोगात् । एकं वत्सं वत्सरं । अत्यन्तसंयोगे द्वितीया । वत्सरावधीत्यर्थः । सुवते साधयन्ति । घृतेन । दुहन्ति दुग्धेन साधयन्ति । यज्ञादौ सावनः स्मृत इति वाक्यादत्र सावनवर्षग्रहणेन षष्ट्यधिकशतत्रयदिनानि भवन्ति । तेन तावत्य एव गावः घृतदुग्धाभ्यां घर्मं साधयन्तीत्यर्थः । कथम्भूता गावः । नानागोष्ठाः लुप्तोपममेतत् । दिनानां गोष्ठोपमाया विवक्षितत्वात् नानागोष्ठनिष्ठा इत्यर्तः । एकदोहना विहिताः एकोऽध्वर्युर्दोहनकर्ता यासामेवम्भूताः श्रुतावुक्ता इत्यर्थः । किम्भूत घर्मं उक्थ्यं प्रशस्यम् ॥ 1-3-61-62 एकां नाभिमिति । सूर्यरथचालकत्वेनाश्विनावत्र स्तूयेते । श्लोकद्वयस्यैकान्वयः । हे अश्विनौ युवां । विषीदतं विषीदन्तं । छान्दसो नुमभावः । मां मुञ्चतः । लकारव्यत्ययेन मुञ्चतमित्याशंसा । तौ कौ । यावश्विनौ । चर्षणी लुप्तोपमं चैतत् । चर्षणिशब्दो निघण्टुषु मनुष्यपर्यायः पठितः । मनुष्याविवेत्यर्थः । सूर्यरथचालकत्वेन अश्विनोः शोभां वक्तुं सूर्यरथसम्बन्धिचक्रद्वयगतिं वर्णयति पादत्रिकद्वयेन । एकपदमावृत्य योज्यं । एकं चक्रं ईदृशं परिवर्तते भ्रमति । अन्यदेकं चक्रं ईदृशं वर्तते चलतीत्यर्थः । कीदृशमेकं चक्रं आद्यस्य एकां नाभिं सप्तशताः सप्तशतसङ्ख्याः अराः अन्याश्च विंशतिसङ्ख्या अराः श्रिताः संलग्नाः । चक्रमध्यस्थनाभौ विंशत्यधिकसप्तशतसङ्ख्याः अराः तिर्यक् संलग्ना इत्यर्थः । किम्भूता अराः । प्रधिषु बाह्यचक्रावयवेषु अर्पिता अधिनिवेशिता इत्यर्थः । कीदृशमन्यच्चक्रं द्वादशारं षण्णाभि । पुंरत्वं छान्दसम् । कीदृशं प्रथमचक्रं । अनेमि चलनेमिरहितमित्यर्थः । अजरं न जीर्यत इत्यजरम् । जीर्णं न भवतीत्यर्थः । एकं चक्रं मध्यशङ्कुनिहितपाशवत्स्वस्थल एव परिभ्रमत् । द्वितीयं तु समन्ततश्चरतीत्याशयः । द्वितीयचक्रविशेषणमेकाक्षमिति । एकं उत्कृष्टोऽक्षोऽस्य अतिदृढ इत्यर्थः । अमृतस्य स्वर्गस्य धारणं रक्षणसाधनम् । यस्मिन्स्वचक्रे विश्वे सर्वे देवाः अधिविषक्ताः । प्राधान्याद्देवग्रहणम् । तेन तदुपलक्षिताः सर्वे जीवा इत्यर्थः । सर्वेषां सूर्यचक्रनियोगोदितत्वादित्यर्थः । अत्र "पञ्चारे चक्रे" इत्यादिश्रुतयो मानम् ॥ 1-3-63 अश्विनाविति । हे अश्विनौ दासपत्नी । सुपांसुलुगिति लुप्त सप्तमीबहुवचनत्वेन दासपत्नीषु अप्सु । इन्दुं अमृतं सोमाख्यममृतं । तिरोधत्तां कृतवन्तौ । किम्भूतावश्विनौ वृत्तभूयौ भूयोवृत्तौ नानाकर्माणावित्यर्थः । हित्वेति । अश्विनौ यत् यदा गिरिं मेरुं हित्वा त्यक्त्वा गां भुवं उदाचरन्तौ गच्छन्तौ । तत् तदा बलस्य प्राणिनां सामर्थ्यस्य सम्बन्धिनीं तज्जनिकां वृष्टिं प्रति । अह्नात शीघ्रम् । अह्नादिति सुबन्तप्रतिरूपकमव्ययं । प्रस्थितौ कृतप्रस्थानौ भवथः । सुमेरोः सकाशाद्भुवमागत्य प्राणिनामन्नादिद्वारेण बलजनिकां वृष्टिं कुरुथ इत्यर्थः ॥ 1-3-64 युवामिति । हे अश्विनौ युवां अग्रे प्रथमं समानं सम्यक् आनः आगतं गमनं यस्मिन्कर्मणि तथा । सोमयागे प्रथमं गच्छन्ताविति यावत् दश दिशो जनयथः । दिक्शब्देन इन्द्रादयो दिक्पाला लक्ष्यन्ते । जनिः प्रादुर्भावार्थः । सोमयागे प्रथमगामित्वेन इन्द्रादिदेवताप्रादुर्भावकत्वं । अथ तदनन्तरं याः दिशः दिग्देवता मूर्ध्नि यागस्य मूर्ध्नि प्रधाने वियन्ति सम्बन्ध्यन्ते । तासां दिग्देवतानां यातं यानमनु पश्चात् ऋषयः प्रयान्ति मूर्ध्नीति पूर्वेणान्वयः । अतएव युवयोः देवा मनुष्याश्च क्षितिमैश्वर्यं ऐश्वर्य युक्तां स्तुतिमाचरन्ति कुर्वन्ति ॥ 1-3-65 युवां वर्णानिति त इति तच्छब्दात् यच्छब्दो द्रष्टव्यः । हे अश्विनौ युवां वर्णान्नानावर्णान् विश्वरूपान् सृष्ट्यादिहेतुत्वेन अनेकरूपान् यानभानून् विकुरुथः विशेषेण कुरुथः सूर्यरथप्रकाशयितृत्वादित्याशयः । ते भानवः सूर्यकिरणाः विश्वा विश्वानि सर्वाणि भुवनानि अधिक्षियन्ते आवृण्वन्ति । त एव भानवोऽनुसृताश्चरन्त्यपि विचरन्ति चेत्यर्थः । अतएव देवा मनुष्याश्च युवयोः क्षिति स्तुतिमाचरन्तीति पूर्ववदर्थः ॥ 1-3-66 तौ नासत्याविति हे नासत्यावश्विनौ अहं तौ वां युवां महे पूजयामि । मनसा पूजयामीत्यर्थः । यां छान्दसत्वेन जात्यभिप्रायेणैकवचनम् । ये । पुष्करस्य जात्यभिप्रायैकवचनं । पुष्कराणां पद्मानां स्रजं जात्येकवचनेन स्रजौ माले बिभृथो धारयथः । तौ प्रसिद्धौ अमृतौ नास्ति मृतं मरणं ययोस्तौ तथोक्तौ ऋतावृधौ ऋतं सत्यं यज्ञमुदकं वा वर्धयत इति तथा तौ नासत्यौ ऋते विना देवा इन्द्रादयः पदे स्थाने सोमयागादौ तद्देवसम्बन्धित्वेन प्रसिद्धं हविः न प्रसूते वचनव्यत्ययेन न प्राप्नुवन्ति । सोमयागे अश्विनोः प्रथमगामित्वेन तौ विना देवाः स्वांशं न स्वीकुर्वन्तीत्यर्थः ॥ 1-3-67 मुखेन गर्भमिति । हे अश्विनौ तौ युवां जीवसे जीवितु । असेन्प्रत्ययान्तमेतत् । गां दृष्टिं मुञ्चथः लकारव्यत्ययेन मुञ्चतमित्याशंसा । तौ कौ यौ मुखेन कृत्वा युवानौ तरुणावेव गर्भं भावप्रधानो निर्देशः । गर्भत्वं लभतां अलभतां । बहुलं छन्दसीत्यडभावः । ननु नवमासगर्भधारणाभावे कथमाकस्मिकोत्पत्तिः कथं च स्तन्यपानाद्यभावे आकस्मिकं तारुण्यमित्यत आह । गतासुरित्यादि । गता असवः प्राणा यस्येति गतासुर्मनुष्यादिः । एतत् छान्दसो लिङ्गव्यत्ययः । एनं गर्भं । प्रपदेन प्रकृष्टेन पदेन गमनेन नवमासरूपेण प्रसूते जातः उत्पन्नः स गर्भः सद्यः तत्काले जननीं अत्ति पिबति । मनुष्यदेहे एतदुचितम् । अश्विनोस्तु मरणधर्मत्वाभावान्नैवमित्याशयः ॥ 1-3-77 एषा तस्येति सूतवाक्यं ॥ 1-3-79 गौर्बलीवर्दः ॥ 1-3-81 नेयेष न कामितवान् ॥ 1-3-83 नियोजयामास अग्निशुश्रूषादतविति शेषः ॥ 1-3-84 परिहीयते न्यूनं भवति ॥ 1-3-90 आहुः वृद्धा इति शेषः ॥ 1-3-91 व्रूयात् अध्यायपयेत् । पृच्छति अधीते । अधर्मेण गुरुदक्षिणादिव्यतिरेकेण ॥ 1-3-96 पिनद्धे धृते ॥ 1-3-101 अनुपस्पृश्य अनाचम्य ॥ 1-3-106 अनृतेनोपचरितुं वञ्चयितुं ॥ 1-3-127 उदकार्थं शौचाचमनादि कर्तुं ॥ 1-3-129 दृढमासन्नः अत्यन्तसन्निहितः ॥ 1-3-135 कल्माषकुण्डलाः चित्रकुण्डलाः ॥ 1-3-137 अर्कांशुसेनायां सेनावद्दुःसहरश्मिजाले ॥ 1-3-142 महद्द्युग्नि तीर्थविशेषे ॥ 1-3-145 मन्त्रवादश्लोकैः मन्त्रस्वरूपश्लोकैः ॥ 1-3-146 त्रीण्यर्पितानीति । मन्त्रलिङ्गमात्रावगमात्तुष्टाव । विशेषशानं तु तस्य गुरुमुखादेव भविष्यति । अत्र चक्रे । नित्यं चरति भ्रमति । ध्रुवे प्रवाहरूपेण नित्ये कालरूपे । शतानि षष्टिश्च अहोरात्राणामिति शेषः । चतुर्विंशतिपर्वणां शुक्लकृष्णपक्षरूपाणां योगो युस्मिन्तथाभूते । मध्येऽर्पितानि । यच्च षट्कुमाराः ऋतवः परिवर्तयन्ति ॥ 1-3-147 तन्त्रं चेदमिति । तन्त्रं आतानवितानरूपं तन्तुसमुदायं । विश्वरूपे समयभेदेन स्त्रीपुरुषादिरूपे । युवत्यौ धाताविघातारौ । वयतः रचनां कुरतः । संवत्सररूपं पटमितिशेषः । वर्तयन्त्यौ सञ्चारयन्त्यौ । भूतानि भुवनानि च परिवर्तयन्त्यौ वयत इति पूर्वेणान्वयः ॥ 1-3-148 भर्ता धारकः ॥ 1-3-149 अपां गर्भं अद्भ्यो जातं । पुराणं आदिसर्गभवं । वैश्वानरं अग्निरूपमश्वं । वाजिनं वाहनं अभ्युपैति । तस्मै नम इत्यन्वयः ॥ 1-3-152 स्नोतोभ्यः शरीररन्ध्रेभ्यः ॥ 1-3-157 आवापयन्ती वेणीरूपेण केशानां सङ्ग्रथनं कारयन्ती ॥ 1-3-159 त्वं मनागसि न शप्तः इति पाठे स्वलकालनिमित्तं न शप्तोसि । यदि क्षमं नागतः स्याः शप्तः स्या इत्यर्थः ॥ 1-3-168 न व्यापन्नो न मृतः ॥ 1-3-182 कश्यप इत्यपि पाठो दृश्यते ॥ ॥ तृतीयोऽध्यायः ॥ 3 ॥
