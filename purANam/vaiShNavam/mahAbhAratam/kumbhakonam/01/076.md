अध्यायः 076
देवयान्याः पुत्रोत्पत्तिः ॥ 1 ॥ अशोकवनिकायां शर्मिष्ठाया ययातिसमागमात्पुत्रोत्पत्तिः ॥ 2 ॥
वैशम्पायन उवाच ।	001  
ययातिः स्वपुरं प्राप्य महेन्द्रपुरसन्निभम् ।	001a  
प्रविश्यान्तःपुरं तत्र देवयानीं न्यवेशयत् ॥	001c  
देवयान्याश्चानुमते सुतां तां वृषपर्वणः ।	002a  
अशोकवनिकाभ्याशे गृहं कृत्वा न्यवेशयत् ॥	002c  
वृतां दासीसहस्रेण शर्मिष्ठां वार्षपर्वणीम् ।	003a  
वासोभरन्नपानैश्च संविभज्य सुसत्कृताम् ॥	003c  
देवयान्या तु सहितः स नृपो नहुषात्मजः ।	004a  
\'प्रीत्या परमया युक्तो मुमुदे शाश्वतीः समाः ॥	004c  
अशोकवनिकामध्ये देवयानी समागता ।	005a  
शर्मिष्ठया सा क्रीडित्वा रमणीये मनोरमे ॥	005c  
तत्रैव तां तु निर्दिश्य राज्ञा सह ययौ गृहम् ।	006a  
एवमेव सह प्रीत्या बहु कालं मुमोद च ॥\'	006c  
007ac  विजहार बहूनब्दान्देववन्मुदितः सुखी ॥
008a   ऋतुकाले तु सम्प्राप्ते देवयानी वराङ्गना ।
लेभे गर्भं प्रथमतः कुमारं च व्यजायत ॥	008c  
गते वर्षसहस्रे तु शर्मिष्ठा वार्षपर्वणी ।	009a  
ददर्श यौवनं प्राप्ता ऋतुं सा चान्वचिन्तयत् ॥	009c  
\'शुद्धा स्नाता तु शर्मिष्ठा सर्वालङ्कारशोभिता ।	010a  
अशोकशाखामालम्ब्य सुपुष्पस्तबकैर्वृताम् ॥	010c  
आदर्शे मुखमुद्वीक्ष्य भर्तुर्दर्शनलालसा ।	011a  
शोकमोहसमाविष्टा वचनं चेदमब्रवीत् ॥	011c  
अशोक शोकापनुद शोकोपहतचेतसाम् ।	012a  
त्वन्नामानं कुरुष्वाद्य प्रियसन्दर्शनेन माम् ।	012c  
एवमुक्तवती सा तु शर्मिष्ठा पुनरब्रवीत् ॥\'	012e  
ऋतुकालश्च सम्प्राप्तो न च मेऽस्ति वृतः पतिः ।	013a  
किं प्राप्तं किं नु कर्तव्यं किं वा कृत्वा सुखं भवेत् ॥	013c  
देवयानी प्रजाताऽसौ वृथाऽहं प्राप्तयौवना ।	014a  
यथा तया वृतो भर्ता तथैवाहं वृणोमि तम् ॥	014c  
राज्ञा पुत्रफलं देयमिति मे निश्चिता मतिः ।	015a  
अपीदानीं स धर्मात्मा ईयान्मे दर्शनं रहः ॥	015c  
\'केशैर्बध्या तु राजानं याचेऽहं सदृशं पतिम् ।	016a  
स्पृहेदिदं देवयानी पुत्रमीक्ष्य पुनःपुनः ।	016c  
क्रीडन्नन्तःपुरे तस्याः क्वचित्क्षणमवाप्य च ॥	016e  
वैशम्पायन उवाच ।\'	017  
अथ निष्क्रम्य राजाऽसौ तस्मिन्काले यदृच्छया ।	017a  
अशोकवनिकाभ्याशे शर्मिष्ठां प्राप तिष्ठतीम् ॥	017c  
तमेकं रहिते दृष्ट्वा शर्मिष्ठा चारुहासिनी ।	018a  
प्रत्युद्गम्याञ्जलिं कृत्वा राजानं वाक्यमब्रवीत् ॥	018c  
शर्मिष्ठोवाच ।	019  
सोमस्येन्द्रस्य विष्णोर्वा यमस्य वरुणस्य वा ।	019a  
तव वा नाहुष गृहे कः स्त्रियं द्रष्टुमर्हति ॥	019c  
रूपाभिजनशीलैर्हि त्वं राजन्वेत्थ मां सदा ।	020a  
सा त्वां याचे प्रसाद्याहमृतुं देहि नराधिप ॥	020c  
ययातिरुवाच ।	021  
वेद्मि त्वां शीलसम्पन्नां दैत्यकन्यामनिन्दिताम् ।	021a  
रूपं च ते न पश्यामि सूच्यग्रमपि निन्दितम् ॥	021c  
\'तदाप्रभृति दृष्ट्वा त्वां स्मराम्यनिशमुत्तमे\' ।	022a  
अब्रवीदुशना काव्यो देवयानीं यदाऽवहम् ।	022c  
नेयमाह्वयितव्या ते शयने वार्षपर्वणी ॥	022e  
\'देवयान्याः प्रियं कृत्वा शर्मिष्ठामपि पोषय ॥\'	023ac  
शर्मिष्ठोवाच ।	024  
न नर्मयुक्तमनृतं हिनस्ति न स्त्रीषु राजन्न विवाहकाले ।	024a  
प्राणात्यये सर्वधनापहारे पञ्चानृतान्याहुरपातकानि ॥	024c  
पृष्टं तु साक्ष्ये प्रवदन्तमन्यथावदन्ति मिथ्या पतितं नरेन्द्र ।	025a  
एकार्थतायां तु समाहितायां मिथ्या वदन्तं ह्यनृतं हिनस्ति ॥	025c  
अनृतं नानृतं स्त्रीषु परिहासविवाहयोः ।	026a  
026c   आत्मप्राणार्थघाते च तदेवोत्तमतां व्रजेत् ॥\'
ययातिरुवाच ।	027  
राजा प्रमाणं भूतानां स नश्येत मृषा वदन् ।	027a  
अर्थकृच्छ्रमपि प्राप्य न मिथ्या कर्तुमुत्सहे ॥	027c  
शर्मिष्ठोवाच ।	028  
समावेतौ मतो राजन्पतिः सख्याश्च यः पतिः ।	028a  
समं विवाहमित्याहुः सख्या मेऽसि वृतः पतिः ॥	028c  
\'सह दत्तास्मि काव्येन देवयान्या मनीषिणा ।	029a  
पूज्या पोषयितव्येति न मृषा कर्तुमर्हसि ॥\'	029c  
सुवर्णमणिमुक्तानि वस्त्राण्याभरणानि च ।	030a  
याचितॄणां ददासि त्वं गोभूम्यादीनि यानि च ॥	030c  
बहिःस्थं दानमित्युक्तं न शरीराश्रितं नृप ।	031a  
दुष्करं पुत्रदानं च आत्मदानं च दुष्करम् ॥	031c  
शरीरदानात्तत्सर्वं दत्तं भवति मारिष ।	032a  
यस्य यस्य यथा कामस्तस्य तस्य ददाम्यहम् ॥	032c  
इत्युक्त्वा नगरे राजंस्त्रिकालं घोषितं त्वया ।	033a  
त्वयोक्तमनृतं राजन्वृथा घोषितमेव वा ।	033c  
तत्सत्यं कुरु राजेन्द्र यथा वैश्रवणस्तथा ॥	033e  
ययातिरुवाच ।	034  
दातव्यं याचमानेभ्य इति मे व्रतमाहितम् ।	034a  
त्वं च याचसि मां कामं ब्रूहि किं करवाणि ते ॥	034c  
\'धनं वा यदि वा किञ्चिद्राज्यं वाऽपि शुचिस्मिते ।\'	035a  
शर्मिष्ठोवाच ।	035  
अधर्मात्पाहि मां राजन्धर्मं च प्रतिपादय ॥	035c  
\'नान्यं वृणे पुत्रकामा पुत्रात्परतरं न च ।\'	036a  
त्वत्तोऽपत्यवती लोके चरेयं धर्ममुत्तमम् ॥	036c  
त्रय एवाधना राजन्भार्या दासस्तथा सुतः ।	037a  
यत्ते समधिगच्छन्ति यस्यैते तस्य तद्धनम् ॥	037c  
पुत्रार्थं भर्तृपोषार्थं स्त्रियः सृष्टाः स्वयम्भुवा ।	038a  
अपतिर्वापि या कन्या अनपत्या च या भवेत् ।	038c  
\'तासां जन्म वृथा लोके गतिस्तासां न विद्यते ॥\'	038e  
देवयान्या भुजिष्याऽस्मि वश्या च तव भार्गवी ।	039a  
सा चाहं च त्वया राजन्भजनीये भजस्व माम् ॥	039c  
वैशम्पायन उवाच ।	040  
एवमुक्तस्तु राजा स तथ्यमित्यभिजज्ञिवान् ।	040a  
पूजयामास शर्मिष्ठां धर्मं च प्रत्यपादयत् ॥	040c  
स समागम्य शर्मिष्ठां यथा काममवाप्य च ।	041a  
अन्योन्यं चाभिसम्पूज्य जग्मतुस्तौ यथागतम् ॥	041c  
तस्मिन्समागमे सुभ्रूः शर्मिष्ठा चारुहासिनी ।	042a  
लेभे गर्भं प्रथमतस्तस्मान्नृपतिसत्तमात् ॥	042c  
प्रयज्ञे च ततः काले राजन्राजीवलोचना ।	043a  
कुमारं देवगर्भाभं राजीवनिभलोचनम् ॥ ॥	043c  
इति श्रीमन्महाभारते आदिपर्वणि सम्भवपर्वणि षट्सप्ततितमोऽध्यायः ॥ 76 ॥
