अध्यायः 138

पुनर्भीमाय विषमिश्रभक्ष्यदानम् ॥ 1 ॥ शूलकीलितायां शमाणकोट्यां पुनर्भीमसेनस्य पातनम् ॥ 2 ॥ पाताललोकं प्राप्तस्य भीमस्य वासुकिदत्तरसपानम् ॥ 3 ॥
\'वैशम्पायन उवाच ।	001  
ततस्ते मन्त्रयामासुर्दुर्योधनपुरोगमाः ।	001a  
प्राणवान्विक्रमी चापि शौर्ये च महति स्थितः ॥	001c  
स्पर्धते चापि सततमस्मानेव वृकोदरः ।	002a  
तं तु सुप्तं पुरोद्याने जले शूले क्षिपामहे ॥	002c  
ततो जलविहारार्थं कारयामास भारत ।	003a  
प्रमाणकोट्यामुद्देशे स्थलं किञ्चिदुपेत्य ह ॥\'	003c  
भक्ष्यं भोज्यं च पेयं च चोष्यं लेह्यमथापि च ।	004a  
उपपादितं नरैस्तत्र कुशलैः सूदकर्मणि ॥	004c  
न्यवेदयंस्तत्पुरुषा धार्तराष्ट्राय वै तदा ।	005a  
ततो दुर्योधनस्तत्र पाण्डवानाह दुर्मतिः ॥	005c  
गङ्गां चैवानुयास्याम उद्यानवनशोभिताम् ।	006a  
सहिता भ्रातरः सर्वे जलक्रीडामवाप्नुमः ॥	006c  
एवमस्त्विति तं चापि प्रत्युवाच युधिष्ठिरः ।	007a  
ते रथैर्नगराकारैर्देशजैश्च गजोत्तमैः ॥	007c  
निर्ययुर्नगराच्छूराः कौरवाः पाण्डवैः सह ।	008a  
उद्यानवनमासाद्य विसृज्य च महाजनम् ॥	008c  
विशन्ति स्म तदा वीराः सिंहा इव गिरेर्गुहाम् ।	009a  
उद्यानमभिपश्यन्तो भ्रातरः सर्व एव ते ॥	009c  
उपस्थानगृहैः शुभ्रैर्वलभीभिश्च शोभितम् ।	010a  
गवाक्षकैस्तथा जालैर्यन्त्रैः साञ्चारिकैरपि ॥	010c  
सम्मार्जितं सौधकारैश्चित्रकारैश्च चित्रितम् ।	011a  
दीर्घिकाभिश्च पूर्णाभिस्तथा पुष्करिणीषु च ॥	011c  
जलं तच्छुशुभे च्छन्नं फुल्लैर्जलरुहैस्तथा ।	012a  
उपच्छन्ना वसुमती तथा पुष्पैर्यथर्तुकैः ॥	012c  
तत्रोपविष्टास्ते सर्वे पाण्डवाः कौरवाश्च ह ।	013a  
उपच्छन्नान्बहून्कामांस्ते भुञ्जन्ति ततस्ततः ॥	013c  
अथोद्यानवरे तस्मिंस्तथा क्रीडागताश्च ते ।	014a  
परस्परस्य वक्त्रेषु ददुर्भक्ष्यांस्ततस्ततः ॥	014c  
ततो दुर्योधनः पापस्तद्भक्ष्ये कालकूटकम् ।	015a  
विषं प्रक्षेपयामास भीमसेनजिघांसया ॥	015c  
स्वयमुत्थाय चैवाथ हृदयेन क्षुरोपमः ।	016a  
स वाचाऽमृतकल्पश्च भ्रातृवच्च सुहृद्यथा ॥	016c  
स्वयं प्रक्षिपते भक्ष्यं बहु भीमस्य पाकृत् ।	017a  
प्रभक्षितं च भीमेन तं वै दोषमजानता ॥	017c  
ततो दुर्योधनस्तत्र हृदयेन हसन्निव ।	018a  
कृतकृत्यमीवात्मानं मन्यते पुरुषाधमः ॥	018c  
ततस्ते सहिताः सर्वे जलक्रीडामकुर्वत ।	019a  
पाण्डवा धार्तराष्ट्राश्च तदा मुदितमानसाः ॥	019c  
विहारावसथेष्वेव वीरा वासमरोचयन् ।	020a  
भीमस्तु बलवान्भुक्त्वा व्यायामाभ्यधिकं जले ॥	020c  
वाहयित्वा कुमारांस्ताञ्जलक्रीडागतांस्तदा ।	021a  
प्रमाणकोट्यां वासार्थी सुष्वापावाप्य तत्स्थलम् ॥	021c  
शीतं वातं समासाद्य श्रान्तो मदविमोहितः ।	022a  
विषेण च परीताङ्गो निश्चेष्टः पाण्डुनन्दनः ॥	022c  
ततो बद्ध्वा लतापाशैर्भीमं दुर्योधनः स्वयम् ।	023a  
\'शूलान्यप्सु निखायाशु प्रादेशाभ्यन्तराणि च ॥	023c  
लतापाशैर्दृढं बद्धं स्थलाज्जलमपातयत् ।	024a  
सशेषत्वान्न सम्प्राप्तो जले शूलिनि पाण्डवः ॥	024c  
पपात यत्र तत्रास्य शूलं नासीद्यदृच्छया ।\'	025a  
स निःसञ्ज्ञो जलस्यान्तमवाग्वै पाण्डवोऽविशत् ।	025c  
आक्रामन्नागभवने तदा नागकुमारकान् ॥	025e  
ततः समेत्य बहुभिस्तदा नागैर्महाविषैः ।	026a  
अदश्यत भृशं भीमो महादंष्ट्रैर्विषोल्बणैः ॥	026c  
ततोऽस्य दश्यमानस्य तद्विषं कालकूटकम् ।	027a  
हतं सर्पविषेणैव स्थावरं जङ्गमेन तु ॥	027c  
दंष्ट्राश्च दंष्ट्रिणां तेषां मर्मस्वपि निपातिताः ।	028a  
त्वचं नैवास्य बिभिदुः सारत्वात्पृथुवक्षसः ॥	028c  
ततः प्रबुद्धः कौन्तेयः सर्वं सञ्छिद्य बन्धनम् ।	029a  
पोथयामास तान्सर्पान्केचिद्भीताः प्रदुद्रुवुः ॥	029c  
हतावशेषा भीमेन सर्वे वासुकिमभ्ययुः ।	030a  
ऊचुश्च सर्पराजानं वासुकिं वासवोपमम् ॥	030c  
अयं नरो वै नागरेन्द्र ह्यप्सु बद्ध्वा प्रवेशितः ।	031a  
यथा च नो मतिर्व्रीर विषपीतो भविष्यति ॥	031c  
निश्चेष्टोऽस्माननुप्राप्तः स च दष्टोऽन्वबुध्यत ।	032a  
ससञ्ज्ञश्चापि संवृत्तश्छित्त्वा बन्धनमाशु नः ॥	032c  
पोथयन्तं महाबाहुं त्वं वै तं ज्ञातुमर्हसि ।	033a  
ततो वासुकिरभ्येत्य नागैरनुगतस्तदा ॥	033c  
पश्यति स्म महाबाहुं भीमं भीमपराक्रमम् ।	034a  
आर्यकेण च दृष्टः स पृथाया आर्यकेण च ॥	034c  
तदा दौहित्रदौहित्रः परिष्वक्तः सुपीडितम् ।	035a  
सुप्रीतश्चाभवत्तस्य वासुकिः स महायशाः ॥	035c  
अब्रवीत्तं च नागेन्द्रः किमस्य क्रियतां प्रियम् ।	036a  
धनौघो रत्ननिचयो वसु चास्य प्रदीयताम् ॥	036c  
एवमुक्तस्तदा नागो वासुकिं प्रत्यभाषत ।	037a  
यदि नागेन्द्र तुष्टोऽसि किमस्य धनसञ्चयैः ॥	037c  
रसं पिबेत्कुमारोऽयं त्वयि प्रीते महाबलः ।	038a  
बलं नागसहस्रस्य यस्मिन्कुण्डे प्रतिष्ठितम् ॥	038c  
यावत्पिबति बालोऽयं तावदस्मै प्रदीयताम् ।	039a  
एवमस्त्विति तं नागं वासुकिः प्रत्यभाषत ॥	039c  
ततो भीमस्तदा नागैः कृतस्वस्त्ययनः शुचिः ।	040a  
प्राङ्मुखश्चोपविष्टश्च रसं पिबति पाण्डवः ॥	040c  
एकोच्छ्वासात्ततः कुण्डं पिबति स्म महाबलः ।	041a  
एवमष्टौ स कुण्डानि ह्यपिबत्पाण्डुनन्दनः ॥	041c  
ततस्तु शयने दिव्ये नागदत्ते महाभुजः ।	042a  
अशेत भीमसेनस्तु यथासुखमरिन्दमः ॥ ॥	042c  

इति श्रीमन्महाभारते आदिपर्वणि सम्भवपर्वणि अष्टत्रिंशदधिकशततमोऽध्यायः ॥ 138 ॥

1-138-10 उपस्थानगृहैः यत्र राजानं कार्यिणः शूराश्चोपतिष्ठन्ति तैर्गृहैः । वलभीभिरुभयतो नमत्पक्षाभिः स्तम्भशालाभिः । यन्त्रैर्जलयन्त्रैः शतधारादिभिः । यतो युगपच्छतं धारा उच्छलन्त्यो नीहारीभूय भवनोदरं व्याप्नुवन्ति । साञ्चारिकैः सञ्चारयोग्यैः ॥ 1-138-11 दीर्घिकाभिः कुल्याभिः ॥ 1-138-13 उपच्छन्नानुपागतान् ॥ 1-138-31 विषपीतः पीतविषः ॥ 1-138-34 आर्यकेण नागराजेन । पृथाया आयकेण मातामहेन । कुन्तिभोजद्वारायं सम्बन्ध इति गम्यते ॥ 1-138-35 दौहित्रदौहित्र इति त्वार्यकनागस्य दौहित्रः शूरस्तद्दौहित्रो भीम इत्यविरुद्धमेतत् । अन्ये तु शूरमातामह एवोपचारात् कुन्तीमातामहोऽपीत्याहुः ॥ 1-138-38 रसं साधितपारदम् ॥ अष्टत्रिंशदधिकशततमोऽध्यायः ॥ 138 ॥
