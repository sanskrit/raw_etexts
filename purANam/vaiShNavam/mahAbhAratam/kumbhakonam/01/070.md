अध्यायः 070

ययात्युपाख्यानारम्भः ॥ 1 ॥ सञ्जीवनीविद्यालाभार्थं देवैः शुक्रसमीपे कचस्य प्रेषणम् ॥ 2 ॥ कचस्य शिष्यत्वेनाङ्गीकारः ॥ 3 ॥ दैत्यैर्हतस्य कचस्योज्जीवनम् ॥ 4 ॥ दैत्यैर्भस्मीकृत्य तन्मिश्रितसुराद्वारा स्वकुक्षिं प्रापितस्य कचस्य शुक्रेण विद्यादानपूर्वकमुज्जीवनम् ॥ 5 ॥ शुक्रेण सुरापाननिषेधः ॥ 6 ॥
जनमेजय उवाच ।	001  
ययातिः पूर्वजोऽस्माकं दशमो यः प्रजापतेः ।	001a  
कथं स शुक्रतनयां लेभे परमदुर्लभाम् ॥	001c  
एतदिच्छाम्यहं श्रोतुं विस्तरेण तपोधन ।	002a  
आनुपूर्व्या च मे शंस राज्ञो वंशकरान्पृथक् ॥	002c  
वैशम्पायन उवाच ।	003  
ययातिरासीन्नृपतिर्देवराजसमद्युतिः ।	003a  
तं शुक्रवृषपर्वाणौ वव्राते वै यथा पुरा ॥	003c  
तत्तेऽहं सम्प्रवक्ष्यामि पृच्छते जनमेजय ।	004a  
देवयान्याश्च संयोगं ययातेर्नाहुषस्य च ॥	004c  
सुराणामसुराणां च समजायत वै मिथः ।	005a  
ऐश्वर्यं प्रति सङ्घर्षस्त्रैलोक्ये सचराचरे ॥	005c  
जिगीषया ततो देवा वव्रिरेऽङ्गिरसं मुनिम् ।	006a  
पौरोहित्येन याज्यार्थे काव्यं तूशनसं परे ॥	006c  
ब्राह्मणौ तावुभौ नित्यमन्योन्यस्पर्धिनौ भृशम् ।	007a  
तत्र देवा निजघ्नुर्यान्दानवान्युधि सङ्गतान् ॥	007c  
तान्पुनर्जीवयामास काव्यो विद्याबलाश्रयात् ।	008a  
ततस्ते पुनरुत्थाय योधयाञ्चक्रिरे सुरान् ॥	008c  
असुरास्तु निजघ्नुर्यान्सुरान्समरमूर्धनि ।	009a  
न तान्सञ्जीवयामास बृहस्पतिरुदारधीः ॥	009c  
न हि वेद स तां विद्यां यां काव्योवेत्ति वीर्यवान् ।	010a  
सञ्जीविनीं ततो देवा विषादमगमन्परम् ॥	010c  
ते तु देवा भयोद्विग्नाः काव्यादुशनसस्तदा ।	011a  
ऊचुः कचमुपागम्य ज्येष्ठं पुत्रं बृहस्पतेः ॥	011c  
भजमानान्भजस्वास्मान्कुरु नः साह्यमुत्तमम् ।	012a  
या सा विद्या निवसति ब्राह्मणेऽमिततेजसि ॥	012c  
शुक्रे तामाहर क्षिप्रं भागभाङ्गो भविष्यसि ।	013a  
वृषपर्वसमीपे हि शक्यो द्रष्टुं त्वया द्विजः ॥	013c  
रक्षते दानवांस्तत्र न स रक्षत्यदानवान् ।	014a  
तमाराधयितुं शक्तो भवान्पूर्ववयाः कविम् ॥	014c  
देवयानीं च दयितां सुतां तस्य महात्मनः ।	015a  
त्वमाराधयितुं शक्तो नान्यः कश्चन विद्यते ॥	015c  
शीलदाक्षिण्यमाधुर्यैराचारेण दमेन च ।	016a  
देवयान्यां हि तुष्टायां विद्यां तां प्राप्स्यसि ध्रुवम् ॥	016c  
वैशम्पायन उवाच ।	017  
तथेत्युक्त्वा ततः प्रायाद्बृहस्पतिसुतः कचः ।	017a  
तदाऽभिपूजितो देवैः समीपे वृषपर्वणः ॥	017c  
स गत्वा त्वरितो राजन्देवैः सम्प्रेषितः कचः ।	018a  
असुरेन्द्रपुरे शुक्रं दृष्ट्वा वाक्यमुवाच ह ॥	018c  
ऋषेरङ्गिरसः पौत्रं पुत्रं साक्षाद्बृहस्पतेः ।	019a  
नाम्ना कच इति ख्यातं शिष्यं गृह्णात् मां भवान् ॥	019c  
ब्रह्मचर्यं चरिष्यामि त्वय्यहं परमं गुरौ ।	020a  
अनुमन्यस्व मां ब्रह्मन्सहस्रं परिवत्सरान् ॥	020c  
शुक्र उवाच ।	021  
कच सुस्वागतं तेऽस्तु प्रतिगृह्णामि ते वचः ।	021a  
अर्चयिष्येऽहमर्च्यं त्वामर्चितोऽस्तु बृहस्पतिः ॥	021c  
वैशम्पायन उवाच ।	022  
कचस्तु तं तथेत्युक्त्वा प्रतिजग्राह तद्व्रतम् ।	022a  
आदिष्टं कविपुत्रेण शुक्रेणोशनसा स्वयम् ॥	022c  
व्रतस्य प्राप्तकालं स यथोक्तं प्रत्यगृह्णत ।	023a  
आराधयन्नुपाध्यायं देवयानीं च भारत ॥	023c  
नित्यमाराधयिष्यंस्तां युवा यौवनगां मुनिः ।	024a  
गायन्नृत्यन्वादयंश्च देवयानीमतोषयत् ॥	024c  
स शीलयन्देवयानीं कन्यां सम्प्राप्तयौवनाम् ।	025a  
पुष्पैः फलैः प्रेषणैश्च तोषयामास भारत ॥	025c  
देवयान्यपि तं विप्रं नियमव्रतधारिणम् ।	026a  
गायन्ती च ललन्ती च रहः पर्यचरत्तथा ॥	026c  
गायन्तं चैव शुल्कं च दातारं प्रियवादिनम् ।	027a  
नार्यो नरं कामयन्ते रूपिणं स्रग्विणं तथा ॥\'	027c  
पञ्चवर्षशतान्येवं कचस्य चरतो व्रतम् ।	028a  
तत्रातीयुरथो बुद्ध्वा दानवास्तं ततः कचम् ॥	028c  
गा रक्षन्तं वने दृष्ट्वा रहस्येकममर्षिताः ।	029a  
जघ्नुर्बृहस्पतेर्द्वेषाद्विद्यारक्षार्थमेव च ॥	029c  
हत्वा शालावृकेभ्यश्च प्रायच्छँल्लवशः कृतम् ।	030a  
ततो गावो निवृत्तास्ता अगोपाः स्वं निवेशनम् ॥	030c  
सा दृष्ट्वा रहिता गाश्च कचेनाभ्यागता वनात् ।	031a  
उवाच वचनं काले देवयान्यथ भारत ॥	031c  
देवयान्युवाच ।	032  
आहुतं चाग्निहोत्रं ते सूर्यश्चास्तं गतः प्रभो ।	032a  
अगोपाश्चागता गावः कचस्तात न दृश्यते ॥	032c  
व्यक्तं हतो मृतो वापि कचस्तात भविष्यति ।	033a  
तं विना न च जीवेयमिति सत्यं ब्रवीमि ते ॥	033c  
शुक्र उवाच ।	034  
अयमेहीति संशब्द्य मृतं सञ्जीवयाम्यहम् ।	034a  
वैशम्पायन उवाच ।	035  
ततः सञ्जीविनीं विद्यां प्रयुज्य कचमाह्वयत् ॥	034c  
भित्त्वा भित्त्वा शरीराणि वृकाणां स विनिर्गतः ।	035a  
आहूतः प्रादुरभवत्कचो हृष्टोऽथ विद्यया ॥	035c  
कस्माच्चिरायितोऽसीति पृष्टस्तामाह भार्गवीम् ।	036a  
कच उवाच ।	036  
समिधश्च कुशादीनि काष्ठभारं च भामिनि ॥	036c  
गृहीत्वा श्रमभारार्तो वटवृक्षं समाश्रितः ।	037a  
गावश्च सहिताः सर्वा वृक्षच्छायामुपाश्रिताः ॥	037c  
असुरास्तत्र मां दृष्ट्वा कस्त्वमित्यभ्यचोदयन् ।	038a  
बृहस्पतिसुतश्चाहं कच इत्यभिविश्रुतः ॥	038c  
इत्युक्तमात्रे मां हत्वा पेषीकृत्वा तु दानवाः ।	039a  
दत्त्वा शालावृकेभ्यस्तु सुखं जग्मुः स्वमालयं ॥	039c  
आहूतो विद्यया भद्रे भार्गवेण महात्मना ।	040a  
त्वत्समीपमिहायातः कथञ्चित्प्राप्तजीवितः ॥	040c  
हतोऽहमिति चाचख्यौ पृष्टो ब्राह्मणकन्यया ।	041a  
स पुनर्देवयान्योक्तः पुष्पाण्याहर मे द्विज ॥	041c  
वनं ययौ कचो विप्रो ददृशुर्दानवाश्च तम् ।	042a  
पुनस्तं पेषयित्वा तु समुद्राम्भस्यमिश्रयन् ॥	042c  
चिरं गतं पुनः कन्या पित्रे तं सन्न्यवेदयत् ।	043a  
विप्रेण पुनराहूतो विद्यया गुरुदेहजः ।	043c  
पुनरावृत्य तद्वृत्तं न्यवेदयत तद्यथा ॥	043e  
ततस्तृतीयं हत्वा तं दग्ध्वा कृत्वा च चूर्णशः ।	044a  
प्रायच्छन्ब्राह्मणायैव सुरायामसुरास्तथा ॥	044c  
अपिबत्सुरया सार्धं कचभस्म भृगूद्वहः ।	045a  
सा सायन्तनवेलायामगोपा गाः समागताः ॥	045c  
देवयानी शङ्कमाना दृष्ट्वा पितरमब्रवीत् ।	046a  
पुष्पाहारः प्रेषणकृत्कचस्तात न दृश्यते ॥	046c  
व्यक्तं हतो मृतो वापि कचस्तात भविष्यति ।	047a  
तं विना न च जीवेयं कचं सत्यं ब्रवीमि ते ॥	047c  
वैशम्पायन उवाच ।	048  
श्रुत्वा पुत्रीवचः काव्यो मन्त्रेणाहूतवान्कचम् ।	048a  
ज्ञात्वा बहिष्ठमज्ञात्वा स्वकुक्षिस्थं कचं नृप\' ॥	048c  
शुक्र उवाच ।	049  
बृहस्पतेः सुतः पुत्रि कचः प्रेतगतिं गतः ।	049a  
विद्यया जीवितोऽप्येवं हन्यते करवाम किम् ॥	049c  
मैवं शुचो मा रुद देवयानिन त्वादृशी मर्त्यमनुप्रशोचते ।	050a  
यस्यास्तव ब्रह्म च ब्राह्मणाश्चसेन्द्रा देवा वसवोऽथाश्विनौ च ॥	050c  
सुरद्विषश्चैव जगच्च सर्व-मुपस्थाने सन्नमन्ति प्रभावात् ।	051a  
अशक्योऽसौ जीवयितुं द्विजातिःसञ्जीवितो वध्यते चैव भूयः ॥	051c  
देवयान्युवाच ।	052  
यस्याङ्गिरा वृद्धतमः पितामहोबृहस्पतिश्चापि पिता तपोनिधिः ।	052a  
ऋषेः पुत्रं तमथो वापि पौत्रङ्कथं न शोचेयमहं न रुद्याम् ॥	052c  
स ब्रह्मचारी च तपोधनश्चसदोत्थितः कर्मसु चैव दक्षः ।	053a  
कचस्य मार्गं प्रतिपत्स्ये न भोक्ष्येप्रियो हि मे तात कचोऽभिरूपः ॥	053c  
शुक्र उवाच ।	054  
असंशयं मामसुरा द्विषन्तिये शिष्यं मेऽनागसं सूदयन्ति ।	054a  
अब्राह्मणं कर्तुमिच्छ्ति रौद्रा-स्ते मां यथा व्यभिचरन्ति नित्यम् ।	054c  
अप्यस्य पापस्य भवेदिहान्तःकं ब्रह्महत्या न दहेदपीन्द्रम् ॥	054e  
वैशम्पायन उवाच ।	055  
सञ्चोदितो देवयान्या महर्षिः पुनराह्वयत् ।	055a  
संरम्भेणैव काव्यो हि बृहस्पतिसुतं कचम् ॥	055c  
कचोऽपि राजन्स महानुभावोविद्याबलाल्लब्धमतिर्महात्मा ।\'	056a  
गुरोर्हि भीतो विद्यया चोपहूतः ।	056c  
शनैर्वाक्यं जठरे व्याजहार ॥	056e  
प्रसीद भगवन्मह्यं कचोऽहमभिवादये ।	057a  
यथा बहुमतः पुत्रस्तथा मन्यतु मां भवान् ॥\'	057c  
वैशम्पायन उवाच ।	058  
तमब्रवीत्केन पथोपनीत-स्त्वं चोदरे तिष्ठसि ब्रूहि विप्र ।	058a  
अस्मिन्मुहूर्ते ह्यसुरान्विनाश्यगच्छामि देवानहमद्य विप्र ॥	058c  
कच उवाच ।	059  
तव प्रसादान्न जहाति मां स्मृतिःस्मरामि सर्वं यच्च यथा च वृत्तम् ।	059a  
नत्वेवं स्यात्तपसः सङ्क्षयो मेततः क्लेशं घोरमिमं सहामि ॥	059c  
असुरैः सुरायां भवतोऽस्मि दत्तोहत्वा दग्ध्वा चूर्णयित्वा च काव्य ।	060a  
ब्राह्मीं मायां चासुरीं विप्र मायान्त्वयि स्थिते कथमेवातिवर्तेत् ॥	060c  
शुक्र उवाच ।	061  
किं ते प्रियं करवाण्यद्य वत्सेवधेन मे जीवितं स्यात्कचस्य ।	061a  
नान्यत्र कुक्षेर्मम भेदनेनदृश्येत्कचो मद्गतो देवयानि ॥	061c  
देवयान्युवाच ।	062  
द्वौ मां शोकावग्निकल्पौ दहेताङ्कचस्य नाशस्तव चैवोपघातः ।	062a  
कचस्य नाशे मम शर्म नास्तितवोपघाते जीवितुं नास्मि शक्ता ॥	062c  
शुक्र उवाच ।	063  
संसिद्धरूपोऽसि बृहस्पतेः सुतयत्त्वां भक्तं भजते देवयानी ।	063a  
विद्यामिमां प्राप्नुहि जीवनीं त्वन्न चेदिन्द्रः कचरूपी त्वमद्य ॥	063c  
न निवर्तेत्पुनर्जीवन्कश्चिदन्यो ममोदरात् ।	064a  
ब्राह्मणं वर्जयित्वैकं तस्माद्विद्यामवाप्नुहि ॥	064c  
पुत्रो भूत्वा भावय भावितो मा-मस्मद्देहादुपनिष्क्रम्य तात ।	065a  
समीक्षेथा धर्मवतीमवेक्षाङ्गुरोः सकाशात्प्राप्य विद्यां सविद्यः ॥	065c  
वैशम्पायन उवाच ।	066  
गुरोः सकाशात्समवाप्य विद्याम्भित्त्वा कुक्षिं निर्विचक्राम विप्रः ।	066a  
कचोऽभिरूपस्तत्क्षणाद्ब्राह्मणस्यशुक्लात्यये पौर्णमास्यामिवेन्दुः ॥	066c  
दृष्ट्वा च तं पतितं ब्रह्मराशि-मुत्थापयामास मृतं कचोऽपि ।	067a  
विद्यां सिद्धां तामवाप्याभिवाद्यततः कचस्तं गुरुमित्युवाच ॥	067c  
यः श्रोत्रयोरमृतं सन्निषिञ्चे-द्विद्यामविद्यस्य यथा त्वमार्यः ।	068a  
तं मन्येऽहं पितरं मातरं चतस्मै न द्रुह्येत्कृतमस्य जानन् ॥	068c  
ऋतस्य दातारमनुत्तमस्यनिधिं निधीनामपि लब्धविद्याः ।	069a  
ये नाद्रियन्ते गुरुमर्चनीयम्पापाँल्लोकांस्ते व्रजन्त्यप्रतिष्ठाः ॥	069c  
वैशम्पायन उवाच ।	070  
सुरापानाद्वञ्चनां प्राप्य विद्वा-न्सञ्ज्ञानाशं चैव महातिघोरम् ।	070a  
दृष्ट्वा कचं चापि तथाभिरूपम्पीतं तदा सुरया मोहितेन ॥	070c  
समन्युरुत्थाय महानुभाव-स्तदोशना विप्रहितं चिकीर्षुः ।	071a  
सुरापानं प्रति सञ्जातमन्युःकाव्यः स्वयं वाक्यमिदं जगाद ॥	071c  
यो ब्राह्मणोऽद्यप्रभृतीह कश्चि-न्मोहात्सुरां पास्यति मन्दबुद्धिः ।	072a  
अपेतधर्मा ब्र्हमहा चैव स स्या-दस्मिंल्लोके गर्हितः स्यात्परे च ॥	072c  
मया चैतां विप्रधर्मोक्तिसीमाम्मर्यादां वै स्थापितां सर्वलोके ।	073a  
सन्तो विप्राः शुश्रुवांसो गुरूणान्देवा लोकाश्चोपशृण्वन्तु सर्वे ॥	073c  
वैशम्पायन उवाच ।	074  
इतीदमुक्त्वा स महानुभाव-स्तपोनिधीनां निधिरप्रमेयः ।	074a  
तान्दानवान्दैवविमूढबुद्धी-निदं समाहूय वचोऽभ्युवाच ॥	074c  
आचक्षे वो दानवा बालिशाः स्थसिद्धः कचो वत्स्यति मत्सकाशे ।	075a  
सञ्जीविनीं प्राप्य विद्यां महात्मातुल्यप्रभावो ब्राह्मणो ब्रह्मभूतः ॥	075c  
योऽकार्षीद्दुष्करं कर्म देवानां कारणात्कचः ।	076a  
न तत्किर्तिर्जरां गच्छेद्याज्ञीयश्च भविष्यति ॥	076c  
वैशम्पायन उवाच ।\'	077  
एतावदुक्त्वा वचनं विरराम स भार्गवः ।	077a  
दानवा विस्मयाविष्टाः प्रययुः स्वं निवेशनम् ॥	077c  
गुरोरुष्य सकाशे तु दश वर्षशतानि सः ।	078a  
अनुज्ञातः कचो गन्तुमियेष त्रिदशालयम् ॥ ॥	078c  

इति श्रीमन्मेहाभारते आदिपर्वणि सम्भवपर्वणि सप्ततितमोऽध्यायः ॥ 70 ॥

1-70-3 विप्रदानवौ वव्राते जामातृत्वेनेति शेषः ॥ 1-70-25 प्रेषणैः प्रेष्यत्वादिभिः ॥ 1-70-31 उवाच शुक्रं प्रति ॥ 1-70-39 पेषः पिष्टम् । पिष्टीकृत्येत्यर्थः ॥ 1-70-43 गुरुदेहजः कचः । आवृत्य आगत्य । तद्वृत्तमसुरचेष्टितम् ॥ 1-70-44 ब्राह्मणाय शुक्राय ॥ 1-70-50 मर्त्यं त्वं तु मत्प्रभावादमरकल्पासि । ब्रह्म वेदः तस्य नमनं स्वार्थप्रकाशेन ॥ 1-70-60 चाद्दैवीं मायां । मायात्रयविदि त्वयि सति को देवोऽसुरो ब्राह्मणो वाऽतिक्रामेदतस्त्वदुदरभेदनं मम दुःसाध्यमेवेति भावः ॥ 1-70-65 भावय जीवय भावितो मया जीवितः । कृतघ्नो मा भूरिति भावः ॥ 1-70-66 शुक्लस्याह्नो रवेर्वा अत्यये शुक्लात्यये ॥ 1-70-69 ऋतस्य वेदस्य । निधीनां विद्यानां निधिमाश्रयम् । प्रतिष्ठा विद्याफलं तच्छून्या अप्रतिष्ठाः ॥ सप्ततितमोऽध्यायः ॥ 70 ॥
