अध्यायः 015
*आस्तीकोत्पत्तिः ॥ 1 ॥ सङ्क्षेपेण सर्पमोचनवृत्तान्तश्च ॥ 2 ॥
सौतिरुवाच ।	001  
मात्रा हि भुजगाः शप्ताः पूर्वं ब्रह्मविदां वर ।	001a  
जनमेजयस्य वो यज्ञे धक्ष्यत्यनिलसारथिः ॥	001b  
तस्य शापस्य शान्त्यर्थं प्रददौ पन्नगोत्तमः ।	002a  
स्वसारमृषये तस्मै सुव्रताय महात्मने ॥	002b  
स च तां प्रतिजग्राह विधिदृष्टेन कर्मणा ।	003a  
आस्तीको नाम पुत्रश्च तस्यां जज्ञे महामनाः ॥	003b  
तपस्वी च महात्मा च वेदवेदाङ्गपारगः ।	004a  
समः सर्वस्य लोकस्य पितृमातृभयापहः ॥	004b  
अथ दीर्घस्य कालस्य पाण्डवेयो नराधिपः ।	005a  
आजहार महायज्ञं सर्पसत्रमिति श्रुतिः ॥	005b  
तस्मिन्प्रवृत्ते सत्रे तु सर्पाणामन्तकाय वै ।	006a  
मोचयामास ताञ्शापादास्तीकः सुमहातपाः ॥	006b  
भ्रातॄंश्च मातुलांश्चैव तथैवान्यान्स पन्नगान् ।	007a  
पितॄंश्च तारयामास सन्तत्या तपसा तथा ॥	007b  
व्रतैश्च विविधैर्ब्रह्मन्स्वाध्यायैश्चानृणोऽभवत् ।	008a  
देवांश्च तर्पयामास यज्ञैर्विविधदक्षिणैः ॥	008b  
ऋषींश्च ब्रह्मचर्येम सन्तत्या च पितामहान् ।	009a  
अपहृत्य गुरं भारं पितॄणां संशितव्रतः ॥	009b  
जरत्कारुर्गतः स्वर्गं सहितः स्वैः पितामहैः ।	010a  
आस्तीकं च सुतं प्राप्य धर्मं चानुत्तमं मुनिः ॥	010b  
जरत्कारुः सुमहता कालेन स्वर्गमेयिवान् ।	011a  
एतदाख्यानमास्तीकं यथावत्कथितं मया ।	011b  
प्रब्रूहि भृगुशार्दूल किमन्यत्कथयामि ते ॥ ॥	011c  
इति श्रीमन्महाभारते आदिपर्वणि आस्तीकपर्वणि पञ्चदशोऽध्यायः ॥ 15 ॥
