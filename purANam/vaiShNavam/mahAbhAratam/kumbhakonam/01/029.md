अध्यायः 029
*कण्ठं दहतो ब्राह्मणस्य विषादीसहितस्य परित्राणम् ॥ 1 ॥ गरुडस्य कश्यपेन संवादः ॥ 2 ॥ गजकच्छपपूर्ववृत्तान्तकथनम् ॥ 3 ॥ कश्यपाज्ञया गरुडस्य गजकच्छपग्रहणम् ॥ 4 ॥ रोहिणवृक्षशाखाभङ्गः ॥ 5 ॥
सौतिरुवाच ।	001  
तस्य कण्ठमनुप्राप्तो ब्राह्मणः सह भार्यया ।	001a  
दहन्दीप्त इवाङ्गारस्तमुवाचान्तरिक्षगः ॥	001b  
द्विजोत्तम विनिर्गच्छ तूर्णमास्यादपावृतात् ।	002a  
न हि मे ब्राह्मणो वध्यः पापेष्वपि रतः सदा ॥	002b  
सौतिरुवाच ।	003  
ब्रुवाणमेवं गरुडं ब्राह्मणः प्रत्यभाषत ।	003a  
निषादी मम भार्येयं निर्गच्छतु मया सह ॥	003b  
गरुड उवाच ।	004  
एतामपि निषादीं त्वं परिगृह्याशु निष्पत ।	004a  
तूर्णं सम्भावयात्मानमजीर्णं मम तेजसा ॥	004b  
सौतिरुवाच ।	005  
ततः स विप्रो निष्क्रान्तो निषादीसहितस्तदा ।	005a  
वर्धयित्वा च गरुडमिष्टं देशं जगाम ह ॥	005b  
सहभार्ये विनिष्क्रान्ते तस्मिन्विप्रे स पक्षिराट् ।	006a  
वितत्य पक्षावाकाशमुत्पपात मनोजवः ॥	006b  
ततोऽपश्यत्स्वपितरं पृष्टश्चाख्यातवान्पितुः ।	007a  
यथान्यायममेयात्मा तं चोवाच महानृषिः ॥	007b  
कश्यप उवाच ।	008  
कच्चिद्वः कुशलं नित्यं भोजने बहुलं सुत ।	008a  
कच्चिच्च मानुषे लोके तवान्नं विद्यते बहु ॥	008b  
क्व गन्तास्यतिवेगेन मम त्वं वक्तुमर्हसि ॥\'	008c  
गरुड उवाच ।	009  
माता मे कुशला शश्वत्तथा भ्राता तथा ह्यहम् ।	009a  
न हि मे कुशलं तात भोजने बहुले सदा ॥	009b  
अहं हि सर्पैः प्रहितः सोममाहर्तुमुत्तमम् ।	010a  
मातुर्दास्यविमोक्षार्थमाहरिष्ये तमद्य वै ॥	010b  
मात्रा चात्र समादिष्टो निषादान्भक्षयेति ह ।	011a  
न च मे तृप्तिरभवद्भक्षयित्वा सहस्रशः ॥	011b  
तस्माद्भक्ष्यं त्वमपरं भगवन्प्रदिशस्व मे ।	012a  
यद्भुक्त्वाऽमृतमाहर्तुं समर्थः स्यामहं प्रभो ॥	012b  
क्षुत्पिपासाविघातार्थं भक्ष्यमाख्यातु मे भवान् ।	013a  
कश्यप उवाच ।	013  
इदं सरो महापुण्यं देवलोकेऽपि विश्रुतम् ॥	013b  
यत्र कूर्माग्रजं हस्ती सदा कर्षत्यवाङ्मुखः ।	014a  
तयोर्जन्मान्तरे वैरं सम्प्रवक्ष्याम्यसोषतः ॥	014b  
तन्मे तत्त्वं निबोधस्व यत्प्रमाणौ च तावुभौ ।	015a  
शृणु त्वं वत्स भद्रं ते कथां वैराग्यवर्धिनीम् ॥	015b  
पित्रोरर्थविभागे वै समुत्पन्नां पुराण्डज ।\'	016a  
आसीद्विभावसुर्नाम महर्षिः कोपनो भृशम् ॥	016b  
भ्राता तस्यानुजश्चासीत्सुप्रतीको महातपाः ।	017a  
स नेच्छति धनं भ्रात्रा सहैकस्थं महामुनिः ॥	017b  
विभागं कीर्तयत्येव सुप्रतीको हि नित्यशः ।	018a  
अथाब्रवीच्च तं भ्राता सुप्रतीकं विभावसुः ॥	018b  
विभागे बहवो दोषा भविष्यन्ति महातपः ।\'	019a  
विभागं बहवो मोहात्कर्तुमिच्छन्ति नित्यशः ।	019b  
ततो विभक्तास्त्वन्योन्यं नाद्रियन्तेऽर्थमोहिताः ॥	019c  
ततः स्वार्थपरान्मूढान्पृथग्भूतान्स्वकैर्धनैः ।	020a  
विदित्वा भेदयन्त्येतानमित्रा मित्ररूपिणः ॥	020b  
विदित्वा चापरे भिन्नानन्तरेषु पतन्त्यथ ।	021a  
भिन्नानामतुलो नाशः क्षिप्रमेव प्रवर्तते ॥	021b  
तस्माद्विभागं भ्रातॄणां न प्रशंसन्ति साधवः ।	022a  
एवमुक्तः सुप्रतीको भागं कीर्तयतेऽनिशम् ॥	022b  
एवं निर्बध्यमानस्तु शशापैनं विभावसुः।\'	023a  
गुरुशास्त्रेऽनिबद्धानामन्योन्येनाभिशङ्किनाम् ॥	023b  
नियन्तु न हि शक्यस्त्वं भेदतो धनमिच्छसि ।	024a  
यस्मात्तस्मात्सुप्रतीक हस्तित्वं समवाप्स्यसि ॥	024b  
कश्यप उवाच ।	025  
शप्तस्त्वेवं सुप्रतीको विभावसुमथाब्रवीत् ।	025a  
त्वमप्यन्तर्जलचरः कच्छपः सम्भविष्यसि ॥	025b  
एवमन्योन्यशापात्तौ सुप्रतीकविभावसू ।	026a  
गजकच्छपतां प्राप्तावर्थार्थं मूढचेतसौ ॥	026b  
रोषदोषानुषङ्गेण तिर्यग्योनिगतावपि ।	027a  
परस्परद्वेषरतौ प्रमाणबलदर्पितौ ॥	027b  
सरस्यस्मिन्महाकायौ पूर्ववैरानुसारिणौ ।	028a  
तयोरन्यतरः श्रीमान्समुपैति महागजः ॥	028b  
यस्य बृंहितशब्देन कूर्मोऽप्यन्तर्जलेशयः ।	029a  
उत्थितोऽसौ महाकायः कृत्स्नं विक्षोभयन्सरः ॥	029b  
तं दृष्ट्वाऽऽवेष्टितकरः पतत्येष गजो जलम् ।	030a  
दन्तहस्ताग्रलाङ्गूलपादवेगेन वीर्यवान् ॥	030b  
विक्षोभयंस्ततो नागः सरो बहुझषाकुलम् ।	031a  
कूर्मोऽप्यभ्युद्यतशिरा युद्धायाभ्येति वीर्यवान् ॥	031b  
षडुच्छ्रितो योजनानि गजस्तद्द्विगुणायतः ।	032a  
कूर्मस्त्रियोजनोत्सेधो दशयोजनमण्डलः ॥	032b  
तावुभौ युद्धसम्मत्तौ परस्परवधैषिणौ ।	033a  
उपयुज्याशु कर्मेदं साधये हितमात्मनः ॥	033b  
महाभ्रघनसङ्काशं तं भुक्त्वामृतमानय ।	034a  
महागिरिसमप्रख्यं घोररूपं च हस्तिनम् ॥	034b  
सौतिरुवाच ।	025  
इत्युक्त्वा गरुडं सोऽथ माङ्गल्यमकरोत्तदा ।	035a  
युध्यतः सह देवैस्ते युद्धे भवतु मङ्गलम् ॥	035b  
पूर्णकुम्भो द्विजा गावो यच्चान्यत्किञ्चिदुत्तमम् ।	036a  
शुभं स्वस्त्ययनं चापि भविष्यति तवाण्डजा ॥	036b  
युध्यमानस्य सङ्ग्रामे देवैः सार्धं महाबल ।	037a  
ऋचो यजूंषि सामानि पवित्राणि हवींषि च ॥	037b  
रहस्यानि च सर्वाणि सर्वे वेदाश्च ते बलम् ।	038a  
वर्धयिष्यन्ति समरे भविष्यति खगोत्तम ।\'	038b  
इत्युक्तो गरुडः पित्रा गतस्तं ह्वदमन्तिकात् ॥	038c  
अपश्यन्निर्मलजलं नानापक्षिसमाकुलम् ।	039a  
स तत्स्मृत्वा पितुर्वाक्यं भीमवेगोऽन्तरिक्षगः ॥	039b  
नखेन गजमेकेन कूर्ममेकेन चाक्षिपत् ।	040a  
समुत्पपात चाकाशं तत उच्चैर्विहङ्गमः ॥	040b  
सोऽलम्बं तीर्थणासाद्य देववृक्षानुपागमत् ।	041a  
ते भीताः समकम्पन्त तस्य पक्षानिलाहताः ॥	041b  
न नो भञ्ज्यादिति तदा दिव्याः कनकशाखिनः ।	042a  
प्रचलाङ्गान्स तान्दृष्ट्वा मनोरथफलद्रुमान् ॥	042b  
अन्यानतुलरूपाङ्गानुपचक्राम खेचरः ।	043a  
काञ्चनै राजतैश्चैव फलैर्वैदूर्यशाखिनः ।	043b  
सागराम्बुपरिक्षिप्तान्भ्राजमानान्महाद्रुमान् ॥	043c  
\'तेषां मध्ये महानासीत्पादपः सुमनोहरः ।	044a  
सहस्रयोजनोत्सेधो बहुशाखासमन्वितः ॥	044b  
खगानामालयो दिव्यो नाम्ना रौहिणपादपः ।	045a  
यस्य छायां समाश्रित्य सद्यो भवति निर्वृतः\' ॥	045b  
तमुवाच खगश्रेष्ठं तत्र रौहिणपादपः ।	046a  
अतिप्रवृद्धः समुहानापतन्तं मनोजवम् ॥	046b  
रौहिण उवाच ।	047  
यैषा मम महाशाखा शतयोजनमायता ।	047a  
एतामास्थाय शाखां त्वं खादेमौ गजकच्छपौ ॥	047b  
सौतिरुवाच ।	048  
ततो द्रुमं पतगसहस्रसेवितं महीधरप्रतिमवपुः प्रकम्पयन् ।	048a  
खगोत्तमो द्रुतमभिपत्य वेगवान्बभञ्ज तामविरलपत्रसञ्चयाम् ॥ ॥	048b  
इति श्रीमन्महाभारते आदिपर्वणि आस्तीकपर्वणि एकोनत्रिंशोऽध्यायः ॥ 29 ॥
*1-29-4 सम्भावय सञ्जीवय ॥ 1-29-7 ततोऽपश्यत्स्वपितरं काश्यपं दीप्ततेजसम् । तं श्रेष्ठं पततां श्रेष्ठो ब्रह्म ब्रह्मविदां वरम् । पृष्टश्च पित्रा बलवान्वैनतेयः प्रतापदान् । इति पाठान्तरम् ॥ 7 ॥ 1-29-9 भोजने बहुले मम कुशलं न हि ॥ 1-29-10 सोमं अमृतम् ॥ 1-29-14 कूर्माग्रजं कूर्मभूतं ज्येष्ठभ्रातरम् ॥ 1-29-21 अन्तरेषु छिद्रेषु ॥ 1-29-30 आवेष्टितकरः कुण्डलीकृतशुण्डादण्डः ॥ 1-29-33 उपयुज्य भुक्त्वा ॥ 1-29-38 भविष्यति समरे ॥ एकोनत्रिंशोऽध्यायः ॥ 29 ॥

