अध्यायः 011

*डुण्डुभचरितम् ॥ 1 ॥
डुण्डुभ उवाच ।
सखा बभूव मे पूर्वं खगमो नाम वै द्विजः ।	001a  
भृशं संशितवाक्तात तपोबलसमन्वितः ॥	001b  
स मया क्रीडता बाल्ये कृत्वा तार्णं भुजङ्गमम् ।	002a  
अग्निहोत्रे प्रसक्तस्तु भीषितः प्रमुमोह वै ॥	002b  
लब्ध्वा स च पुनः सञ्ज्ञां मामुवाच तपोधनः ।	003a  
निर्दहन्निव कोपेन सत्यवाक्संशितव्रतः ॥	003b  
यथावीर्यस्त्वया सर्पः कृतोऽयं मद्बिभीषया ।	004a  
तथावीर्यो भुजङ्गस्त्वं मम शापाद्भविष्यसि ॥	004b  
तस्याहं तपसो वीर्यं जानन्नासं तपोधन ।	005a  
भृशमुद्विग्नहृदयस्तमवोचमहं तदा ॥	005b  
प्रणतः सम्भ्रमाच्चैव प्राञ्जलिः पुरतः स्थितः ।	006a  
सखेति हसतेदं ते नर्मार्थं वै कृतं मया ॥	006b  
क्षन्तुमर्हसि मे ब्रह्मञ्शापोऽयं विनिवर्त्यताम् ।	007a  
सोऽथ मामब्रवीद्दृष्ट्वा भृशमुद्विग्नचेतसम् ॥	007b  
मुहुरुष्णं विनिःश्वस्य सुसम्भ्रान्तस्तपोधनः ।	008a  
नानृतं वै मया प्रोक्तं भवितेदं कथञ्चन ॥	008b  
यत्तु वक्ष्यामि ते वाक्यं शृणु तन्मे तपोधन ।	009a  
श्रुत्वा च हृदि ते वाक्यमिदमस्तु सदाऽनघ ॥	009b  
उत्पत्स्यति रुरुर्नाम प्रमतेरात्मजः शुचिः ।	010a  
तं दृष्ट्वा शापमोक्षस्ते भविता नचिरादिव ।	010b  
एवमुक्तस्तु तेनाहमुरगत्वमवाप्तवान् ॥\'	010c  
स त्वं रुरुरिति ख्यातः प्रमतेरात्मजोऽपि च ।	011a  
स्वरूपं प्रतिपद्याहमद्य वक्ष्यामि ते हितम् ॥	011b  
सौतिरुवाच ।	012  
स डौण्डुभं परित्यज्य रूपं विप्रर्षभस्तदा ।	012a  
स्वरूपं भास्वरं भूयः प्रतिपेदे महायशाः ॥	012b  
इदं चोवाच वचनं रुरुमप्रतिमौजसम् ।	013a  
अहिंसा परमो धर्मः सर्वप्राणभृतां वर ॥	013b  
तस्मात्प्राणभृतः सर्वान्न हिंस्याद्ब्राह्मणः क्वचित् ।	014a  
ब्राह्मणः सौम्य एवेह भवतीति परा श्रुतिः ॥	014b  
वेदवेदाङ्गविन्नाम सर्वभूताभयप्रदः ।	015a  
अहिंसा सत्यवचनं क्षमा चेति विनिश्चितम् ॥	015b  
ब्राह्मणस्य परो धर्मो वेदानां धारणापि च ।	016a  
क्षत्रियस्य हि यो धर्मः स नेहेष्येत वै तव ॥	016b  
दण्डधारणमुग्रत्वं प्रजानां परिपालनम् ।	017a  
तदिदं क्षत्रियस्यासीत्कर्म वै शृणु मे रुरो ॥	017b  
जनमेजयस्य यज्ञेऽस्मिन्सर्पाणां हिंसनं पुरा ।	018a  
परित्राणं च भीतानां सर्पाणां ब्राह्मणादपि ॥	018b  
तपोवीर्यबलोपेताद्वेदवेदाङ्गपारगात् ।	019a  
आस्तीकाद्द्विजमुख्याद्वै सर्पसत्रे द्विजोत्तम ॥ ॥	019b  
इति श्रीमन्महाभारते आदिपर्वणि पौलोमपर्वणि एकादशोऽध्यायः ॥ 11 ॥
*1-11-1 संशितवाक् तीक्ष्णवचनः ॥ 1-11-2 तार्णं तृणमयम् ॥ 1-11-14 सौम्यः अतीक्ष्णस्वभावः ॥ 1-11-18 परित्राणं दृष्टमिति शेषः ॥ एकादशोऽध्यायः ॥ 11 ॥
