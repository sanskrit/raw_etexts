अध्यायः 168

हिडिम्बया सह पाण्डवानां शालिहोत्रसरोगमनम् ॥ 1 ॥ शालिहोत्रेण तेषामातिथ्यकरणम् ॥ 2 ॥ समयकरणपूर्वकं भीमेन हिडिम्ब्याः परिग्रहः ॥ 3 ॥ रमणीयेषु प्रदेशेषु भीमेन सह क्रीडित्वा सायाह्ने शालिहोत्राश्रमं प्रति हिडिम्ब्या निवर्तनम् ॥ 4 ॥ तत्र व्यासागमनम् ॥ 5 ॥ व्यासेन कुन्त्या आश्वासनम् ॥ 6 ॥ व्यासस्य प्रतिनिवर्तनम् ॥ 7 ॥
वैशम्पायन उवाच 	001  
युधिष्ठिरवचः श्रुत्वा कुन्तीमङ्गेऽधिरोप्य सा ।	001a  
भीमार्जुनान्तरगता यमाभ्यां च पुरस्कृता ॥	001c  
तिर्यग्युधिष्ठिरे याति हिडिम्बा भीमगामिनी ।	002a  
शालिहोत्रसरो रम्यमाससाद जलार्थिनी ॥	002c  
वनस्पतितलं गत्वा परिमृज्य गृहं यथा ।	003a  
पाण्डवानां च वासं सा कृत्वा पर्णमयं तथा ॥	003c  
आत्मनश्च तथा कुन्त्या एकोद्देशे चकार सा ।	004a  
पाण्डवास्तु ततः स्नात्वा शुद्धाः सन्ध्यामुपास्य च ॥	004c  
तृषिताः क्षुत्पिपासार्ता जलमात्रेण वर्तयन् ।	005a  
शालिहोत्रस्ततो ज्ञात्वा क्षुधार्तान्पाण्डवांस्तदा ॥	005c  
मनसा चिन्तयामास पानीयं भोजनं महत् ।	006a  
ततस्ते पाण्डवाः सर्वे विश्रान्ताः पृथया सह ॥	006c  
यथा जतुगृहे वृत्तं राक्षसेन कृतं च यत् ।	007a  
कृत्वा कथा बहुविधाः कथान्ते पाण्डुनन्दनम् ॥	007c  
कुन्ती राजसुता वाक्यं भीमसेनमथाब्रवीत् ।	008a  
यथा पाण्डुस्तथा मान्यस्तव ज्येष्ठो युधिष्ठिरः ॥	008c  
अहं धर्मविदाऽनेन मान्या गुरुतरा तव ।	009a  
तस्मात्पाण्डुहितार्थं मे युवराज हितं कुरु ॥	009c  
निकृता धार्तराष्ट्रेण पापेनाकृतबुद्धिना ।	010a  
दुष्कृतस्य प्रतीकारं न पश्यामि वृकोदर ॥	010c  
तस्मात्कतिपयाहेन योगक्षेमं भविष्यति ।	011a  
क्षेमं दुर्गमिमं वासं वत्स्याम हि यथा वयम् ॥	011c  
इदमन्यन्महदुःखं धर्मकृच्छ्रं वृकोदर ।	012a  
दृष्ट्वैव त्वां महाप्राज्ञ अनङ्गाभिप्रचोदिता ॥	012c  
युधिष्ठिरं च मां चैव वरयामास धर्मतः ।	013a  
धर्मार्थं देहि पुत्रं त्वं स नः श्रेयः करिष्यति ॥	013c  
प्रतिवाक्यं तु नेच्छामि आवयोर्वचनं कुरु ।	014a  
वैशम्पायन उवाच 	014  
तथेति तत्प्रतिज्ञाय भीमसेनोऽब्रवीदिदम् ॥	014c  
शासनं ते करिष्यामि वेदशासनमित्यपि ।	015a  
समक्षं भ्रातृमध्ये तु तां चोवाच स राक्षसीम् ॥	015c  
शृणु राक्षसि सत्येन समयं ते वदाम्यहम् ।	016a  
\'यावत्कालेन भवति पुत्रस्योत्पादनं शुभे ॥	016c  
तावत्कालं चरिष्यामि त्वया सह सुमध्यमे ।	017a  
\'विशेषतो मत्सकाशे मा प्रकाशय नीचताम् ॥	017c  
उत्तमस्त्रीगुणोपेता भजेथा वरवर्णिनि ।	018a  
वैशम्पायन उवाच 	018  
सा तथेति प्रतिज्ञाय हिडिम्बा राक्षसी तथा ॥	018c  
गताऽहनि निवेशेषु भोज्यं राजार्हमानयत् ।	019a  
सा कदाचिद्विहारार्थं हिडिम्बा कामरूपिणी ॥	019c  
भीमसेनमुपादाय ऊर्ध्वमाचक्रमं तदा ।	020a  
शैलशृङ्गेषु रम्येषु देवतायतनेषु च ॥	020c  
मृगपक्षिविघुष्टेषु रमणीयेषु सर्वेषु ।	021a  
कृत्वा सा परमं रूपं सर्वाभरणभूषिता ॥	021c  
सञ्जल्पन्ती सुमधुरं रमयामास पाण्डवम् ।	022a  
तथैव वनदुर्गेषु पर्वतद्रुमसानुषु ॥	022c  
सरस्सु रमणीयेषु पद्मोत्पलवनेषु च ।	023a  
नदीद्वीपप्रदेशेषु वैडूर्यसिकतेषु च ॥	023c  
देवारण्येषु पुण्येषु तथा पर्वतसानुषु ।	024a  
सुतीर्थवनतोयासु तथा गिरिनदीषु च ॥	024c  
सागरस्य प्रदेशेषु मणिहेमयुतेषु च ।	025a  
गुह्यकानां निवासेषु कुलपर्वतसानुषु ॥	025c  
सर्वर्तुफलवृक्षेषु मानसेषु वनेषु च ।	026a  
बिभ्रती परमं रूपं रमयामास पाण्डवम् ॥	026c  
\'यथा सुमोदते स्वर्गे सुकृत्यप्सरसा सह ।	027a  
सुतरां परमप्रीतस्तथा रेमे महाद्युतिः ॥	027c  
शुभं हि जघनं तस्याः सवर्णमणिमेखलम् ।	028a  
न ततर्प तदा मृद्नन्भीमसेनो मुहुर्मुहुः ॥\'	028c  
रमयन्ती ततो भीमं तत्रतत्र मनोजवा ।	029a  
सा रेमे तेन संहर्षात्तृप्यन्ती च मुहुर्मुहुः ॥	029c  
अहस्सु रमयन्ती सा निशाकालेषु पाण्डवम् ।	030a  
आनीय वै स्वके गेहे दर्शयामास मातरम् ॥	030c  
भ्रातृभिः सहितो नित्यं स्वपते पाण्डवस्तथा ।	031a  
कुन्त्याः परिचरन्ती सा तस्याः पार्श्वे वसन्निशां ॥	031c  
कामांश्च मुखवासादीनानयिष्यति भोजनम् ।	032a  
तस्यां रात्र्यां व्यतीतायामाजगाम महाव्रतः ॥	032c  
पाराशर्यो महाप्राज्ञो दिव्यदर्शी महातपाः ।	033a  
तेऽभिवाद्य महात्मानं कृष्णद्वैपायनं शुभम् ।	033c  
तस्थुः प्राञ्जलयः सर्वे सस्नुषा चैव माधवी ॥	033e  
श्रीव्यास उवाच 	034  
मयेदं मनसा पूर्वं विदितं भरतर्षभाः ।	034a  
यथा स्थितैरधर्मेण धार्तराष्ट्रौर्विवासिताः ॥	034c  
तद्विदित्वाऽस्मि सम्प्राप्तश्चिकीर्षन्वै परं हितम् ।	035a  
न विषादो हि वः कार्यः सर्वमेतत्सुखाय वः ॥	035c  
सुहृद्वियोजनं कर्म पुराकृतमरिन्दमाः ।	036a  
तस्य सिद्धिरियं प्राप्ता मा शोचत परन्तपाः ॥	036c  
समाप्ते दुष्कृते चैव यूयं ते वै न संशयः ।	037a  
स्वराष्ट्रे विहरिष्यन्तो भविष्यथ सबान्धवाः ॥	037c  
दीनतो बालतश्चैव स्नेहं कुर्वन्ति बान्धवाः ।	038a  
तस्मादभ्यधिकः स्नेहो युष्मासु मम सम्प्रति ॥	038c  
स्नेहपूर्वं चिकीर्षामि हितं यत्तन्निबोधत ।	039a  
वसतेह प्रतिच्छन्ना ममागमनकाङ्क्षिणः ॥	039c  
एतद्वै शालिहोत्रस्य तपसा निर्मितं सरः ।	040a  
रमणीयमिदं तोयं क्षुत्पिपासाश्रमापहम् ॥	040c  
कार्यार्थिनस्तु षण्मासान्विहरध्वं यथासुखम् ॥	041ac  
वैशम्पायन उवाच 	042  
एवं स तान्समाश्वास्य व्यासः पार्थानरिन्दमान् ।	042a  
स्नेहाच्च सम्परिष्वज्य कुन्तीमाश्वासयत्प्रभुः ॥	042c  
स्नुषे मा रोद मा रोदेत्येवं व्यासोऽब्रवीद्वचः ।	043a  
जीवपुत्रे सुतस्तेऽयं धर्मनित्यो युधिष्ठिरः ॥	043c  
पृथिव्यां पार्थिवान्सर्वान्प्रशासिष्यति धर्मराट् ।	044a  
धर्मेण जित्वा पृथिवीमखिलां धर्मकृद्वशी ॥	044c  
स्थापयित्वा वशे सर्वां सपर्वतवनां शुभाम् ।	045a  
भीमसेनार्जुनबलाद्भोक्ष्यत्ययमसंशयम् ॥	045c  
पुत्रास्तव च माद्र्याश्च पञ्चैते लोकविश्रुताः ।	046a  
स्वराष्ट्रे विहरिष्यन्ति सुखं सुमनसस्तदा ॥	046c  
यक्ष्यन्ति च नरव्याघ्रा विजित्य पृथिवीमिमाम् ।	047a  
राजसूयाश्वमेधाद्यैः क्रतुभिर्भूरिदक्षिणैः ॥	047c  
अनुगृह्य सुहृद्वर्गं धनेन च सुखेन च ।	048a  
पितृपैतामहं राज्यमहारिष्यन्ति ते सुताः ॥	048c  
स्नुषा कमलपत्राक्षी नाम्ना कमलपालिका ।	049a  
वशवर्तिनी तु भीमस्य पुत्रमेषा जनिष्यति ॥	049c  
तेन पुत्रेण कृच्छ्रेषु भविष्यथ च तारिताः ।	050a  
इह मासं प्रतीक्षध्वमागमिष्याम्यहं पुनः ॥	050c  
देशकालौ विदित्वैवं यास्यध्वं परमां मुदम् ॥	051ac  
वैशम्पायन उवाच 	052  
स तैः प्राञ्जलिभिः सर्वैस्तथेत्युक्तो जनाधिप ।	052a  
जगाम भगवान्व्यासो यथागतमृषिः प्रभुः ॥ ॥	052c  

इति श्रीमन्महाभारते आदिपर्वणि हिडिम्बवधपर्वणि अष्टषष्ट्यधिकशततमोऽध्यायः ॥ 168 ॥

1-168-38 दीनतो बालत इति द्वयं भावप्रधानम् ॥ अष्टषष्ट्युत्तरशततमोऽध्यायः ॥ 168 ॥
