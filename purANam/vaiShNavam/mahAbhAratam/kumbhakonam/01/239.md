अध्यायः 239

(अथ सुभद्राहरणपर्व ॥ 16 ॥)

रवैतकपर्वतम्प्रति उत्सवार्थं कृष्णादीनां गमनम् ॥ 1 ॥ तत्र कृष्णस्य परिव्राजकरूपार्जुनदर्शनम् ॥ 2 ॥ सुभद्रादर्शनेन तस्यां सञ्जातहृच्छयस्यार्जुनस्य यतिरूपेण सुभद्राहरणे कुष्णानुज्ञालाभः ॥ 3 ॥ दूतैनिवेदितैतद्वृत्तान्तेन सपरिवारेण युधिष्ठिरेणाभ्यनुज्ञानम् ॥ 4 ॥
वैशम्पायन उवाच ।	001  
ततः कतिपयाहस्य तस्मिन्रैवतके गिरौ ।	001a  
वृष्ण्यन्धकानामभवदुत्सवो नृपसत्तम ॥	001c  
तत्र दानं ददुर्वीरा ब्राह्मणेभ्यः सहस्रशः ।	002a  
भोजवृष्ण्यन्धकाश्चैव महे तस्य गिरेस्तदा ॥	002c  
प्रसादै रत्नचित्रैश्च गिरेस्तस्य समन्ततः ।	003a  
स देशः शोभितो राजन्कल्पवृक्षैश्च सर्वशः ॥	003c  
वादित्राणि च तत्रान्ये वादकाः समवादयन् ।	004a  
ननृतुर्नर्तकाश्चैव जगुर्गेयानि गायनाः ॥	004c  
अलङ्कृताः कुमाराश्च वृष्णीनां सुमहौजसाम् ।	005a  
यानैर्हाटकचित्रैश्च चञ्चूर्यन्ते स्म सर्वशः ॥	005c  
पौराश्च पादचारेण यानैरुच्चावचैस्तथा ।	006a  
सदाराः सानुयात्राश्च शतशोऽथ सहस्रशः ॥	006c  
ततो हलधरः क्षीबो रेवतीसहितः प्रभुः ।	007a  
अनुगम्यमानो गन्धर्वैरचरत्तत्र भारत ॥	007c  
तथैव राजा वृष्णीनामुग्रसेनः प्रतापवान् ।	008a  
अनुगीयमानो गन्धर्वैः स्त्रीसहस्रसहायवान् ॥	008c  
रौक्मिणेयश्च साम्बश्च क्षीबौ समरदुर्मदौ ।	009a  
दिव्यमाल्याम्बरधरौ विजह्वातेऽमराविव ॥	009c  
अक्रूरः सारणश्चैव गदो बभ्रुर्विदूरथः ।	010a  
निशठश्चारुदेष्णश्च पृथुर्विपृथुरेव च ॥	010c  
सत्यकः सात्यकिश्चैव भङ्गकारमहारवौ ।	011a  
हार्दिक्य उद्धवश्चैव ये चान्ये नानुकीर्तिताः ॥	011c  
एते परिवृताः स्त्रीभिर्गन्धर्वैश्च पृथक्पृथक् ।	012a  
तमुत्सवं रैवतके शोभयाञ्चक्रिरे तदा ॥	012c  
\'वासदेवो ययौ तत्र सह स्त्रीभिर्मुदान्वितः ।	013a  
दत्त्वा दानं द्विजातिभ्यः परिव्राजमपश्यत ॥\'	013c  
चित्रकौतूहले तस्मिन्वर्तमाने महाद्भुते ।	014a  
वासुदेवश्च पार्थश्च सहितौ परिजग्मतुः ॥	014c  
तत्र चङ्क्रममाणौ तौ वसुदेवसुतां शुभाम् ।	015a  
अलङ्कृतां सखीमध्ये भद्रां ददृशतुस्तदा ॥	015c  
दृष्ट्वैव तामर्जुनस्य कन्दर्पः समजायत ।	016a  
तं तदैकाग्रमनसं कृष्णः पार्थमलक्षयत् ॥	016c  
अब्रवीत्पुरुषव्याघ्रः प्रसहन्निव भारत ।	017a  
वनेचरस्य किमिदं कामेनालोड्यते मनः ॥	017c  
ममैषा भगिनी पार्थ सारणस्य सहोदरी ।	018a  
सुभद्रा नाम भद्रं ते पितुर्मे दयिता सुता ।	018c  
यदि ते वर्तते बुद्धिर्वक्ष्यामि पितरं स्वयम् ॥	018e  
अर्जुन उवाच ।	019  
दुहिता वसुदेवस्य वासुदेवस्य च स्वसा ।	019a  
रूपेण चैषा सम्पन्ना कमिवैषा न मोहयेत् ॥	019c  
कृतमेव तु कल्याणं सर्वं मम भवेद्ध्रुवम् ।	020a  
यदि स्यान्मम वार्ष्णेयी महिषीयं स्वसा तव ॥	020c  
प्राप्तौ तु क उपायः स्यात्तं ब्रवीहि जनार्दन ।	021a  
आस्थास्यामि तदा सर्वं यदि शक्यं नरेण तत् ॥	021c  
वासुदेव उवाच ।	022  
स्वयं वरः क्षत्रियाणां विवाहः पुरुषर्षभ ।	022a  
स च संशयितः पार्थ स्वभावस्यानिमित्ततः ॥	022c  
प्रसह्य हरणं चापि क्षत्रियाणां प्रशस्यते ।	023a  
विवाहहेतुः शूराणामिति धर्मविदो विदुः ॥	023c  
स त्वमर्जुन कल्याणीं प्रसह्य भगिनीं मम ।	024a  
\'यतिरूपधरस्तं तु यथा कालविपाकता ।\'	024c  
हर स्वयंवरे ह्यस्याः को वै वेद चिकीर्षितम् ॥	024e  
वैशम्पायन उवाच ।	025  
ततोऽर्जुनश्च कृष्णश्च विनिश्चित्येतिकृत्यताम् ।	025a  
शीघ्रगान्पुरुषानन्प्रेषयामासतुस्तदा ॥	025c  
धर्मराजाय तत्सर्वमिन्द्रप्रस्थगताय वै ।	026a  
श्रुत्वैव च महाबाहुरनुजज्ञे समातृकः ॥	026c  
\'भीमसेनस्तु तच्छ्रुत्वा कृतकृत्यं स्म मन्यते ।	027a  
इत्येवं मनुजैरुक्तं कृष्णः श्रुत्वा महामतिः ॥	027c  
अनुज्ञाप्य तदा पार्थं हृदि स्थाप्य चिकीर्षितम् ।	028a  
इत्येवं मनुजैः सार्धं द्वारकां समुपेयिवान् ॥ ॥	028c  

इति श्रीमन्महाभारते आदिपर्वणि सुभद्राहरणपर्वणि ऊनचत्वारिंशदधिकद्विशततमोऽध्यायः ॥ 239 ॥

1-239-5 चञ्चूर्यन्ते देदीप्यन्ते ॥ 1-239-7 क्षीबो मधुमत्तः ॥ 1-239-22 स्वभावस्यानिमित्ततः स्त्रीचित्तस्य शौर्यपाण्डित्याद्यनपेक्षत्वात् । स्त्रियो ह्यपरीक्षितेपि पुंसि आपाततो रमणीये सद्यः सकामा भवन्तीति भावः ॥ ऊनचत्वारिंशदधिकद्विशततमोऽध्यायः ॥ 239 ॥
