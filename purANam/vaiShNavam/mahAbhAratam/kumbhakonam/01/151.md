अध्यायः 151
यौवराज्ये युधिष्ठिरस्याभिषेकः ॥ 1 ॥ भीमसेनस्य बलरामाद्गदायुद्धशिक्षणम् ॥ 2 ॥ द्रोणेनार्जुनस्य ब्रह्मशिरोस्त्रविषये नियमकथनम् ॥ 3 ॥ भीमार्जुनदिग्विजयेन धृतराष्ट्रचिन्ता ॥ 4 ॥ 
वैशम्पायन उवाच		001  
\'धृतराष्ट्रस्तु राजेन्द्र यदा कौरवनन्दनम् ।	001a  
युधिष्ठिरं विजानन्वै समर्थं राज्यरक्षणे ॥	001c  
यौवराज्याभिषेकार्थममन्त्रयत मन्त्रिभिः ।	002a  
ते तु बुद्ध्वान्वतप्यन्त धृतराष्ट्रात्मजास्तदा ॥	002c  
ततः संवत्सरस्यान्ते यौवराज्याय पार्थिव ।	003a  
स्थापितो धृतराष्ट्रेण पाण्डुपुत्रो युधिष्ठिरः ॥	003c  
ततोऽदीर्घेण कालेन कुन्तीपुत्रो युधिष्ठिरः ।	004a  
पितुरन्तर्दधे कीर्तिं शीलवृत्तसमाधिभिः ॥	004c  
असियुद्धे गदायुद्धे रथयुद्धे च पाण्डवः ।	005a  
सङ्कर्षणादशिक्षद्वै शश्वच्छिक्षां वृकोदरः ॥	005c  
समाप्तशिक्षो भीमस्तु द्युमत्सेनसमो बले ।	006a  
पराक्रमेण सम्पन्नो भ्रातॄणामचरद्वशे ॥	006c  
प्रगाढदृढमुष्टित्वे लाघवे वेधने तथा ।	007a  
क्षुरनाराचभल्लानां विपाठानां च तत्त्ववित् ॥	007c  
ऋजुवक्त्रविशालानां प्रयोक्ता फाल्गुनोऽभवत् ।	008a  
लाघवे सौष्ठवे चैव नान्यः कश्चन विद्यते ॥	008c  
बीभत्सुसदृशो लोक इति द्रोणो व्यवस्थितः ।	009a  
ततोऽब्रवीद्गुडाकेशं द्रोणः कौरवसंसदि ॥	009c  
अगस्त्यस्य धनुर्वेदे शिष्यो मम गुरुः पुरा ।	010a  
अग्निवेश्य इति ख्यातस्तस्य शिष्योऽस्मि भारत ॥	010c  
तीर्थात्तीर्थं गमयितुमहमेतत्समुद्यतः ।	011a  
तपसा यन्मया प्राप्तममोघमशनिप्रभम् ॥	011c  
अस्त्रं ब्रह्मशिरो नाम यद्दहेत्पृथिवीमपि ।	012a  
ददता गुरुणा चोक्तं न मनुष्येष्विदं त्वया ॥	012c  
भारद्वाज विमोक्तव्यमल्पवीर्येषु संयुगे ।	013a  
यद्यदन्तर्हितं भूतं किञ्चिद्युद्ध्येत्त्वया सह ॥	013c  
महातेजस्त्वमेतेन हन्याः शस्त्रेण संयुगे ।	014a  
त्वया प्राप्तमिदं वीर दिव्यं नान्योऽर्हति त्विदम् ॥	014c  
समयस्तु त्वया रक्ष्यो मुनिसृष्टो विशाम्पते ।	015a  
आचार्यदक्षिणां देहि ज्ञातिग्रामस्य पश्यतः ॥	015c  
ददानीति प्रतिज्ञाते फाल्गुनेनाब्रवीद्गुरुः ।	016a  
युद्धेऽहं प्रतियोद्धव्यो युध्यमानस्त्वयाऽनघ ॥	016c  
तथेति च प्रतिज्ञाय द्रोणाय कुरुपुङ्गवः ।	017a  
उपसङ्गृह्य चरणावुपतस्थे विनीतवत् ॥	017c  
द्रोणो जगाद वचनं समालिङ्ग्य तु फाल्गुनम् ।	018a  
यन्मयोक्तं पुरा पार्थ तव लोके नरं क्वचित् ॥	018c  
सदृशं कारये नैव सर्वप्रहरणे युधि ।	019a  
तत्कृतं च मया सम्यक्तव तुल्यो न वर्तते ॥	019c  
देवा युधि न शक्तास्त्वां योद्धुं दैत्या न दानवाः ।	020a  
नाहं त्वत्तो विशिष्टोऽस्मि किं पुनर्मानवा रणे ॥	020c  
एकस्तवाधिको लोके यो हि वृष्णिकुलोद्भवः ।	021a  
कृष्णः कमलपत्राक्षः कंसकालियसूदनः ॥	021c  
स जेता सर्वलोकानां सर्वप्रहरणायुधः ।	022a  
नैतावता ते पार्थाहं भवाम्यनृतवागिह ॥	022c  
तदधीनं जगत्सर्वं तत्प्रलीनं तदुद्भवम् ।	023a  
तत्पदं न विजानन्ति ब्रह्मेशानादयोऽपि वा ॥	023c  
तन्नाभिप्रभवो ब्रह्मा सर्वभूतानि निर्ममे ।	024a  
स एव कर्ता भोक्ता च संहर्ता च जगन्मयम् ॥	024c  
स एव भूतं भव्यं च भवच्च पुरुषः परः ।	025a  
नित्यः सर्वगतः स्थाणुरचलोऽयं सनातनः ॥	025c  
प्रादुर्भवति योगात्मा पालनार्थं स लीलया ।	026a  
तत्तुल्यो हि न जायेत न जातो न जनिष्यते ॥	026c  
स हि मातुलजोऽभूत्ते चराचरगुरुः पिता ।	027a  
को हि तं जेतुमीहेत जानन्नात्महितं नरः ॥	027c  
श्यालश्च ते सखा चासौ तस्य त्वं प्राणवल्लभः ।	028a  
स्नेहमभ्यधिकं तस्य तव सख्यमवस्थितम् ॥	028c  
न तेन भवतो युद्धं भविता नर्मतोऽपि वा ।	029a  
अपिचार्थे तव पुरा शक्रेण किल चोदितः ॥	029c  
गोकुले वर्धमानस्तु नन्दगोपस्य कारणात् ।	030a  
ममांशः पाण्डवो लोके पृथिव्यां पुरुषोत्तमः ॥	030c  
कौन्तेयावरजः श्रीमानर्जुनो नाम वीर्यवान् ।	031a  
भुवो भारापहरणे साहाय्यं ते करिष्यति ॥	031c  
तदर्थमभयं देहि पाहि चास्मत्कृते प्रभो ।	032a  
इत्युक्तः पुण्डरीकाक्षस्तदा शक्रेण फल्गुन ॥	032c  
तमुवाच ततः श्रीमाञ्शङ्खचक्रगदाधरः ।	033a  
जानामि पाण्डवे वंशे जातं पार्थं पितृष्वसुः ॥	033c  
पुत्रं परमधर्मिष्ठं सर्वशस्त्रभृतां वरम् ।	034a  
पालयामि त्वदंशं तं सर्वलोकमहाभुजम् ॥	034c  
आवयोः सख्यसदृशं न च लोके भविष्यति ।	035a  
यस्तद्भक्तः समद्भक्तो यस्तं द्वेष्टि स मामपि ॥	035c  
यन्मे वित्तं तु तत्तस्य तं विनाहं न जीवये ।	036a  
इति पार्थ पुरा शक्रमाह सर्वेश्वरो हरिः ॥	036c  
तस्मात्तवापि सदृशस्तं विनाभ्यधिकः पुमान् ।	037a  
न चेह भविता लोके तमेव शरणं व्रज ॥	037c  
शरण्यः सर्वभूतानां देवदेवो जनार्दनः ॥	038a  
वैशम्पायन उवाच	039  
तथेति च प्रतिज्ञाय द्रोणाय कुरुपुङ्गवः ।	039a  
उपसङ्गृह्य चरणौ युधिष्ठिरवशोऽभवत् ॥	039c  
स्वभावादगमच्छब्दो महीं सागरमेखलाम् ।	040a  
अर्जुनस्य समो लोके नास्ति कश्चिद्धनुर्धरः ॥	040c  
गदायुद्धेऽसियुद्धे च रथयुद्धे च पाण्डवः ।	041a  
पारगश्च धनुर्युद्धे बभूवाथ धनञ्जयः ॥	041c  
नीतिमान्सकलां नीतिं विबुधाधिपतेस्तदा ।	042a  
\'अस्त्रे शस्त्रे च शास्त्रे च रथनागाश्वकर्मणि ।\'	042c  
अवाप्य सहदेवोऽपि भ्रातॄणां ववृते वशे  ॥	042e  
द्रोणेनैवं विनीतश्च भ्रातॄणां नकुलः प्रियः ।	043a  
चित्रयोधी समाख्यातो बभूवातिरथोदितः ॥	043c  
त्रिवर्षकृतयज्ञस्तु गन्धर्वाणामुपप्लवे ।	044a  
अर्जुनप्रमुखैः पार्थैः सौवीरः समरे हतः ॥	044c  
न शशाक वशे कर्तुं यं पाण्डुरपि वीर्यवान् ।	045a  
सोऽर्जुनेन वशं नीतो राजासीद्यवनाधिपः ॥	045c  
अतीव बलसम्पन्नः सदा मानि कुरून्प्रति ।	046a  
विपुलो नाम सौवीरः शस्तः पार्थेन धीमता ॥	046c  
दत्तामित्र इति ख्यातं सङ्ग्रामे कृतनिश्चयम् ।	047a  
सुमित्रं नाम सौवीरमर्जुनोऽदमयच्छरैः ॥	047c  
भीमसेनसहायश्च रथानामयुतं च सः ।	048a  
अर्जुनः समरे प्राच्यान्सर्वानेकरथोऽजयत् ॥	048c  
तथैवैकरथो गत्वा दक्षिणामजयद्दिशम् ।	049a  
धनौघं प्रापयामास कुरुराष्ट्रं धनञ्जयः ॥	049c  
\'यतः पञ्चदशे वर्षे सर्वमेतच्चकार सः ।	050a  
तं दृष्ट्वा धार्तराष्ट्राणां ततो भयमजायत ॥	050c  
यः सर्वान्धृतराष्ट्रस्य पुत्रान्विप्रचकार ह ।	051a  
भीमसेनो महाबाहुर्बलाद्बलवतां वरः ॥	051c  
अदुष्टभावं तं दोषैर्जगृहुर्दोषबुद्धयः ।	052a  
धार्तराष्ट्रास्तथा सर्वे भयाद्भीमस्य कर्मणा ॥	052c  
तं दृष्ट्वा कर्मभिः पार्थान्सर्वानागतलक्षणान् ।	053a  
बलाद्बहुगुणांस्तेभ्यो बिभियुर्दोषबुद्धयः ॥	053c  
एवं सर्वे महात्मानः पाण्डवा मनुजोत्तमाः ।	054a  
परराष्ट्राणि निर्जित्य स्वराष्ट्रं ववृधुः पुरा ॥	054c  
ततो बलमतिख्यातं विज्ञाय दृढधन्विनाम् ।	055a  
दूषितः सहसा भावो धृतराष्ट्रस्य पाण्डुषु ।	055c  
स चिन्तापरमो राजा न निद्रामलभन्निशि ॥	055e  
इति श्रीमन्महाभारते आदिपर्वणि सम्भवपर्वणि एकपञ्चाशदधिकशततमोऽध्यायः ॥ 151 ॥  
1-151-9 गुडाका निद्रा तस्या ईशमर्जुनं जितनिद्रं, गुडा स्नुही तद्वत्केशा यस्य ॥ 1-151-11 तीर्थात्पात्रात्पात्रान्तरं गमयितुं सम्प्रदायाविच्छेदार्थमित्यर्थः ॥ 1-151-14 त्वया ग्राहान्मां मोचयता प्राप्तं प्रागेव ॥ 1-151-28 तस्य त्वयीति शेषः । तव तस्मिन्निति शेषः ॥ 1-151-35 तस्य मम च ॥ 1-151-42 विबुधाधिपतेरुद्धवात् ॥ 1-151-43 विनीतः शिक्षितः । अतिरथेषूदितः ख्यातः ॥ 1-151-44 गन्धर्वोपप्लवेऽपि यस्य सौवीरस्य यज्ञो न विप्लुत इत्ययोध्यत्वमुक्तम् ॥ 1-151-46 शस्तो हिंसितः ॥ 1-151-53 बिभियुः बिभ्युः ॥ 1-151-54 ववृधुर्वर्धितवन्तः ॥ एकपञ्चाशदधिकशततमोऽध्यायः ॥ 151 ॥
