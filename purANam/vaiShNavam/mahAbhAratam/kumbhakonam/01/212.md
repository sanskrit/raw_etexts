अध्यायः 212

इन्द्रसेनापरनाम्न्या नालायन्या उपाख्यानारम्भः-नालायन्या स्थविरस्य पत्युर्मौद्गल्यस्य आराधनम् ॥ 1 ॥ तुष्टेन मौद्गल्येन न नालायनीप्रार्थनयाऽऽत्मनः पञ्चरूपस्वीकारेण तस्यां रमणम् ॥ 2 ॥ तयोः स्वर्गादिलोकेषु नानारूपेण रमणम् ॥ 3 ॥ सैव नालायनी तव दुहिता जातेति द्रुपदं प्रति व्यासस्योक्तिः ॥ 4 ॥

व्यास उवाच ।	001  

मा भूद्राजंस्तव तापो मनस्थःपञ्चानां भार्या दुहिता ममेति ।	001a  
मातुरेषा प्रार्थिता स्यात्तदानीं पञ्चानां भार्या दुहिता ममेति ॥	001c  
याजोपयाजौ धर्मरतौ तपोभ्यां तौ चक्रतुः पञ्चपतित्वमस्याः ।	002a  
तत्पञ्चभिः पाण्डुसुतैरवाप्ताभार्या कृष्णा मोदतां वै कुलं ते ॥	002c  
लोके नान्यो विद्यते त्वद्विशिष्टः सर्वारीणामप्रधृष्योऽसि राजन् ।	003a  
भूयस्त्विदं शृणु मे त्वं विशोकोयथाऽऽगतं पञ्चपत्नीत्वमस्याः ॥	003c  
एषा नालायनी पूर्वं मौद्गल्यं स्थविरं पतिम् ।	004a  
आराधयामास तदा कुष्ठिनं तमनिन्दिता ॥	004c  
त्वगस्थिभूतं कटुकं लोलमीर्ष्युं सुकोपनम् ।	005a  
सुगन्धेतरगन्धाढ्यं वलीपलितमूर्धजम् ॥	005c  
स्थविरं विकृताकारं शीर्यमाणनखत्वचम् ।	006a  
उच्छिष्टमुपभुञ्जाना पर्युपास्ते महामुनिम् ॥	006c  
ततः कदाचिदङ्गुष्ठो भुञ्जानस्य व्यशीर्यत ।	007a  
अन्नादुद्धृत्य तच्चान्नमुपभुङ्क्तेऽविशङ्किता ॥	007c  
तेन तस्याः प्रसन्नेन कामव्याहारिणा तदा ।	008a  
वरं वृणीष्वेत्यसकृदुक्ता वव्रे वरं तदा ॥	008c  
मौद्गल्य उवाच ।	009  
नाहं वृद्धो न कटुको नेर्व्यावान्नैव कोपनः ।	009a  
न च दुर्गन्धवदनो न कृशो न च लोलुपः ॥	009c  
कथं त्वां रमयामीह कथं त्वां वासयाम्यहम् ।	010a  
वद कल्याणि भद्रं ते यथा त्वं मनसेच्छसि ॥	010c  
व्यास उवाच ।	011  
सा तमक्लिष्टकर्माणं वरदं सर्वकामदम् ।	011a  
भर्तारमनवद्याङ्गी प्रसन्नं प्रत्युवाच ह ॥	011c  
नालायन्युवाच ।	012  
पञ्चधा प्रविभक्तात्मा भगवांल्लोकविश्रुतः ।	012a  
रमय त्वमचिन्त्यात्मन्पुनश्चैकत्वमागतः ॥	012c  
तां तथेत्यब्रवीद्धीमान्महर्षिर्वै महातपाः ।	013a  
स पञ्चधा तु भूत्वा तां रमयामास सर्वतः ॥	013c  
नालायनीं सुकेशान्तां मौद्गल्यश्चारुहासिनीम् ।	014a  
आश्रमेष्वधिकं चापि पूज्यमानो महर्षिभिः ॥	014c  
स चचार यथाकामं कामरूपवपुः पुनः ।	015a  
यदा ययौ दिवं चापि तत्र देवर्षिभिः सह ॥	015c  
चचार सोऽमृताहारः सुरलोके चचार ह ।	016a  
पूज्यमानस्तथा शच्या शक्रस्य भवनेष्वपि ॥	016c  
महेन्द्रसेनया सार्धं पर्यधावद्रिरंसया ।	017a  
सूर्यस्य च रथं दिव्यमारुह्य भगवान्प्रभुः ॥	017c  
पर्युपेत्य पुनर्मेरु मेरौ वासमरोचयत् ।	018a  
आकाशगङ्गामाप्लुत्य तया सह तपोधनः ॥	018c  
रश्मिजालेषु चन्द्रस्य उवाच च यथाऽनिलः ।	019a  
गिरिरूपधरो योगी स महर्षिस्तदा पुनः ॥	019c  
तत्प्रभावेन सा तस्य मध्ये जज्ञे महानदी ।	020a  
यदा पुष्पाकुलः सालः सञ्जज्ञे भगवानृषिः ॥	020c  
लतात्वमनुसम्पेदे तमेवाभ्यनुवेष्टती ।	021a  
पुपोष च वपुर्यस्य तस्य तस्यानुगं पुनः ॥	021c  
सा पुपोष समं भर्त्रा स्कन्धेनापि चचार ह ।	022a  
ततस्तस्य च तस्याश्च तुल्या प्रीतिरवर्धत ॥	022c  
तथा सा भगवांस्तस्याः प्रसादादृषिसत्तमः ।	023a  
विरराम च सा चैव दैवयोगेन भामिनी ॥	023c  
स च तां तपसा देवीं रमयामास योगतः ।	024a  
एकपत्नी तथा भूत्वा सदैवाग्रे यशस्विनी ॥	024c  
अरुन्धतीव सीतेव बभूवातिपतिव्रता ।	025a  
दमयन्त्याश्च मातुः स विशेषमधिकं ययौ ॥	025c  
एतत्तथ्यं महाराज मा ते भूद्बुद्धिरन्यथा ।	026a  
सा वै नालायनी जज्ञे दैवयोगेन केनचित् ॥	026c  
राजंस्तवात्मजा कृष्णा वेद्यां तेजस्विनी शुभा ।	027a  
तस्मिंस्तस्या मनः सक्तं न चचाल कदाचन ॥	027c  
तथा प्रणिहितो ह्यात्मा तस्यास्तस्मिन्द्विजोत्तमे ॥ ॥	028a  

इति श्रीमन्महाभारते आदिपर्वणि वैवाहिकपर्वणि द्वादशाधिकद्विशततमोऽध्यायः ॥ 212 ॥

1-212-1 मातुः मात्रा । स्यात् अभूत् ॥ 1-212-10 कथं केन प्रकारेण ॥ 1-212-22 स्कन्धेन मानुषादिदेहेन ॥ द्वादशाधिकद्विशततमोऽध्यायः ॥ 212 ॥
