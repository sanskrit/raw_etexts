अध्यायः 087
वसुमतः शिबेश्च ययातिना संवादः ॥ 1 ॥ पुनरष्टकययातिसंवादः ॥ 2 ॥ तत्रागतया माधव्या स्वपुत्रान्प्रति ययातेर्मातामहत्वकथनम् ॥ 3 ॥ तद्वचनेन ययातेरष्टकादिदत्तपुण्यस्वीकारपूर्वकमष्टकादिभिः सह स्वर्गगमनम् ॥ 4 ॥ ययातिना मार्गे अष्टकादीन्प्रति विस्तरेण स्ववृत्तान्तकथनम् ॥ 5 ॥ ययात्युपाख्यानश्रवणादिफलकथनम् ॥ 6 ॥
वसुमानुवाच 	001  
पृच्छामि त्वां वसुमानौषदश्विर्यद्यस्ति लोको दिवि मे नरेन्द्र ।	001a  
यद्यन्तरिक्षे प्रथितो महात्मन्क्षेत्रज्ञं त्वां तस्य धर्मस्य मन्ये ॥	001c  
ययातिरुवाच ।	002  
यदन्तरिक्षं पृथिवी दिशश्चयत्तेजसा तपते भानुमांश्च ।	002a  
लोकास्तावन्तो दिवि संस्थिता वै तेनान्तवन्तः प्रतिपालयन्ति ॥	002c  
वसुमानुवाच 	003  
तांस्ते ददानि मा प्रपत प्रपातं ये मे लोकास्तव ते वै भवन्तु ।	003a  
क्रीणीष्वैतांस्तृणकेनापि राजन् प्रतिग्रहस्ते यदि धीमन्प्रदुष्टः ॥	003c  
ययातिरुवाच 	004  
न मिथ्याऽहं विक्रयं वै स्मरामि वृथा गृहीतं शिशुकाच्छङ्कमानः ।	004a  
कुर्यां न चैवाकृतपूर्वमन्यैर्विधित्समानः किमु तत्र साधुः ॥	004c  
वसुमानुवाच 	005  
तांस्त्वं लोकान्प्रतिपद्यस्व राजन्मया दत्तान्यदि नेष्टः क्रयस्ते ।	005a  
अहं न तान्वै प्रतिगन्ता नरेन्द्र सर्वे लोकास्तव ते वै भवन्तु ॥	005c  
शिबिरुवाच 	006  
पृच्छामि त्वां शिबिरौशीनरोऽहं ममापि लोका यदि सन्तीह तात ।	006a  
यद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये ॥	006c  
ययातिरुवाच 	007  
यत्त्वं वाचा हृदयेनापि साधून्परीप्समानान्नावमंस्था नरेन्द्र ।	007a  
तेनानन्ता दिवि लोकाः श्रितास्ते विद्युद्रूपाः स्वनवन्तो महान्तः ॥	007c  
शिबिरुवाच 	008a  
तांस्त्वं लोकान्प्रतिपद्यस्व राजन्मया दत्तान्यदि नेष्टः क्रयस्ते ।	008a  
न चाहं तान्प्रतिपत्स्ये ह दत्त्वा यत्र गत्वा नानुशोचन्ति धीराः ॥	008c  
ययातिरुवाच 	009  
यथा त्वमिन्द्रप्रतिमप्रभावस्ते चाप्यनन्ता नरदेव लोकाः ।	009a  
तथाऽद्य लोके न रमेऽन्यदत्ते तस्माच्छिबे नाभिनन्दामि दायम् ॥	009c  
अष्टक उवाच 	010  
न चेदेकैकशो राजँल्लोकान्नः प्रतिनन्दसि ।	010a  
सर्वे प्रदाय भवते गन्तारो नरकं वयम् ॥	010c  
ययातिरुवाच 	011  
यदर्होऽहं तद्यतध्वं सन्तः सत्याभिनन्दिनः ।	011a  
अहं तन्नाभिजानामि यत्कृतं न मया पुरा ॥	011c  
अष्टक उवाच 	012  
कस्यैते प्रतिदृश्यन्ते रथाः पञ्च हिरण्मयाः ।	012a  
यानारुह्य नरो लोकानभिवाञ्छति शाश्वतान् ॥	012c  
ययातिरुवाच 	013  
युष्मानेते वहिष्यन्ति रथाः पञ्च हिरण्मयाः ।	013a  
उच्चैः सन्तः प्रकाशन्ते ज्वलन्तोऽग्निशिखा इव ॥	013c  
\'वैशम्पायन उवाच 	014  
अश्वमेधे महायज्ञे स्वयम्भुविहिते पुरा ।	014a  
हयस्य यानि चाङ्गानि सन्निकृत्य यथाक्रमम् ॥	014c  
होताऽध्वर्युरथोद्गाता ब्रह्मणा सह भारत ।	015a  
अग्नौ प्रास्यन्ति विधिवत्समस्ताः षोडशर्त्विजः ॥	015c  
धूमगन्धं च पापिष्ठा ये जिघ्रन्ति नरा भुवि ।	016a  
विमुक्तपापाः पूतास्ते तत्क्षणेनाभवन्नराः ॥	016c  
एतस्मिन्नन्तरे चैव माधवी सा तपोधना ।	017a  
मृगचर्मपरीताङ्गी परिधाय मृगत्वचम् ॥	017c  
मृगैः परिचरन्ती सा मृगाहारविचेष्टिता ।	018a  
यज्ञवाटं मृगगणैः प्रविश्य भृशविस्मिता ॥	018c  
आघ्रायन्ती धूमगन्धं मृगैरेव चचार सा ।	019a  
यज्ञवाटमटन्ती सा पुत्रांस्तानपराजितान् ॥	019c  
पश्यन्ती यज्ञमाहात्म्यं मुदं लेभे च माधवी ।	020a  
असंस्पृशन्तं वसुधां ययातिं नाहुषं यदा ॥	020c  
दिविष्ठं प्राप्तमाज्ञाय ववन्दे पितरं तदा ।	021a  
तदा वसुमनापृच्छन्मातरं वै तपस्विनीम् ॥	021c  
भवत्या यत्कृतमिदं वन्दनं पादयोरिह ।	022a  
कोयं देवोपमो राजा याऽभिवन्दसि मे वद ॥	022c  
माधव्युवाच 	023  
शृणुध्वं सहिताः पुत्रा नाहुषोयं पिता मम ।	023a  
ययातिर्मम पुत्राणां मातामह इति स्मृतः ॥	023c  
पूरुं मे भ्रातरं राज्ये समावेश्य दिवं गतः ।	024a  
केन वा कारणेनैवमिह प्राप्तो महायशाः ॥	024c  
वैशम्पायन उवाच 	025  
तस्यास्तद्वचनं श्रुत्वा स्वर्गाद्भ्रष्टेति चाब्रवीत् ।	025a  
सा पुत्रस्य वचः श्रुत्वा सम्भ्रमाविष्टचेतना ॥	025c  
माधवी पितरं प्राह दौहित्रपरिवारितम् ।	026a  
तपसा निर्जिताँल्लोकान्प्रतिगृह्णीष्व मामकान् ॥	026c  
पुत्राणामिव पौत्राणां धर्मादधिगतं धनम् ।	027a  
स्वार्थणेव वदन्तीह ऋषयो धर्मपाठकाः ।	027c  
तस्माद्दानेन तपसा चास्माकं दिवमाव्रज ॥	027e  
ययातिरुवाच 	028  
यदि धर्मफलं ह्येतच्छोभनं भविता तव ।	028a  
दुहित्रा चैव दौहित्रैस्तारितोऽहं महात्मभिः ॥	028c  
तस्मात्पवित्रं दौहित्रमद्यप्रभृति पैतृके ।	029a  
त्रीणि श्राद्धे पवित्राणि दौहित्रः कुतपस्तिलाः ॥	029c  
त्रीणि चात्र प्रशंसन्ति शौचमक्रोधमत्वराम् ।	030a  
भोक्तारः परिवेष्टारः श्रावितारः पवित्रकाः ॥	030c  
दिवसस्याष्टमे भागे मन्दीभवति भास्करे ।	031a  
स कालः कुतपो नाम पितॄणां दत्तमक्षयम् ॥	031c  
तिलाः पिशाचाद्रक्षन्ति दर्भा रक्षन्ति राक्षसात् ।	032a  
रक्षन्ति श्रोत्रियाः पङ्क्तिं यतिभिर्भुक्तमक्षयम् ॥	032c  
लब्ध्वा पात्रं तु विद्वांसं श्रोत्रियं सुव्रतं शुचिम् ।	033a  
स कालः कालतो दत्तं नान्यथा काल इष्यते ॥	033c  
वैशम्पायन उवाच 	034  
एवमुक्त्वा ययातिस्तु पुनः प्रोवाच बुद्धिमान् ।	034a  
सर्वे ह्यवभृथस्नातास्त्वरध्वं कार्यगौरवात् ॥\'	034c  
अष्टक उवाच 	035  
आतिष्ठ स्वरथं राजन्विक्रमस्व विहायसम् ।	035a  
वयमप्यनुयास्यामो यदा कालो भविष्यति ॥	035c  
ययातिरुवाच 	036  
सर्वैरिदानीं गन्तव्यं सह स्वर्गजितो वयम् ।	036a  
एष नो विरजाः पन्था दृश्यते देवसद्मनः ॥	036c  
वैशम्पायन उवाच 	037  
\'अष्टकश्च शिबिश्चैव काशेयश्च प्रतर्दनः ।	037a  
ऐक्ष्वाकवो वसुमनाश्चत्वारो भूमिपास्तदा ।	037c  
सर्वे ह्यवभृथस्नाताः स्वर्गताः साधवः सह ॥\'	037e  
तेऽधिरुह्य रथान्सर्वे प्रयाता नृपस्तमाः ।	038a  
आक्रमन्तो दिवं भाभिर्धर्मेणावृत्य रोदसी ॥	038c  
अष्टक उवाच 	039  
अहं मन्ये पूर्वमेकोऽस्मि गन्ता सखा चेन्द्रः सर्वथा मे महात्मा ।	039a  
कस्मादेवं शिबिरौशीनरोऽयमेकोऽत्यगात्सर्ववेगेन वाहान् ॥	039c  
ययातिरुवाच 	040  
अददद्याचमानाय यावद्वित्तमविन्दत ।	040a  
उशीनरस्य पुत्रोऽयं तस्माच्छ्रेष्ठो हि वः शिबिः ॥	040c  
दानं तपः सत्यमथाऽपि धर्मोह्रीः श्रीः क्षमा सौम्यमथो विधित्सा ।	041a  
राजन्नेतान्यप्रमेयाणि राज्ञःशिबेः स्थितान्यप्रतिमस्य बुद्ध्या ॥	041c  
एवं वृत्तो ह्रीनिषेवश्च यस्मात्तस्माच्छिबिरत्यगाद्वै रथेन ।	042a  
वैशम्पायन उवाच 	042  
अथाष्टकः पुनरेवान्वपृच्छन्मातामहं कौतुकेनेन्द्रकल्पम् ॥	042c  
पृच्छामि त्वां नृपते ब्रूहि सत्यं कुतश्च कश्चासि सुतश्च कस्य ।	043a  
कृतं त्वया यद्धि न तस्य कर्ता लोके त्वदन्यः क्षत्रियो ब्राह्मणो वा ॥	043c  
ययातिरुवाच 	044  
ययातिरस्मि नहुषस्य पुत्रःपूरोः पिता सार्वबौमस्त्विहासम् ।	044a  
गुह्यं चार्थं मामकेभ्यो ब्रवीमिमातामहोऽहं भवतां प्रकाशम् ॥	044c  
सर्वामिमां पृथिवीं निर्जिगाय दत्त्वा प्रतस्थे विपिनं ब्राह्मणेभ्यः ।	045a  
मेध्यानश्वानेकशतान्सुरूपांस्तदा देवाः पुण्यभाजो भवन्ति ॥	045c  
अदामहं पृथिवीं ब्राह्मणेभ्यःपूर्णामिमामखिलां वाहनेन ।	046a  
गोभिः सुवर्णेन धनैश्च मुख्यैस्तदाऽददं गाः शतमर्बुदानि ॥	046c  
सत्येन मे द्यौश्च वसुन्धरा चतथैवाग्निज्वर्लते मानुषेषु ।	047a  
न मे वृथा व्याहृतमेव वाक्यं सत्यं हि सन्तः प्रतिपूजयन्ति ॥	047c  
यदष्टक प्रब्रवीमीह सत्यं प्रतर्दनं चौषदश्विं तथैव ।	048a  
सर्वे च लोका मुनयश्च देवाः सत्येन पूज्या इति मे मनोगतम् ॥	048c  
यो नः स्वर्गजितः सर्वान्यथावृत्तं निवेदयेत् ।	049a  
अनसूयुर्द्विजाग्र्येभ्यः स लभेन्नः सलोकताम् ॥	049c  
वैशम्पायन उवाच 	050  
एवं राजा स महात्मा ह्यतीवस्वैर्दौहित्रैस्तारितोऽमित्रसाह ।	050a  
त्यक्त्वा महीं परमोदारकर्मा स्वर्गं गतः कर्मभिर्व्याप्य पृथ्वीम् ॥ ॥	050c  

इति श्रीमन्महाभारते आदिपर्वणि सम्भवपर्वणि सप्ताशीतितमोऽध्यायः ॥ 87 ॥

1-87-2 यत् यत् तपते प्रकाशयति ॥ 
1-87-4 शिशुकात् शैशवमारभ्य ॥ 
1-87-7 परीप्समानान् याचकान् । नावमंस्था नावमानं कृतवानसि । स्वनवन्तः सङ्गीतादिध्वनियुक्ताः ॥ 
1-87-10 गन्तारो मृत्वा प्राप्स्यामः । नरकं भूलोकम् ॥ 
1-87-11 यतध्वं कर्तुम् । नाभिजानामि नाङ्गीकरोमि ॥ 
1-87-13 प्रकाशन्ते दृश्यन्ते । ज्वलन्तो दीप्यमानाः ॥ 
1-87-14 अकृतहोमसमाप्तीनामवभृथायोगात् होमोपि समापित इत्याह । अश्वमेध इति । पुरा स्वयम्भुविहिते कर्तव्यतया विहिते अश्वमेधे अष्टकादिभिः क्रियमाणे ॥ 
1-87-41 सौम्यमक्रूरत्वम् । विधित्सा पालनेच्छा ॥ 
1-87-42 सत्यमेव श्रेयःसाधनमिति विधातुं पूर्वोक्तप्रश्नोत्तरे अनुवदति । अथाष्टक इत्यादिना ॥ 
1-87-44 प्रकाशं प्रागुक्तमपि स्पष्टतरम् ॥
 1-87-45 एवं कृते सति पुण्यभाजः सन्तः देवा भवन्ति ॥ सप्ताशीतितमोऽध्यायः ॥ 87 ॥
