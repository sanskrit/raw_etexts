अध्यायः 065

विस्तरश्रवणेच्छया जनमेजयस्य प्रश्नः ॥ 1 ॥ परशुरामेण लोके निःक्षत्रिये कृते ब्राह्मणेभ्यः क्षत्रस्य पुनरुत्पत्तिः ॥ 2 ॥ तत्कालस्य धर्मभूयिष्ठत्वम् ॥ 3 ॥ देवैर्निर्जितानां दानवानां भूमावुत्पत्तिः ॥ 4 ॥ तद्भूरिभारार्तया पृथ्व्या प्रार्थितस्य ब्रह्मणो देवान्प्रत्यंशावतरणाज्ञापनम् ॥ 5 ॥ अवतारार्थं इन्द्रेण नारायणप्रार्थना ॥ 6 ॥
जनमेजय उवाच ।	001  
य एते कीर्तिता ब्रह्मन्ये चान्ये नानुकीर्तिताः ।	001a  
सम्यक्ताञ्श्रोतुमिच्छामिराज्ञश्चान्यान्सहस्रशः ॥ 1 ॥	101c  
यदर्थमिह सम्भूता देवकल्पा महारथाः ।	102a  
भुवि तन्मे महाभाग सम्यगाख्यातुमर्हसि ॥	102c  
वैशम्पायन उवाच ।	103  
रहस्यं खल्विदं राजन्देवानामिति नः श्रुतम् ।	003a  
तत्तु ते कथयिष्यामि नमस्कृत्वा स्वयम्भुवे ॥	003c  
त्रिःसप्तकृत्वः पृथिवीं कृत्वा निःक्षित्रयां पुरा ।	004a  
जामदग्न्यस्तपस्तेपे महेन्द्रे पर्वतोत्तमे ॥	004c  
तदा निःक्षत्रिये लोके भार्गवेण कृते सति ।	005a  
ब्राह्मणान्क्षत्रिया राजन्सुतार्थिन्योऽभिचक्रमुः ॥	005c  
ताभिः सह समापेतुर्ब्राह्मणाः संशितव्रताः ।	006a  
ऋतावृतौ नरव्याघ्र न कामान्नानृतौ तथा ॥	006c  
तेभ्यश्च लेभिरे गर्भं क्षत्रियास्ताः सहस्रशः ।	007a  
ततः सुषुविरे राजन्क्षत्रियान्वीर्यवत्तरान् ॥	007c  
कुमारांश्च कुमारीश्च पुनः क्षत्राभिवृद्धये ।	008a  
एवं तद्ब्राह्मणैः क्षत्रं क्षत्रियासु तपस्विभिः ॥	008c  
जातं वृद्धं च धर्मेण सुदीर्गेणायुषान्वितम् ।	009a  
चत्वारोऽपि ततो वर्णा बभूवुर्ब्राह्मणोत्तराः ॥	009c  
अभ्यगच्छन्नृतौ नारीं न कामान्नानृतौ तथा ।	010a  
तथैवान्यानि भूतानि तिर्यग्योनिगतान्यपि ॥	010c  
ऋतौ दारांश्च गच्छन्ति तत्तथा भरतर्षभ ।	011a  
ततोऽवर्धन्त धर्मेण सहस्रशतजीविनः ॥	011c  
ताः प्रजाः पृथिवीपाल धर्मव्रतपरायणाः ।	012a  
आधिभिर्व्याधिभिश्चैव विमुक्ताः सर्वशो नराः ॥	012c  
अथेमां सागरोपान्तां गां गजेन्द्रगताखिलाम् ।	013a  
अध्यतिष्ठत्पुनः क्षत्रं सशैलवनपत्तनाम् ॥	013c  
प्रशासति पुनः क्षत्रे धर्मेणेमां वसुन्धराम् ।	014a  
ब्राह्मणाद्यास्ततो वर्णा लेभिरे मुदमुत्तमाम् ॥	014c  
कामक्रोधोद्भवान्दोषान्निरस्य च नराधिपाः ।	015a  
धर्मेण दण्डं दण्डेषु प्रणयन्तोऽन्वपालयन् ॥	015c  
तथा धर्मपरे क्षत्रे सहस्राक्षः शतक्रतुः ।	016a  
स्वादु देशे च काले च ववर्षाप्याययन्प्रजाः ॥	016c  
न बाल एव म्रियते तदा कश्चिज्जनाधिप ।	017a  
न च स्त्रियं प्रजानाति कश्चिदप्राप्तयौवनाम् ॥	017c  
एवमायुष्मतीभिस्तु प्रजाभिर्भरतर्षभ ।	018a  
इयं सागरपर्यन्ता समापूर्यत मेदिनी ॥	018c  
ईजिरे च महायज्ञैः क्षत्रिया बहुदक्षिणैः ।	019a  
साङ्गोपनिषदान्वेदान्विप्राश्चाधीयते तदा ॥	019c  
न च विक्रीणते ब्र्हम ब्राह्मणाश्च तदा नृप ।	020a  
न च शूद्रसमभ्याशे वेदानुच्चारयन्त्युत ॥	020c  
कारयन्तः कृषिं गोभिस्तथा वैश्याः क्षिताविह ।	021a  
युञ्जते धुरि नो गाश्च कृशाङ्गांश्चाप्यजीवयन् ॥	021c  
फेनपांश्च तथा वत्सान्न दुहन्ति स्म मानवाः ।	022a  
न कूटमानैर्वणिजः पण्यं विक्रीणते तदा ॥	022c  
कर्माणि च नरव्याघ्र धर्मोपेतानि मानवाः ।	023a  
धर्ममेवानुपश्यन्तश्चक्रुर्धर्मपरायणाः ॥	023c  
स्वकर्मनिरताश्चासन्सर्वे वर्णा नराधिप ।	024a  
एवं तदा नरव्याघ्र धर्मो न ह्रसते क्वचित् ॥	024c  
काले गावः प्रसूयन्ते नार्यश्च भरतर्षभ ।	025a  
भवन्त्यृतुषु वृक्षाणां पुष्पाणि च फलानि च ॥	025c  
एवं कृतयुगे सम्यग्वर्तमाने तदा नृप ।	026a  
आपूर्यत मही कृत्स्ना प्राणिभिर्बहुभिर्भृशम् ॥	026c  
एवं समुदिते लोके मानुषे भरतर्षभ ।	027a  
असुरा जज्ञिरे क्षेत्रे राज्ञां तु मनुजेश्वर ॥	027c  
आदित्यैर्हि तदा दैत्या बहुशो निर्जिता युधि ।	028a  
ऐश्वर्याद्धंशिताः स्वर्गात्सम्बभूवुः क्षिताविह ॥	028c  
इह देवत्वमिच्छन्तो मानुषेषु तपस्विनः ।	029a  
जज्ञिरे भुवि भूतेषु तेषु तेष्वसुरा विभो ॥	029c  
गोष्वश्वेषु च राजेन्द्र खरोष्ट्रमहिषेषु च ।	030a  
क्रव्यात्सु चैव भूतेषु गजेषु च मृगेषु च ॥	030c  
जातैरिह महीपाल जायमानैश्च तैर्मही ।	031a  
न शशाकात्मनात्मानमियं धारयितुं धरा ॥	031c  
अथ जाता महीपालाः केचिद्बहुमदान्विताः ।	032a  
दितेः पुत्रा दनोश्चैव तदा लोकादिह च्युताः ॥	032c  
वीर्यवन्तोऽवलिप्तास्ते नानारूपधरा महीम् ।	033a  
इमां सागरपर्यन्तां परीयुररिमर्दनाः ॥	033c  
ब्राह्मणान्क्षत्रियान्वैश्याञ्शूद्रांश्चैवाप्यपीडयन् ।	034a  
अन्यानि चैव सत्वानि पीडयामासुरोजसा ॥	034c  
त्रासयन्तोऽभिनिघ्नन्तः सर्वभूतगणांश्च ते ।	035a  
विचेरुः सर्वशो राजन्महीं शतसहस्रशः ॥	035c  
आश्रमस्थान्महर्षींश्च धर्षयन्तस्ततस्ततः ।	036a  
अब्रह्मण्या वीर्यमदा मत्ता मदबलेन च ॥	036c  
एवं वीर्यबलोत्सिक्तैर्भूरियं तैर्महासुरैः ।	037a  
पीड्यमाना मही राजन्ब्रह्माणमुपचक्रमे ॥	037c  
न ह्यमी भूतसत्वौघाः पन्नगाः सनगां महीम् ।	038a  
तदा धारयितुं शेकुराक्रान्तां दानवैर्बलात् ॥	038c  
ततो मही महीपाल भारार्ता भयपीडिता ।	039a  
जगाम शरणं देवं सर्वभूतपितामहम् ॥	039c  
सा संवृतं महाभागैर्देवद्विजमहर्षिभिः ।	040a  
ददर्श देवं ब्रह्माणं लोककर्तारमव्ययम् ॥	040c  
गन्धर्वैरप्सरोभिश्च बन्दिकर्मसु निष्ठितैः ।	041a  
वन्द्यमानं मुदोपतैर्ववन्दे चैनमेत्य सा ॥	041c  
अथ विज्ञापयामास भूमिस्तं शरणार्थिनी ।	042a  
सन्निधौ लोकपालानां सर्वेषामेव भारत ॥	042c  
तत्प्रधानात्मनस्तस्य भूमेः कृत्यं स्वयम्भुवः ।	043a  
पूर्वमेवाभवद्राजन्विदितं परमेष्ठिनः ॥	043c  
स्रष्टा हि जगतः कस्मान्न सम्बुध्येत भारत ।	044a  
ससुरासुरलोकानामशेषेण मनोगतम् ॥	044c  
तामुवाच महाराज भूमिं भूमिपतिः प्रभुः ।	045a  
प्रभवः सर्वभूतानामीशः शम्भुः प्रजापतिः ॥	045c  
ब्रह्मोवाच ।	046  
यदर्थमभिसम्प्राप्ता मत्सकाशं वसुन्धरे ।	046a  
तदर्थं सन्नियोक्ष्यामि सर्वानेव दिवौकसः ॥	046c  
उत्तिष्ठ गच्छ वसुधे स्वस्थानमिति साऽगमत् ।\'	047a  
वैशम्पायन उवाच ।	047  
इत्युक्त्वा स महीं देवो ब्रह्मा राजन्विसृज्य च ।	047c  
आदिदेश तदा सर्वान्विबुधान्भूतकृत्स्वयम् ॥	047e  
अस्या भूमेर्निरसितुं भारं भागैः पृथक्पृथक् ।	048a  
अस्यामेव प्रसूयध्वं तिरोधायेति चाब्रवीत् ॥	048c  
तथैव च समानीय गन्धर्वाप्सरसां गणान् ।	049a  
उवाच भगवान्सर्वानिदं वचनमर्थवत् ॥	049c  
ब्रह्मोवाच ।	050  
स्वैः स्वैरंशैः प्रसूयध्वं यथेष्टं मानेषेषु च ।	050a  
वैशम्पायन उवाच ।	050  
अथ शक्रादयः सर्वे श्रुत्वा सुरगुरोर्वचः ।	050c  
तथ्यमर्थ्यं च पथ्यं च तस्य ते जगृहुस्तदा ॥	050e  
अथ ते सर्वशोंशैः स्वैर्गन्तुं भूमिं कृतक्षणाः ।	051a  
नारायणममित्रघ्नं वैकुण्ठमुपचक्रमुः ॥	051c  
यः स चक्रगदापाणिः पीतवासाः शितिप्रभः ।	052a  
पद्मनाभः सुरारिघ्नः पृथुचार्वञ्चितेक्षणः ॥	052c  
प्रजापतिपतिर्देवः सुरनाथो महाबलः ।	053a  
श्रीवत्साङ्को हृषीकेशः सर्वदैवतपूजितः ॥	053c  
तं भुवः शोधनायेन्द्र उवाच पुरुषोत्तमम् ।	054a  
अंशेनावतरेत्येवं तथेत्याह च तं हरिः ॥ ॥	054c  

इति श्रीमन्महाभारते आदिपर्वणि अंशावतरणपर्वणि पञ्चषष्टितमोऽध्यायः ॥ 65 ॥ ॥ समाप्तमंशावतरणपर्व ॥

1-65-4 त्रिःसप्तकृत्वा एकविंशतिवारान् ॥ 1-65-13 हे गजेन्द्रगत हे गजेन्द्रगमन ॥ 1-65-20 ब्रह्म वेदं न विक्रीणते भृतकाध्यापनं न कुर्वत इत्यर्थः ॥ 1-65-21 वैश्याः स्वयं धुरि गा बलीवर्दान् न युञ्जते ॥ 1-65-22 फेनपान् अतृणादानभिलक्ष्य न दुहन्ति धेनूरिति शेषः । कूटमानैः कपटतुलाप्रस्थादिभिः ॥ 1-65-29 देवत्वं राजत्वम् ॥ 1-65-36 मही उपचक्रमे गन्तुमिति शेषः ॥ 1-65-48 तिरोधाय स्वंस्वं रूपं प्रच्छाद्य ॥ 1-65-54 शोधनाय कण्टकभूतखलोन्मूलनाय ॥ पञ्चषष्टितमोऽध्यायः ॥ 65 ॥
