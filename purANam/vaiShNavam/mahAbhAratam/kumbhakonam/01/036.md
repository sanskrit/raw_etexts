शेषस्य ब्रह्मणो वरलाभः पृथ्वीधारणाज्ञा च ॥ 1 ॥ 
शौनक उवाच । 
आख्याता भुजगास्तात वीर्यवन्तो दुरासदाः ।	001a  
शापं तं तेऽभिविज्ञाय कृतवन्तः किमुत्तरम् ॥	001b  
सौतिरुवाच । 
तेषां तु भगवाञ्छेषः कद्रूं त्यक्त्वा महायशाः ।	002a  
उग्रं तपः समातस्थे वायुभक्षो यतव्रतः ॥	002b  
गन्धमादनमासाद्य बदर्यां च तपोरतः ।	003a  
गोकर्णे पुष्करारण्ये तथा हिमवतस्तटे ॥	003b  
तेषु तेषु च पुण्येषु तीर्थेष्वायतनेषु च ।	004a  
एकान्तशीलो नियतः सततं विजितेन्द्रियः ॥	004b  
तप्यमानं तपो घोरं तं ददर्श पितामहः ।	005a  
संशुष्कमांसत्वक्स्नायुं जटाचीरधरं मुनिम् ॥	005b  
तमब्रवीत्सत्यधृतिं तप्यमानं पितामहः ।	006a  
किमिदं कुरुषे शेष प्रजानां स्वस्ति वै कुरु ॥	006b  
त्वं हि तीव्रेण तपसा प्रजास्तापयसेऽनघ ।	007a  
ब्रूहि कामं च मे शेष यस्ते हृदि व्यवस्थितः ॥	007b  
शेष उवाच । 
सोदर्या मम सर्वे हि भ्रातरो मन्दचेतसः ।	008a  
सह तैर्नोत्सहे वस्तुं तद्भवाननुमन्यताम् ॥	008b  
अभ्यसूयन्ति सततं परस्परममित्रवत् ।	009a  
ततोऽहं तप आतिष्ठे नैतन्पश्येयमित्युत ॥	009b  
न मर्षयन्ति ससुतां सततं विनतां च ते ।	010a  
अस्माकं चापरो भ्राता वैनतेयोऽन्तरिक्षगः ॥	010b  
तं च द्विषन्ति सततं स चापि बलवत्तरः ।	011a  
वरप्रदानात्स पितुः कश्यपस्य महात्मनः ॥	011b  
सोऽहं तपः समास्थाय मोक्ष्यामीदं कलेवरम् ।	012a  
कथं मे प्रेत्यभावेऽपि न तैः स्यात्सह सङ्गमः ॥	012b  
तमेवं वादिनं शेषं पितामह उवाच ह ।	013a  
जानामि शेष सर्वेषां भ्रातॄणां ते विचेष्टितम् ॥	013b  
मातुश्चाप्यपराधाद्वै भ्रातॄणां ते महद्भयम् ।	014a  
कृतोऽत्र परिहारश्च पूर्वमेव भुजङ्गम ॥	014b  
भ्रातॄणां तव सर्वेषां न शोकं कर्तुमर्हसि ।	015a  
वृणीष्व च वरं मत्तः शेष यत्तेऽभिकाङ्क्षितम् ॥	015b  
दास्यामि हि वरं तेऽद्य प्रीतिर्मे परमा त्वयि ।	016a  
दिष्ट्या बुद्धिश्च ते धर्मे निविष्टा पन्नगोत्तम । 	016b  
भूयो भूयश्च ते बुद्धिर्धर्मे भवतु सुस्थिरा ॥ 	016c  
शेष उवाच । 
एष एव वरो देव काङ्क्षितो मे पितामह ।	017a  
धर्मे मे रमतां बुद्धिः शमे तपसि चेश्वर ॥	017b  
ब्रह्मोवाच । 
प्रीतोऽस्म्यनेन ते शेष दमेन च शमेन च ।	018a  
त्वया त्विदं वचः कार्यं मन्नियोगात्प्रजाहितम् ॥	018b  
इमां महीं शैलवनोपपन्नां ससागरग्रामविहारपत्तनाम् 	019a  
त्वं शेष सम्यक् चलितां यथाव-त्सङ्गृह्य तिष्ठस्व यथाऽचला स्यात् ॥ 	019b  
शेष उवाच । 
यथाऽऽह देवो वरदः प्रजापति-र्महीपतिर्भूतपतिर्जगत्पतिः । 	020a  
तथा महीं धारयिताऽस्मि निश्चलां प्रयच्छतां मे विवरं प्रजापते ॥ 	020b  
ब्रह्मोवाच । 
अधो महीं गच्छ भुजङ्गमोत्तमस्वयं तवैषा विवरं प्रदास्यति । 	021a  
इमां धरां धारयता त्वया हि मे महत्प्रियं शेष कृतं भविष्यति ॥ 	021b  
सौतिरुवाच । 
तथैव कृत्वा विवरं प्रविश्य सप्रभुर्भुवो भुजगवराग्रजः स्थितः । 	022a  
बिभर्ति देवीं शिरसा महीमिमां समुद्रनेमिं परिगृह्य सर्वतः ॥ 	022b  
ब्रह्मोवाच । 
शेषोऽसि नागोत्तम धर्मदेवो महीमिमां धारयसे यदेकः । 	023a  
अनन्तभोगैः परिगृह्य सर्वां यथाहमेवं बलभिद्यथा वा ॥ 	023b  
सौतिरुवाच । 
अधो भूमौ वसत्येवं नागोऽनन्तः प्रतापवान् ।	024a  
धारयन्वसुधामेकः शासनाद्ब्रह्मणो विभोः ॥	024b  
सुपर्णं च सहायं वै भगवानमरोत्तमः ।	025a  
प्रादादनन्ताय तदा वैनतेयं पितामहः ॥	025b  
अनन्तेऽभिप्रयाते तु वासुकिः स महाबलः ।	026a  
अभ्यषिच्यत नागैस्तु दैवतैरिव वासवः ॥\' ॥ 	026b  
इति श्रीमन्महाभारते आदिपर्वणि आस्तीकपर्वणि षट्त्रिंशोऽध्यायः ॥ 37 ॥ 
1-36-1 उत्तरं अनन्तरम् ॥ 1-36-23 अनन्तभोगैः अनन्तफणाभिः ॥ षट्त्रिंशोऽध्यायः ॥ 36 ॥ 
