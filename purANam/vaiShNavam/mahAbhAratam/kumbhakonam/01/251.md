अध्यायः 251

अग्निना वरुणात् आहृतानां रथादीनां अर्जुनाय दानम् ॥ 1 ॥ अग्नेः खाण्डवदाहारम्भः ॥ 2 ॥
वैशम्पायन उवाच ।	001  
एवमुक्तः स भगवान्धूमकेतुर्हुताशनः ।	001a  
चिन्तयामास वरुणं लोकपालं दिदृक्षया ॥	001c  
आदित्यमुदके देवं निवसन्तं जलेश्वरम् ।	002a  
स च तच्चिन्तितं ज्ञात्वा दर्शयामास पावकम् ॥	002c  
तमब्रवीद्भमकेतुः प्रतिगृह्य जलेश्वरम् ।	003a  
चतुर्थं लोकपालानां देवदेवं सनातनम् ॥	003c  
सोमेन राज्ञा यद्दत्तं धनुश्चैवेषुधी च ते ।	004a  
तत्प्रयच्छोभयं शीघ्रं रथं च कपिलक्षणम् ॥	004c  
कार्यं च सुमहत्पार्थो गाण्डीवेन करिष्यति ।	005a  
चक्रेण वासुदेवश्च तन्ममाद्य प्रदीयताम् ॥	005c  
ददानीत्येव वरुणः पावकं प्रत्यभाषत ।	006a  
तदद्भुतं महावीर्यं यशःकीर्तिविवर्धनम् ॥	006c  
सर्वशस्त्रैरनाधृष्यं सर्वशस्त्रप्रमाथि च ।	007a  
सर्वायुधमहामात्रं परसैन्यप्रधर्षणम् ॥	007c  
एकं शतसहस्रेण सम्मितं राष्ट्रवर्धनम् ।	008a  
चित्रमुच्चावचैर्वर्णैः शोभितं श्लक्ष्णमव्रणम् ॥	008c  
देवदानवगन्धर्वैः पूजितं शाश्वतीः समाः ।	009a  
प्रादाच्चैव धनूरत्नमक्षय्यौ च महेषुधी ॥	009c  
रथं च दिव्याश्वयुजं कपिप्रवरकेतनम् ।	010a  
उपेतं राजतैरश्वैर्गान्धर्वैर्हेममालिभिः ॥	010c  
पाण्डुराभ्रप्रतीकाशैर्मनोवायुसमैर्जवे ।	011a  
सर्वोपकरणैर्युक्तमजय्यं देवदानवैः ॥	011c  
भानुमन्तं महाघोषं सर्वरत्नमनोरमम् ।	012a  
ससर्ज यं सुतपसा भौमनो भुवनप्रभुः ॥	012c  
प्रजापतिरनिर्देश्यं यस्य रूपं रवेरिव ।	013a  
यं स्म सोमः समारुह्य दानवानजयत्प्रभुः ॥	013c  
नवमेघप्रतीकाशं ज्ललन्तमिव च श्रिया ।	014a  
आश्रितौ तं रथश्रेष्ठं शक्रायुधसमावुभौ ॥	014c  
तापनीया सुरुचिरा ध्वजयष्टिरनुत्तमा ।	015a  
तस्यां तु वानरो दिव्यः सिंहशार्दूलकेतनः ॥	015c  
\'हनूमान्नाम तेजस्वी कामरूपी महाबलः ।	016a  
\'दिधक्षन्निव तत्र स्म संस्थितो मूर्ध्न्यशोभत ।	016c  
ध्वजे भूतानि तत्रासन्विविधानि महान्ति च ॥	016e  
नादेन रिपुसैन्यानां येषां सञ्ज्ञा प्रणश्यति ।	017a  
स तं नानापताकाभिः शोभितं रथसत्तमम् ॥	017c  
प्रदक्षिणमुपावृत्य दैवतेभ्यः प्रणम्य च ।	018a  
सन्नद्धः कवची खड्गी बद्धगोधाङ्गुलित्रकः ॥	018c  
आरुरोह तदा पार्थो विमानं सुकृती यथा ।	019a  
तच्च दिव्यं धनुः श्रेष्ठं ब्रह्मणा निर्मितं पुरा ॥	019c  
गाण्डीवमुपसङ्गृह्य बभूव मुदितोऽर्जुनः ।	020a  
हुताशनं पुरस्कृत्य ततस्तदपि वीर्यवान् ॥	020c  
जग्राह बलमास्थाय ज्यया च युयुजे धनुः ।	021a  
मौर्व्यां तु योज्यमानायां बलिना पाण्डवेन ह ॥	021c  
येऽशृष्वन्कूजितं यत्र तेषां वै व्यथितं मनः ।	022a  
लब्ध्वा रथं धनुश्चैव तथाऽक्षय्ये महेषुधी ॥	022c  
बभूव कल्यः कौन्तेयः प्रहृष्टः साह्यकर्मणि ।	023a  
वज्रनाभं ततश्चक्रं ददौ कृष्णाय पावकः ॥	023c  
आग्नेयमस्त्रं दयितं स च कल्योऽभवत्तदा ।	024a  
अब्रवीत्पावकश्चैवमेतेन मधुसूदन ॥	024c  
अमानुषानपि रणे जेष्यसि त्वमसंशयम् ।	025a  
अनेन तु मनुष्याणां देवानामपि चाहवे ॥	025c  
रक्षःपिशाचदैत्यानां नागानां चाधिकस्तथा ।	026a  
भविष्यसि न सन्देहः प्रवरोऽपि निबर्हणे ॥	026c  
क्षिप्तं क्षिप्तं रणे चैतत्त्वया माधव शत्रुषु ।	027a  
हत्वाऽप्रतिहतं सङ्ख्ये पाणिमेष्यति ते पुनः ॥	027c  
वैशम्पायन उवाच ।	028  
वरुणश्च ददौ तस्मै गदामशनिनिःस्वनाम् ।	028a  
दैत्यान्तकरणीं घोरां नाम्ना कौमोदकीं प्रभुः ॥	028c  
ततः पावकमब्रूतां प्रहृष्टावर्जुनाच्युतौ ।	029a  
कृतास्त्रौ शस्त्रसम्पन्नौ रथिनौ ध्वजिनावपि ॥	029c  
कल्यौ स्वो भगवन्योद्धुमपि सर्वैः सुरासुरैः ।	030a  
किं पुनर्वज्रिणैकेन पन्नगार्थे युयुत्सता ॥	030c  
अर्जुन उवाच ।	031  
चक्रपाणिर्हृषीकेशो विचरन्युधि वीर्यवान् ।	031a  
चक्रेण भस्मसात्सर्वं विसृष्टेन तु वीर्यवान् ।	031c  
त्रिषु लोकेषु तन्नास्ति यन्न कुर्याज्जनार्दनः ॥	031e  
गाण्डीवं धनुरादाय तथाऽक्षय्ये महेषुधी ।	032a  
अहमप्युत्सहे लोकान्विजेतुं युधि पावक ॥	032c  
सर्वतः परिवार्यैवं दावमेतं महाप्रभो ।	033a  
कामं सम्प्रज्वलाद्यैव कल्यौ स्वः साह्यकर्मणि ॥	033c  
\'यदि खाण्डवमेष्यति प्रमादात्सगणो वा परिरक्षितुं महेन्द्रः ।	034a  
शरताडितगात्रकुण्डलानां कदनं द्रक्ष्यति देववाहिनीनाम् ॥\'	034c  
वैशम्पायन उवाच ।	035  
एवमुक्तः स भगवान्दाशार्हेणार्जुनेन च ।	035a  
तैजसं रूपमास्थाय दावं दग्धुं प्रचक्रमे ॥	035c  
सर्वतः परिवार्याथ सप्तार्चिर्ज्वलनस्तथा ।	036a  
ददाह खाण्डवं दावं युगान्तमिव दर्शयन् ॥	036c  
प्रतिगृह्य समाविश्य तद्वनं भरतर्षभ ।	037a  
मेघस्तनितनिर्घोषः सर्वभूतान्यकम्पयत् ॥	037c  
दह्यतस्तस्य च बभौ रूपं दावस्य भारत ।	038a  
मेरोरिव नगेन्द्रस्य कीर्णस्यांशुमतोंशुभिः ॥ ॥	038c  

इति श्रीमन्महाभारते आदिपर्वणि खाण्डवदाहपर्वणि एकपञ्चाशदधिकद्विशततमोऽध्यायः ॥ 251 ॥

1-251-2 आदित्यमदितेः पुत्रम् ॥ 1-251-7 महामात्रं प्रधानम् ॥ 1-251-12 भौमनो विश्वकर्मा ॥ 1-251-15 सिंहशार्दूलवद्भयङ्करः केतनः कायोयस्य सः ॥ 1-251-23 कल्यः समर्थः वज्रं वरत्रा सा नाभौ यस्य तत् ॥ 1-251-27 हत्वा हत्वा रिपून्सङ्ख्ये इति घ. पाठः ॥ एकपञ्चाशदधिकद्विशततमोऽध्यायः ॥ 251 ॥
