अध्यायः 228

पाण्डवानां समीपे नारदागमनम् ॥ 1 ॥
जनमेजय उवाच ।	001  
एवं सम्प्राप्य राज्यं तदिन्द्रप्रस्थे तपोधन ।	001a  
अत ऊर्ध्वं नरव्याघ्राः किमकुर्वत पाण्डवाः ॥	001c  
सर्व एव महात्मानः सर्वे मम पितामहाः ।	002a  
द्रौपदी धर्मपत्नी च कथं तानन्ववर्तत ॥	002c  
कथमासुश्च कृष्णायामेकस्यां ते नरर्षभाः ।	003a  
वर्तमाना महाभागा नाभिद्यन्त परस्परम् ॥	003c  
श्रोतुमिच्छाम्यहं तत्र विस्तरेण यथातथम् ।	004a  
तेषां चेष्टितमन्योन्यं युक्तानां कृष्णया सह ॥	004c  
वैशम्पायन उवाच ।	005  
धृतराष्ट्राभ्यनुज्ञाता इन्द्रप्रस्थं प्रविश्य तत् ।	005a  
रेमिरे पुरुषव्याघ्राः कृष्णया सह पाण्डवाः ॥	005c  
प्राप्य राज्यं महातेजाः सत्यसन्धो युधिष्ठिरः ।	006a  
पालयामास धर्मेण पृथिवीं भ्रातृभिः सह ॥	006c  
जितारयो महात्मानः सत्यधर्मपरायणाः ।	007a  
एवं पुरमिदं प्राप्य तत्रोषुः पाण्डुनन्दनाः ॥	007c  
कुर्वाणाः पौरकार्याणि सर्वाणि भरतर्षभाः ।	008a  
आसाञ्चक्रुर्महार्हेषु पार्थिवेष्वासनेषु च ॥	008c  
तेषु तत्रोपविष्टेषु पाण्डवेषु महात्मसु ।	009a  
आययौ धर्मराजं तु द्रष्टुकामोऽथ नारदः ॥	009c  
\'पथा नक्षत्रजुष्टेन सुपर्णाचरितेन च ।	010a  
चन्द्रसूर्यप्रकाशेन सेवितेन महर्षिभिः ॥	010c  
नभस्स्थलेन दिव्येन दुर्लभेनातपस्विनाम् ।	011a  
भूतार्चितो भूतधरां राष्ट्रमन्दिरभूषिताम् ॥	011c  
अवेक्षमाणो द्युतिमानाजगाम महातपाः ।	012a  
सर्ववेदान्तगो विप्रः सर्ववेदाङ्गपारगः ॥	012c  
परेण तपसा युक्तो ब्राह्मेण तपसा वृतः ।	013a  
नये नीतौ च निरतो विश्रुतश्च महामुनिः ॥	013c  
परात्परतरं प्राप्तो धर्मान्समभिजग्मिवान् ।	014a  
भावितात्मा गतरजाः शान्तो मृदुर्ऋजुर्द्विजः ॥	014c  
धर्मेणाधिगतः सर्वैर्देवदानवमानुषैः ।.	015a  
क्षीणकर्मसु पापेषु भूतेषु विविधेषु च ॥	015c  
सर्वथा कृतमर्यादो वेदेषु विविधेषु च ।	016a  
शतशः सोमपा यज्ञे पुण्ये पुण्यकृदग्निचित् ॥	016c  
ऋक्सामयजुषां वेत्ता न्यायदृग्धर्मकोविदः ।	017a  
ऋजुरारोहबान्वृद्धो भूयिष्ठपथिकोऽनघः ॥	017c  
श्लक्ष्णया शिखयोपेतः सम्पन्नः परमत्विषा ।	018a  
अवदाते च सूक्ष्मे च दिव्ये च रचिते शुभे ॥	018c  
महेन्द्रदत्ते महती बिभ्रत्परमवाससी ।	019a  
जाम्बूनदमये दिव्ये गण्डूपदमुखे नवे ॥	019c  
अग्न्यर्कसदृशे दिव्ये धारयन्कुण्डले शुभे ।	020a  
राजतच्छत्रमुच्छ्रित्य चित्रं परमवर्चसम् ॥	020c  
प्राप्य दुष्प्रापमन्येन ब्रह्मवर्चसमुत्तमम् ।	021a  
भवने भूमिपालस्य बृहस्पतिरिवाप्लुतः ॥	021c  
संहितायां च सर्वेषां स्थितस्योपस्थितस्य च ।	022a  
द्विपदस्य च धर्मस्य क्रमधर्मस्य पारगः ॥	022c  
गाधा सामानुसामज्ञः साम्नां परमवल्गुनाम् ।	023a  
आत्मनः सर्वमोक्षिभ्यः कृतिमान्कृत्यवित्सदा ॥	023c  
यजुर्धर्मैर्बहुविधैर्मतो मतिमतां वरः ।	024a  
विदितार्थः समश्चैव च्छेत्ता निगमसंशयान् ॥	024c  
अर्थनिर्वचने नित्यं संशयच्छिदसंशयः ।	025a  
प्रकृत्या धर्मकुशलो दाता धर्मविशारदः ॥	025c  
लोपेनागमधर्मेण सङ्क्रमेण च वृत्तिषु ।	026a  
एकशब्दांश्च नानार्थानेकार्थांश्च पृथक्कृतान् ॥	026c  
पृथगर्थाभिधानांश्च प्रयोगानन्ववेक्षिता ।	027a  
प्रमाणभूतो लोकेषु सर्वाधिकरणेषु च ॥	027c  
सर्ववर्णविकारेषु नित्यं कुशलपूजितः ।	028a  
स्वरेऽस्वरे च विविधे वृत्तेषु विविधेषु च ॥	028c  
समस्थानेषु सर्वेषु समाम्नायेषु धातुषु ।	029a  
उद्देश्यानां समाख्याता सर्वमाख्यातमुद्दिशन् ॥	029c  
अभिसन्धिषु तत्त्वज्ञः पदान्यङ्गान्यनुस्मरन् ।	030a  
कालधर्मेण निर्दिष्टं यथार्थं च विचारयन् ॥	030c  
चिकीर्षितं च यो वेत्ता यथा लोकेन संवृतम् ।	031a  
विभाषितं च समयं भाषितं हृदयङ्गमम् ॥	031c  
आत्मने च परस्मै च स्वरसंस्कारयोगवित् ।	032a  
एषां स्वराणां ज्ञाता च बोद्धा प्रवचनः स्वराट् ॥	032c  
विज्ञाता चोक्तवाक्यानामेकतां बहुतां तथा ।	033a  
बोद्धा हि परमार्थांश्च विविधांश्च व्यतिक्रमान् ॥	033c  
अभेदतश्च बहुशो बहुशश्चापि भेदतः ।	034a  
वक्ता विविधवाक्यानां नानादेशसमीक्षिता ॥	034c  
पञ्चागमांश्च विविधानादेशांश्च समीक्षिता ।	035a  
नानार्थकुशलस्तत्र तद्धितेषु च कृत्स्नशः ॥	035c  
परिभूषयिता वाचां वर्णतः स्वरतोऽर्थतः ।	036a  
प्रत्ययं च समाख्याता नियतं प्रतिधातुकम् ॥	036c  
पञ्च चाक्षरजातानि स्वरसञ्ज्ञानि यानि च ।	037a  
तमागतमृषिं दृष्ट्वा प्रत्युद्गम्याभिवाद्य च ॥\'	037c  
आसनं रुचिरं तस्मै प्रददौ स युधिष्ठिरः ।	038a  
\'कृष्णाजिनोत्तरे तस्मिन्नुपविष्टो महानृषिः ॥\'	038c  
देवर्षेरुपविष्टस्य स्वयमर्घ्यं यथाविधि ।	039a  
प्रादाद्युधिष्ठिरो धीमान्राज्यं तस्मै न्यवेदयत् ।	039c  
प्रतिगृह्य तु तां पूजामृषिः प्रीतमनास्तदा ॥	039e  
आशीर्भिर्वर्धयित्वा च तमुवाचास्यतामिति ।	040a  
निषसादाभ्यनुज्ञातस्ततो राजा युधिष्ठिरः ॥	040c  
प्रेषयामास कृष्णायै भगवन्तमुपस्थितम् ।	041a  
श्रुत्वैतद्द्रौपदी चापि शुचिर्भूत्वा समाहिता ॥	041c  
जगाम तत्र यत्रास्ते नारदः पाण्डवैः सह ।	042a  
तस्याभिवाद्य चरणौ देवर्षेर्धर्मचारिणी ॥	042c  
कृताञ्जलिः सुसंवीता स्थिताऽथ द्रुपदात्मजा ।	043a  
तस्याश्चापि स धर्मात्मा सत्यवागृषिसत्तमः ॥	043c  
आशिषो विविधाः प्रोच्य राजपुत्र्यास्तु नारदः ।	044a  
गम्यतामिति होवाच भगवांस्तामनिन्दिताम् ॥	044c  
गतायामथ कृष्णायां युधिष्ठिरपुरोगमान् ।	045a  
विविक्ते पाण्डवान्सर्वानुवाच भगवानृषिः ॥	045c  
पाञ्चाली भवतामेका धर्मपत्नी यशस्विनी ।	046a  
यथा वो नात्र भेदः स्यात्तथा नीतिर्विधीयतां ॥	046c  
सुन्दोपसुन्दौ हि पुरा भ्रातरौ सहितावुभौ ।	047a  
आस्तामवध्यावन्येषां त्रिषु लोकेषु विश्रुतौ ॥	047c  
एकराज्यावेकगृहावेकशय्यासनाशनौ ।	048a  
तिलोत्तमायास्तौ हेतोरन्योन्यमभिजघ्नतुः ॥	048c  
रक्ष्यतां सौहृदं तस्मादन्योन्यप्रीतिभावकम् ।	049a  
यथा वो नात्र भेदः स्यात्तत्कुरुष्व युधिष्ठिर ॥	049c  
युधिष्ठिर उवाच ।	050  
सुन्दोपसुन्दावसुरौ कस्य पुत्रौ महामुने ।	050a  
उत्पन्नश्च कथं भेदः कथं चान्योन्यमघ्नताम् ॥	050c  
अप्सरा देवकन्या वै कस्य चैषा तिलोत्तमा ।	051a  
यस्याः कामेन सम्मत्तौ जघ्नतुस्तौ परस्परम् ॥	051c  
एतत्सर्वं यथा वृत्तं विस्तरेण तपोधन ।	052a  
श्रोतुमिच्छामहे ब्रह्मन्परं कौतूहलं हि मे ॥ ॥	052c  

इति श्रीमन्महाभारते आदिपर्वणि विदुरागमनराज्यलाभपर्वणि अष्टाविंशत्यधिकद्विशततमोऽध्यायः ॥ 228 ॥
