अध्यायः 237

प्रसादितेन ब्राह्मणेन कृतस्य शापमोचनप्रकारस्य, नारदनिदेशेनैतत्तीर्थागमनस्य च अर्जुनं प्रति वर्गया कथनम् ॥ 1 ॥ एतत्कथां श्रुतवता अर्जुनेन ग्राहरूपाणामवशिष्टानां चतसृणामप्यप्सरसां तत्तत्तीर्थेभ्य उद्धरणेन तासां स्वस्वरूपप्राप्तिः ॥ 2 ॥ पुनर्मणलूरमागत्य तत्र चित्राङ्गदायां जातं बभ्रुवाहननामानं स्वपुत्रं च स्वश्वशुरे समर्प्य अर्जुनस्य गोकर्णक्षेत्रगमनम् ॥ 3 ॥
वर्गोवाच ।	001  
ततो वयं प्रव्यथिताः सर्वा भारतसत्तम ।	001a  
अयाम शरणं विप्रं तं तपोधनमच्युतम् ॥	001c  
रूपेण वयसा चैव कन्दर्पेण च दर्पिताः ।	002a  
अयुक्तं कृतवत्यः स्म क्षन्तुमर्हसि नो द्विज ॥	002c  
एष एव वधोऽस्माकं स्वयं प्राप्तस्तपोधन ।	003a  
यद्वयं संशितात्मानं प्रलोब्धुं त्वामिहागताः ॥	003c  
अवध्यास्तु स्त्रियः सृष्टा मन्यन्ते धर्मचारिणः ।	004a  
तस्माद्धर्मेण वर्ध त्वं नास्मन्हिंसितुमर्हसि ॥	004c  
सर्वभूतेषु धर्मज्ञ मैत्रो ब्राह्मण उच्यते ।	005a  
सत्यो भवतु कल्याण एष वादो मनीषिणाम् ॥	005c  
शरणं च प्रपन्नानां शिष्टाः कुर्वन्ति पालनम् ।	006a  
शरणं त्वां प्रपन्नाः स्म तस्मात्त्वं क्षन्तुमर्हसि ॥	006c  
वैशम्पायन उवाच ।	007  
एवमुक्तः स धर्मात्मा ब्राह्मणः शुभकर्मकृत् ।	007a  
प्रसादं कृतवान्वीर रविसोमसमप्रभः ॥	007c  
ब्राह्मण उवाच ।	008  
शतं शतसहस्रं तु सर्वमक्षय्यवाचकम् ।	008a  
परिमाणं शतं त्वेतन्नेदमक्षय्यवाचकम् ॥	008c  
यदा च वो ग्राहभूता गृह्णन्तीः पुरुषाञ्जले ।	009a  
उत्कर्षति जलात्तस्मात्स्थलं पुरुषसत्तमः ॥	009c  
तदा यूयं पुनः सर्वाः स्वं रूपं प्रतिपत्स्यथ ।	010a  
अनृतं नोक्तपूर्वं मे हसतापि कदाचन ॥	010c  
तानि सर्वाणि तीर्थानि ततः प्रभृति चैव ह ।	011a  
नारीतीर्थानि नाम्नेह ख्यातिं यास्यन्ति सर्वशः ।	011c  
पुण्यानि च भविष्यन्ति पावनानि मनीषिणां ॥	011e  
वर्गोवाच ।	012  
ततोऽभिवाद्य तं विप्रं कृत्वा चापि प्रदक्षिणम् ।	012a  
अचिन्तयामोऽपसृत्य तस्माद्देशात्सुदुःखिताः ॥	012c  
क्व नु नाम वयं सर्वाः कालेनाल्पेन तं नरम् ।	013a  
समागच्छेम यो नस्तद्रूपमापादयेत्पुनः ॥	013c  
ता वयं चिन्तयित्वैव मुहूर्तादिव भारत ।	014a  
दृष्टवत्यो महाभागं देवर्षिमुत नारदम् ॥	014c  
सम्प्रहृष्टाः स्म तं दृष्ट्वा देवर्षिममितद्युतिम् ।	015a  
अभिवाद्य च तं पार्थ स्थिताः स्म व्रीडिताननाः ॥	015c  
स नोऽपृच्छद्दुःखमूलमुक्तवत्यो वयं च तम् ।	016a  
श्रुत्वा तत्र यथावृत्तमिदं वचनमब्रवीत् ॥	016c  
दक्षिणे सागरानूपे पञ्च तीर्थानि सन्ति वै ।	017a  
पुण्यानि रमणीयानि तानि गच्छत मा चिरं ॥	017c  
तत्राशु पुरुषव्याघ्रः पाण्डवेयो धनञ्जयः ।	018a  
मोक्षयिष्यति शुद्धात्मा दुःखादस्मान्न संशयः ॥	018c  
\'इत्युक्त्वा नारदः सर्वास्तत्रैवान्तरधीयत ।	019a  
\'तस्य सर्वा वयं वीर श्रुत्वा वाक्यमितो गताः ।	019c  
तदिदं सत्यमेवाद्य मोक्षिताहं त्वयाऽनघ ॥	019e  
एतास्तु मम ताः सख्यश्चतस्रोऽन्या जले श्रिताः ।	020a  
कुरु कर्म शुभं वीर एताः सर्वा विमोक्षय ॥	020c  
वैशम्पायन उवाच ।	021  
ततस्ताः पाण्डवश्रेष्ठः सर्वा एव विशाम्पते ।	021a  
\'अवगाह्य च तत्तीर्थं गृहीतो ग्राहिभिस्तदा ॥	021c  
ग्राहीभिश्चोत्तताराशु तरयामास तत्क्षणात् ।	022a  
सा चाप्सरा बभूवाशु सर्वाभरणभूषिता ॥	022c  
एवं क्रमेण ताः सर्वा मोक्षयामास वीर्यवान् ॥\'	023ac  
उत्थाय च जलात्तस्मात्प्रतिलभ्य वपुः स्वकम् ।	024a  
तास्तदाऽप्सरसो राजन्नदृश्यन्त यथा पुरा ॥	024c  
तीर्थानि शोधयित्वा तु तथानुज्ञाय ताः प्रभुः ।	025a  
चित्राङ्गदां पुनर्द्रष्टुं मणलूरं पुनर्ययौ ॥	025c  
तस्यामजनयत्पुत्रं राजानं बभ्रुवाहनम् ।	026a  
तं दृष्ट्वा पाण्डवो राजंश्चित्रवाहनमब्रवीत् ॥	026c  
चित्राङ्गदायाः शुल्कं त्वं गृहाण बभ्रुवाहनम् ।	027a  
अनेन च भविष्यामि ऋणान्मुक्तो नराधिप ॥	027c  
चित्राङ्गदां पुनर्वाक्यमब्रवीत्पाण्डुनन्दनः ।	028a  
इहैव भव भद्रं ते वर्धेथा बभ्रुवाहनम् ॥	028c  
इन्द्रपस्थनिवासं मे त्वं तत्रागत्य रंस्यसि ।	029a  
कुन्ती युधिष्ठिरं भीमं भ्रातरौ मे कनीयसौ ॥	029c  
आगत्य तत्र पश्येथा अन्यानपि च बान्धवान् ।	030a  
बान्धवैः सहिताः सर्वैर्नन्दसे त्वमनिन्दिते ॥	030c  
धर्मे स्थितः सत्यधृतिः कौन्तेयोऽथ युधिष्ठिरः ।	031a  
जित्वा तु पृथिवीं सर्वां राजसूयं करिष्यति ॥	031c  
तत्रागच्छन्ति राजानः पृथिव्यां नृपसञ्ज्ञिताः ।	032a  
बहूनि रत्नान्यादाय आगमिष्यति ते पिता ॥	032c  
एकसार्थं प्रयातासि चित्रवाहनसेवया ।	033a  
द्रक्ष्यामि राजसूये त्वां पुत्रं पालय मा शुचः ॥	033c  
बभ्रुवाहननाम्ना तु मम प्राणो बहिश्चरः ।	034a  
तस्माद्भरस्व पुत्रं वै पुरुषं वंशवर्धनम् ॥	034c  
चित्रवाहनदायादं धर्मात्पौरवनन्दनम् ।	035a  
पाण्डवानां प्रियं पुत्रं तस्मात्पालय सर्वदा ॥	035c  
विप्रयोगेण सन्तापं मा कृथास्त्वमनिन्दिते ।	036a  
चित्राङ्गदामेवमुक्त्वा \'सागरानूपमाश्रितः ॥	036c  
स्थानं दूरं समाप्लुत्य दत्त्वा बहुधनं तदा ।	037a  
केरलान्समतिक्रम्य\' गोकर्णमभितोऽगमत् ॥	037c  
आद्यं पशुपतेः स्थानं दर्शनादेव मुक्तिदम् ।	038a  
यत्र पापोऽपि मनुजः प्राप्नोत्यभयदं पदम् ॥ ॥	038c  

इति श्रीमन्महाभारते आदिपर्वणि अर्जुनवनवासपर्वणि सप्तत्रिंशदधिकद्विशततमोऽध्यायः ॥ 237 ॥

1-236-4 वर्ध वर्धस्व ॥ सप्तत्रिंशदधिकद्विशततमोऽध्यायः ॥ 237 ॥
