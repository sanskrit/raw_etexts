अध्यायः 217

(अथ विदुरागमनराज्यलाभपर्व ॥ 14 ॥)

चारद्वारा पाण्डवविवाहादिवृत्तान्तश्रवणेन अन्यैः राजभिः भीष्मधृतराष्ट्रादीनां धिक्कारः ॥ 1 ॥ धार्तराष्ट्रैः पाण्डवान्प्रति मन्त्रालोचनं ॥ 2 ॥ पाण्डवा हन्तव्या इति शकुनेरुक्तिः ॥ 3 ॥ पाण्डवानां हन्तुमशक्यत्वात्तैः सह सन्धिः कर्तव्य इति सौमदत्तेरुक्तिः ॥ 4 ॥
वैशम्पायन उवाच ।	001  
ततो राज्ञां चैरराप्तैः प्रवृत्तिरुपनीयत ।	001a  
पाण्डवैरुपसम्पन्ना द्रौपदी पतिभिः शुभा ॥	001c  
येन तद्धनुरादाय लक्ष्यं विद्धं महात्मना ।	002a  
सोऽर्जुनो जयतां श्रेष्ठो महाबाणधनुर्धरः ॥	002c  
यः शल्यं मद्रराजं वै प्रोत्क्षिप्यापातयद्बली ।	003a  
त्रासयामास सङ्क्रुद्धो वृक्षेण पुरुषान्रणे ॥	003c  
न चास्य सम्भ्रमः कश्चिदासीत्तत्र महात्मनः ।	004a  
स भीमो भीमसंस्पर्शः शत्रुसेनाङ्गपातनः ॥	004c  
\'योऽसावत्यक्रमीद्युध्यन्युद्धे दुर्योधनं तथा ।	005a  
स राजा पाण्डवश्रेष्ठः पुण्यभाग्बुद्धिवर्धनः ॥	005c  
दुर्योधनस्यावरजैर्यौ युध्येतां प्रतीपवत् ।	006a  
तौ यमौ वृत्तसम्पन्नौ सम्पन्नबलविक्रमौ ॥\'	006c  
ब्रह्मरूपधराञ्श्रुत्वा प्रशान्तान्पाण्डुनन्दनान् ।	007a  
कौन्तेयान्मनुजेन्द्राणां विस्मयः समजायत ॥	007c  
\'पौरा हि सर्वे राजन्याः समपद्यन्त विस्मिताः ।\'	008a  
सपुत्रा हि पुरा कुन्ती दग्धा जतुगृहे श्रुता ॥	008c  
\'सर्वभूमिपतीनां च राष्ट्राणां च यशस्विनी ।\'	009a  
पुनर्जातानिव च तांस्तेऽमन्यन्त नराधिपाः ॥	009c  
धिगकुर्वंस्तदा भीष्मं धृतराष्ट्रं च कौरवम् ।	010a  
कर्मणाऽतिनृशंसेन पुरोचनकृतेन वै ॥	010c  
धार्मिकान्वृत्तसम्पन्नान्मातुः प्रियहिते रतान् ।	011a  
यदा तानीदृशान्पार्थानुत्सादयितुमिच्छति ॥	011c  
ततः स्वयंवरे वृत्ते धार्तराष्ट्राश्च भारत ।	012a  
मन्त्रयन्ति ततः सर्वे कर्णसौबलदूषिताः ॥	012c  
शकुनिरुवाच ।	013  
कश्चिच्छत्रुः कर्शनीयः पीडनीयस्तथाऽपरः ।	013a  
उत्सादनीयाः कौन्तेयाः सर्वक्षत्रस्य मे मताः ॥	013c  
एवं पराजिताः सर्वे यदि यूयं गमिष्यथ ।	014a  
अकृत्वा संविदं काञ्चिन्मनस्तप्स्यत्यसंशयम् ॥	014c  
अयं देशश्च कालश्च पाण्डवाहरणाय नः ।	015a  
न चेदेवं करिष्यध्वं लोके हास्या भविष्यथ ॥	015c  
यमेते संश्रिता वस्तुं कामयन्ते च भूमिपम् ।	016a  
सोऽल्पवीर्यबलो राजा द्रुपदो वै मतो मम ॥	016c  
यावदेतान्न जानन्ति जीवतो वृष्णिपुङ्गवाः ।	017a  
चैद्यश्च पुरुषव्याघ्रः शिशुपालः प्रतापवान् ॥	017c  
एकीभावं गतो राज्ञा द्रुपदेन महात्मना ।	018a  
दुराधर्षतरा राजन्भविष्यन्ति न संशयः ॥	018c  
यावच्चञ्चलतां सर्वे प्राप्नुवन्ति नराधिपाः ।	019a  
तावदेव व्यवस्यामः पाण्डवानां वधं प्रति ॥	019c  
मुक्ता जतुगृहाद्भीमादाशीविषमुखादिव ।	020a  
पुनस्ते यदि मुच्यन्ते महन्नो भयमागतम् ॥	020c  
तेषामिहोपयातानामेषां तु चिरवासिनाम् ।	021a  
अन्तरे दुष्करं स्थातुं गजयोर्महतोरिव ॥	021c  
हनध्वं प्रगृहीतानि बलानि बलिनां वराः ।	022a  
यावन्नः कुरुसेनायां पतन्ति पतगा इव ॥	022c  
तावत्सर्वाभिसारेण पुरमेतद्विहन्यताम् ।	023a  
एतन्मम मतं चैव प्राप्तकालं नरर्षभ ॥	023c  
वैशम्पायन उवाच ।	024  
शकुनेर्वचनं श्रुत्वा भाषमाणस्य दुर्मतेः ।	024a  
सोमदत्तिरिदं वाक्यं जगाद परमं ततः ॥	024c  
प्रकृतीः सप्त वै ज्ञात्वा आत्मनश्च परस्य च ।	025a  
तथा देशं च कालं च षड्विधान्स नयोद्गुणान् ॥	025c  
स्थानं वृद्धिं क्षयं चैव भूमिं मित्राणि विक्रमम् ।	026a  
प्रसमीक्ष्याभियुञ्जीत परं व्यसनपीडितम् ॥	026c  
ततोऽहं पाण्डवान्मन्ये मित्रकोशसमन्वितान् ।	027a  
बलस्थान्विक्रमस्थांश्च स्वकृतैः प्रकृतिप्रियान् ॥	027c  
वपुषा हि तु भूतानां नेत्राणि हृदयानि च ।	028a  
श्रोत्रं मधुरया वाचा रमयत्यर्जुनो नृणाम् ॥	028c  
न तु केवलदैवेन प्रजा भावेन भेजिरे ।	029a  
यद्बभूव मनःकान्तं कर्मणा स चकार तत् ॥	029c  
न ह्ययुक्तं न चासक्तं नानृतं न च विप्रियम् ।	030a  
भाषितं चारुभाषस्य जज्ञे पार्थस्य भारती ॥	030c  
तानेवङ्गुणसम्पन्नान्सम्पन्नान्राजलक्षणैः ।	031a  
न तान्पश्यामि ये शक्ताः समुच्छेत्तुं यथा बलात् ॥	031c  
प्रभावशक्तिर्विपुला मन्त्रशक्तिश्च पुष्कला ।	032a  
तथैवोत्साहशक्तिश्च पार्थेष्वप्यधितिष्ठति ॥	032c  
मौलमित्रबलानां च कालज्ञो वै युधिष्टिरः ।	033a  
साम्ना दानेन भेदेन दण्डेनेति युधिष्ठिरः ॥	033c  
अमित्रांश्च ततो जेतुं न रोषेणेति मे मतिः ।	034a  
परिक्रीय धनैः शत्रुं मित्राणि च बलानि च ॥	034c  
मूलं च सुकृतं कृत्वा भुङ्क्ते भूमिं च पाण्डवः ।	035a  
अशक्यान्पाण्डवान्मन्ये देवैरपि सवासवैः ॥	035c  
येषामर्थे सदा युक्तौ कृष्णसङ्कर्षणावुभौ ।	036a  
श्रेयश्च यदि मन्यद्वं मन्मतं यदि वा मतम् ॥	036c  
संविदं पाण्डवैः सर्वैः कृत्वा याम यथागतम् ।	037a  
गोपुराट्टालकैरुच्चैरुपतल्पशतैरपि ॥	037c  
गुप्तं पुरवरश्रेष्ठमेतदद्भिश्च संवृतम् ।	038a  
तृणधान्येन्धरसैस्तथा यन्त्रायुधौषधैः ॥	038c  
युक्तं बहुकवाटैश्च द्रव्यागारसुवेदिकैः ।	039a  
भीमोच्छ्रितमहाचक्रं बृहदट्टालसंवृतम् ॥	039c  
दृढप्राकारनिर्यूहं शतघ्नीशतसङ्कुलम् ।	040a  
ऐष्टको दारवो वप्रो मानुषश्चेति यः स्मृतः ॥	040c  
प्राकारकर्तृभिर्वीरैर्नृगर्भस्तत्र पूजितः ।	041a  
तदेतन्नरगर्भेण पाण्डरेण विराजते ॥	041c  
सालेनानेकतालेन सर्वतः संवृतं पुरम् ।	042a  
अनुरक्ताः प्रकृतयो द्रुपदस्य महात्मनः ॥	042c  
दानमानार्जिताः सर्वे बाह्याभ्यन्तरगाश्च ये ।	043a  
प्रतिरुद्धानिमाञ्ज्ञात्वा राजभिर्भीमविक्रमैः ॥	043c  
उपयास्यन्ति दाशार्हाः समुदग्रोच्छ्रितायुधाः ।	044a  
तस्मात्सन्न्धिं वयं कृत्वा धार्तराष्ट्रस्य पाण्डवैः ॥	044c  
स्वराष्ट्रमेव गच्छामो यद्याप्तं वचनं मम ।	045a  
एतन्मम मतं सर्वैः क्रियतां यदि रोचते ।	045c  
एतद्धि सुकृतं मन्ये क्षेमं चापि महीक्षिताम् ॥ ॥	045e  

इति श्रीमन्महाभारते आदिपर्वणि विदुरागमनराज्यलाभपर्वणि सप्तदशाधिकद्विशततमोऽध्यायः ॥ 217 ॥

