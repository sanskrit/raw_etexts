अध्यायः 097

सपुत्रायाः शकुन्तलाया दुष्यन्तसमीपगमनम् ॥ 1 ॥ तयोः संवादश्च ॥ 2 ॥
वैशम्पायन उवाच ।	001  
गतान्मुनिगणान्दृष्ट्वा पुत्रं सङ्गृह्य पाणिना ।	001a  
मातापितृभ्यां रहिता यथा शोचन्ति दारकाः ॥	001c  
तथा शोकपरीताङ्गी धृतिमालम्ब्य दुःखिता ।	002a  
गतेषु तेषु विप्रेषु राजमार्गेण भामिनी ॥	002c  
पुत्रेणैव सहायेन सा जगाम शनैः शनैः ।	003a  
अदृष्टपूर्वान्पश्यन्वै राजमार्गेण पौरवः ॥	003c  
हर्म्यप्रसादचैत्यांश्च सभा दिव्या विचित्रिताः ।	004a  
कौतूहलसमाविष्टो दृष्ट्वा विस्मयमागतः ॥	004c  
सर्वे ब्रुवन्ति तां दृष्ट्वा पद्महीनामिव श्रियम् ।	005a  
गत्या च हंसीसदृशीं कोकिलेन स्वरे समाम् ॥	005c  
मुखेन चन्द्रसदृशीं श्रिया पद्मालयासमाम् ।	006a  
स्मितेन कुन्दसदृशीं पद्मगर्भसमत्वचम् ॥	006c  
पद्मपत्रविशालाक्षीं तप्तजाम्बूनदप्रभाम् ।	007a  
करान्तमितमध्यैषा सुकेशी संहतस्तनी ॥	007c  
जघनं सुविशालं वै ऊरू करिकरोपमौ ।	008a  
रक्ततुङ्गतलौ पादौ धरण्यां सुप्रतिष्ठितौ ॥	008c  
एवं रूपसमायुक्ता स्वर्गलोकादिवागता ।	009a  
इति स्म सर्वेऽमन्यन्त दुष्यन्तनगरे जनाः ॥	009c  
पुनः पुनरवोचंस्ते शाकुन्तलगुणानपि ।	010a  
सिंहेक्षणः सिंहदंष्ट्रः सिंहस्कन्धो महाभुजः ॥	010c  
सिंहोरस्कः सिंहबलः सिंहविक्रान्तगाम्ययम् ।	011a  
पृथ्वंसः पृथुवक्षाश्च छत्राकारशिरा महान् ॥	011c  
पाणिपादतले रक्तो रक्तास्यो दुन्दुभिस्वनः ।	012a  
राजलक्षणयुक्तश्च राजश्रीश्चास्य लक्ष्यते ॥	012c  
आकारेण च रूपेण शरीरेणापि तेजसा ।	013a  
दुष्यन्तेन समो ह्येष कस्य पुत्रो भविष्यति ॥	013c  
एवं ब्रुवन्तस्ते सर्वे प्रशशंसुः सहस्रशः ।	014a  
युक्तिवादानवोचन्त सर्वाः प्राणभृतः स्त्रियः ॥	014c  
बान्धवा इव सस्नेहा अनुजग्मुः शकुन्तलाम् ।	015a  
पौराणां तद्वचः श्रुत्वा तूष्णीम्भूता शकुन्तला ॥	015c  
वेश्मद्वारं समासाद्य विह्वला सा नृपात्मजा ।	016a  
चिन्तयामास सहसा कार्यगौरवकारणात् ॥	016c  
लज्जया च परीताङ्गी राजन्राजसमक्षतः ।	017a  
अघृणा किं नु वक्ष्यामि दुष्यन्तं मम कारणात् ॥	017c  
एवमुक्त्वा तु कृपणा चिन्तयन्ती शकुन्तला ।	018a  
\'अभिसृत्य च राजानं वेदिता सा प्रवेशिता ॥	018c  
सह तेन कुमारेण तरुणादित्यवर्चसा ।	019a  
\'सिंहासनस्थं राजानं महेन्द्रसदृशद्युतिम् ॥	019c  
शकुन्तला नतशिराः परं हर्षमवाप्य च ।	020a  
\'पूजयित्वा यथान्यायमब्रवीत्तं शकुन्तला ॥	020c  
\'अभिवादय राजानं पितरं ते दृढव्रतम् ।	021a  
एवमुक्त्वा सुतं तत्र लज्जानतमुखी स्थिता ॥	021c  
स्तम्भमालिङ्ग्य राजानं प्रसीदस्वेत्युवाच सा ।	022a  
शाकुन्तलोपि राजानमभिवाद्य कृताञ्जलिः ॥	022c  
हर्षेणोत्फुल्लनयनो राजानं चान्ववैक्षत ।	023a  
दुष्यन्तो धर्मबुद्ध्या तु चिन्तयन्नेव सोऽब्रवीत् ॥	023c  
किमागमनकार्यं ते ब्रूहि त्वं वरवर्णिनि ।	024a  
करिष्यामि न सन्देहः सपुत्राया विशेषतः ॥	024c  
शकुन्तलोवाच 	025  
प्रसीदस्व महाराज वक्ष्यामि पुरुषोत्तम ।	025a  
एष पुत्रो हि ते राजन्मय्युत्पन्नः परन्तप ॥	025c  
तस्मात्पुत्रस्त्वया राजन्यौवराज्येऽभिषिच्यताम् ।	026a  
यथोक्तमाश्रमे तस्मिन्वर्तस्व पुरुषोत्तम ॥	026c  
मया समागमे पूर्वं कृतः स समयस्त्वया ।	027a  
तत्त्वं स्मर महाबाहो कण्वाश्रमपदं प्रति ॥	027c  
वैशम्पायन उवाच 	028  
तस्योपभोगसक्तस्य स्त्रीषु चान्यासु भारत ।	028a  
शकुन्तला सपुत्रा च मनस्यन्तरधीयत ॥	028c  
स धारयन्मनस्येनां सपुत्रां सस्मितां तदा ।	029a  
तदोपगृह्य मनसा चिरं सुखमवाप सः ॥	029c  
सोऽथ श्रुत्वापि तद्वाक्यं तस्या राजा स्मरन्नपि ।	030a  
अब्रवीन्न स्मरामीति त्वया भद्रे समागमम् ॥	030c  
मैथुनं च वृथा नाहं गच्छेयमिति मे मतिः ।	031a  
नाभिजानामि कल्याणि त्वया सह समागमम्\' ॥	031c  
धर्मार्थकामसम्बन्धं न स्मरामि त्वया सह ।	032a  
गच्छ वा तिष्ठ वा कामं यद्वापीच्छसि तत्कुरु ॥ 	032c  

इति श्रीमन्महाभारते आदिपर्वणि सम्भवपर्वणि सप्तनवतितमोऽध्यायः ॥ 97 ॥
