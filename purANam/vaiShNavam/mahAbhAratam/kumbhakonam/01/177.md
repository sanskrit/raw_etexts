अध्यायः 177

परेद्युः प्रातः ब्राह्मणेन दत्तमन्नं भुक्त्वा बकाय प्रापणीयं अन्नादिपूर्णं शकटमारुह्य बकवनं प्रति भीमस्य गमनम् ॥ 1 ॥ तत्र भीमेन शकटस्तान्नभोजनम् ॥ 2 ॥ अन्नं भुञ्जानं भीमं दृष्ट्वा क्रुद्धेन बकेन सह भीमस्य युद्धम् ॥ 3 ॥ बकवधः ॥ 4 ॥
युधिष्ठिर उवाच ।	001  
उपपन्नमिदं मातस्त्वया यद्बुद्धिपूर्वकम् ।	001a  
आर्तस्य ब्राह्मणस्यैतदनुक्रोशादिदं कृतम् ॥	001c  
ध्रुवमेष्यति भीमोऽयं निहत्य पुरुषादकम् ।	002a  
सर्वथा ब्राह्मणस्यार्थे यदनुक्रोशवत्यसि ॥	002c  
यथा त्विदं न विन्देयुर्नरा नगरवासिनः ।	003a  
तथाऽयं ब्राह्मणो वाच्यः परिग्राह्यश्च यत्नतः ॥	003c  
वैशम्पायन उवाच ।	004  
\'युधिष्ठिरेण सम्मन्त्र्य ब्राह्मणार्थमरिन्दम ।	004a  
कुन्ती प्रविश्य तान्सर्वान्मन्त्रयामास भारत ॥	004c  
अथ रात्र्यां व्यतीतायां भीमसेनो महाबलः ।	005a  
ब्राह्मणं समुपागम्य वचश्चेदमुवाच ह ॥	005c  
आपदस्त्वां विमोक्ष्येऽहं सपुत्रं ब्राह्मण प्रियम् ।	006a  
मा भैषी राक्षसात्तस्मान्मां ददातु बलिं भवान् ॥	006c  
इह मामशितं कर्तुं प्रयतस्व सकृद्गृहे ।	007a  
अथात्मानं प्रादास्यामि तस्मै घोराय रक्षसे ॥	007c  
त्वरध्वं किं विलम्बध्वे मा चिरं कुरुतानघाः ।	008a  
व्यवस्येयं मनः प्राणैर्युष्मान्रक्षितुमद्य वै ॥	008c  
वैशम्पायन उवाच 	009  
एवमुक्तः स भीमेन ब्राह्मणो भरतर्षभ ।	009a  
सुहृदां तत्समाख्याय ददावन्नं सुसंस्कृतम् ॥	009c  
पिशितोदनमाजह्रुरथास्मै पुरवासिनः ।	010a  
सघृतं सोपदंशं च सूपैर्नानाविधैः सह ॥	010c  
तदाऽशित्वा भीमसेनो मांसानि विविधानि च ।	011a  
मोदकानि च मुख्यानि चित्रोदनचयान्बहून् ॥	011c  
ततोऽपिबद्दधिघटान्सुबहून्द्रोणसम्मितान् ।	012a  
तस्य भुक्तवतः पौरा यथावत्समुपार्जितान् ॥	012c  
उपजह्रुर्भृतं भागं समृद्धमनसस्तदा ।	013a  
ततो रात्र्यां व्यतीतायां सव्यञ्जनदधिप्लुतम् ॥	013c  
समारुह्यान्नसम्पूर्णं शकटं स वृकोदरः ।	014a  
प्रययौ तूर्यनिर्घोषैः पौरैश्च परिवारितः ॥	014c  
आत्मानमेषोऽन्नभूतो राक्षसाय प्रदास्यति ।	015a  
तरुणोऽप्रतिरूपश्च दृढ औदरिको युवा ॥	015c  
वाग्भिरेवम्प्रकाराभिः स्तूयमानो वृकोदरः ।	016a  
चुचोद स बलीवर्दौ युक्तौ सर्वाङ्गकालकौ ॥	016c  
वादित्राणां प्रवादेन ततस्तं पुरुषादकम् ।	017a  
अभ्यगच्छत्सुसंहृष्टः सर्वत्र मनुजैर्वृतः ॥	017c  
सम्प्राप्य स च तं देशमेकाकी समुपाययौ ।	018a  
पुरुषादभयाद्भीतस्तत्रैवासीज्जनव्रजः ॥	018c  
स गत्वा दूरमध्वानं दक्षिणामभितो दिशम् ।	019a  
यतोपदिष्टमुद्देशे ददर्श विपुलं द्रुमम् ॥	019c  
केशमज्जास्थिमेदोभिर्बाहूरुचरणैरपि ।	020a  
आर्द्रैः शुष्कैश्च सङ्कीर्णमभितोऽथ वनस्पतिम् ॥	020c  
गृध्रकङ्कबलच्छन्नं गोमायुगणसेवितम् ।	021a  
उग्रगन्धमचक्षुष्यं श्मशानमिव दारुणम् ॥	021c  
तं प्रविश्य महावृक्षं चिन्तयामास वीर्यवान् ।	022a  
यावन्न पश्यते रक्षो बकाभिख्यं बलोत्तरम् ॥	022c  
आचितं विविधैर्भोज्यैरन्नैरुच्चावचैरिदम् ।	023a  
शकटं सूपसम्पूर्णं यावद्द्रक्ष्यति राक्षसः ॥	023c  
तावदेवेह भोक्ष्येऽहं दुर्लभं हि पुनर्भवेत् ।	024a  
विप्रकीर्येत सर्वं हि प्रयुद्धे मयि रक्षसा ॥	024c  
अभोज्यं हि शवस्पर्शे निगृहीते बके भवेत् ।	025a  
स त्वेवं भीमकर्मा तु भीमसेनोऽभिलक्ष्य च ॥	025c  
उपविश्य विविक्तेऽन्नं भुङ्क्ते स्म परमं परः ।	026a  
तं ततः सर्वतोऽपश्यन्द्रुमानारुह्य नागराः ॥	026c  
नारक्षो बलिमश्नीयादेवं बहु च मानवाः ।	027a  
भुङ्क्ते ब्राह्मणरूपेण बकोऽयमिति चाब्रुवन् ॥	027c  
स तं हसति तेजस्वी तदन्नमुपभुज्य च ।	028a  
\'आसाद्य तु वनं तस्य रक्षसः पाण्डवो बली ।	028c  
आजुहाव ततो नाम्ना तदन्नमुपपादयन् ॥	028e  
ततः स राक्षसः क्रुद्धो भीमस्य वचनात्तदा ।	029a  
आजगाम सुसङ्क्रुद्धो यत्र भीमो व्यवस्थितः ॥	029c  
महाकायो महावेगो दारयन्निव मेदिनीम् ।	030a  
लोहिताक्षः करालश्च लोहितश्मश्रुमूर्धजः ॥	030c  
आकर्णाद्भिन्नवक्त्रश्च शङ्कुकर्णो विभीषणः ।	031a  
त्रिशिखां भ्रुकुटिं कृत्वा सन्दश्य दशनच्छदम् ॥	031c  
भुञ्जानमन्नं तं दृष्ट्वा भीमसेनं स राक्षसः ।	032a  
विवृत्य नयने क्रुद्ध इदं वचनमब्रवीत् ॥	032c  
कोऽयमन्नमिदं भुङ्क्ते मदर्थमुपकल्पितम् ।	033a  
पश्यतो मम दुर्बुद्धिर्यियासुर्यमसादनम् ॥	033c  
भीमसेनस्ततः श्रुत्वा प्रहसन्निव भारत ।	034a  
राक्षसं तमनादृत्य भुङ्क्त एव पराङ्मुखः ॥	034c  
रवं स भैरवं कृत्वा समुद्यम्य करावुभौ ।	035a  
अभ्यद्रवद्भीमसेनं जिघांसुः पुरुषादकः ॥	035c  
तथापि परिभूयैनं प्रेक्षमाणो वृकोदरः ।	036a  
राक्षसं भुङ्क्त एवान्नं पाण्डवः परवीरहा ॥	036c  
अमर्षेण तु सम्पूर्णः कुन्तीपुत्रं वृकोदरम् ।	037a  
जघान पृष्ठे पाणिभ्यामुभाभ्यां पृष्ठतः स्थितः ॥	037c  
तथा बलवता भीमः पाणिभ्यां भृशमाहतः ।	038a  
नैवावलोकयामास राक्षसं भुङ्क्त एव सः ॥	038c  
ततः स भूयः सङ्क्रुद्धो वृक्षमादाय राक्षसः ।	039a  
ताडयिष्यंस्तदा भीमं पुनरभ्यद्रवद्बली ॥	039c  
क्षिप्तं क्रुद्धेन तं वृक्षं प्रतिजग्राह वीर्यवान् ।	040a  
सव्येन पाणिना भीमो दक्षिणेनाप्यभुङ्क्त ह ॥	040c  
\'शकटान्नं ततो भुक्त्वा रक्षसः पाणिना सह ।	041a  
गृह्णन्नेव तदा वृक्षं निःशेषं पर्वतोपमम् ॥	041c  
भीमसेनो हसन्नेव भुक्त्वा त्यक्त्वा च राक्षसम् ।	042a  
पीत्वा दधिघटान्पूर्णान्घृतकुम्भाञ्शतं शतम् ॥	042c  
वार्युपस्पृश्य संहृष्टस्तस्थौ गिरिरिवापरः ।	043a  
भ्रामयन्तं महावृक्षमायान्तं भीमदर्शनम् ॥	043c  
दृष्ट्वोत्थायाहवे वीरः सिंहनादं व्यनादयत् ।	044a  
भुजवेगं तथाऽऽस्फोटं क्ष्वेलितं च महास्वनम् ॥	044c  
कृत्वाऽऽह्वयत सङ्क्रुद्धो भीमसेनोऽथ राक्षसम् ।	045a  
उवाचाशनिशब्देन ध्वनिना भीषयन्निव ॥	045c  
भीम उवाच 	046  
बहुकालं सुपुष्टं ते शरीरं राक्षसाधम ।	046a  
द्विपच्चतुष्पन्मांसैश्च बहुभिश्चौदनैरपि ॥	046c  
मद्बाहुबलमाश्रित्य न त्वं भूयस्त्वशिष्यसि ।	047a  
अद्य मद्बाहुनिष्पिष्टो गमिष्यसि यमालयम् ॥	047c  
अद्यप्रभृति स्वप्स्यन्ति वेत्रकीयनिवासिनः ।	048a  
निरुद्विग्नाः पुरस्यास्य कण्टके सूद्धृते मया ॥	048c  
अद्य युद्धे शरीरं ते कङ्कगोमायुवायसाः ।	049a  
मया हतस्य खादन्तु विकर्षन्तु च भूतले ॥	049c  
वैशम्पायन उवाच 	050  
एवमुक्त्वा सुसङ्क्रुद्धः पार्थो बकजिघांसया ।	050a  
उपाधावद्बकश्चापि पार्थं पार्थिवसत्तम ॥	050c  
महाकायो महावेगो दारयन्निव मेदिनीम् ।	051a  
पिशङ्गरूपः पिङ्गाक्षो भीमसेनमभिद्रवत् ॥	051c  
त्रिशिखां भ्रुकुटीं कृत्वा सन्दश्य दशनच्छदम् ।	052a  
भृशं स भूयः सङ्क्रुद्धो वृक्षमादाय राक्षसः ॥	052c  
ताडयिष्यंस्तदा भीमं तरसाऽभ्यद्रवद्बली ।	053a  
क्रुद्धेनाभिहतं वृक्षं प्रतिजग्राह लीलया ॥	053c  
सव्येन पाणिना भीमः प्रहसन्निव भारत ।	054a  
ततः स पुनरुद्यम्य वृक्षान्बहुविधान्बली ॥	054c  
प्राहिणोद्भीमसेनाय बकोऽपि बलवान्रणे ।	055a  
सर्वानपोहयद्वृक्षान्स्वस्य हस्तस्य शाखया ॥	055c  
तद्वृक्षयुद्धमभवद्वृक्षषण्डविनाशनम् ॥	056a  
महत्सुघोरं राजेन्द्र बकपाण्डवयोस्तदा ॥	056c  
नाम विश्राव्य स बकः समभिद्रुत्य पाण्डवम् ।	057a  
समयुध्यत तीव्रेण वेगेन पुरुषादकः ॥	057c  
तयोर्वेगेन महता पृथिवी समकम्पत ।	058a  
पादपांश्च महामात्रांश्चूर्णयामासतुः क्षणात् ॥	058c  
द्रुतमागत्य पाणिभ्यां गृहीत्वा चैनमाक्षिपत् ।	059a  
आक्षिप्तो भीमसेनश्च पुनरेवोत्थितो हसन् ॥	059c  
आलिङ्ग्यापि बकं भीमो न्यहनद्वसुधातले ।	060a  
भीमो विसर्जयित्वैनं समाश्वसिहि राक्षस ॥	060c  
इत्युक्त्वा पुनरास्फोट्य उत्तिष्ठेति च सोऽब्रवीत् ।	061a  
समुत्पत्य ततः क्रुद्धो रूपं कृत्वा महत्तरम् ॥	061c  
विरूपः सहसा तस्थौ तर्जयित्वा वृकोदरम् ।	062a  
अहसद्भीमसेनोऽपि राक्षसं भीमदर्शनम् ॥	062c  
असौ गृहीत्वा पाणिभ्यां पृष्ठतश्च व्यवस्थितः ।	063a  
जानुभ्यां पीडयित्वाथ पातयामास भूतले ॥	063c  
पुनः क्रुद्धो विसृज्यैनं राक्षसं क्रोधजीवितम् ।	064a  
स्वां कटीमीषदुन्नम्य बाहू तस्य परामृशत् ॥	064c  
तस्य बाहू समादाय त्वरमाणो वृकोदरः ।	065a  
उत्क्षिप्य चावधूयैनं पातयन्बलवान्भुवि ॥	065c  
तं तु वामेन पादेन क्रुद्धो भीमपराक्रमः ।	066a  
उरस्येनं समाजघ्ने भीमस्तु पतितं भुवि ॥	066c  
व्यात्ताननेन घोरेण लम्बजिह्वेन रक्षसा ।	067a  
तेनाभिद्रुत्य भीमेन भीमो मूर्ध्नि समाहतः ॥	067c  
एवं निहन्यमानः स राक्षसेन बलीयसा ।	068a  
रोषेण महताऽऽविष्टो भीमो भीमपराक्रमः ॥	068c  
गृहीत्वा मध्यमुत्क्षिप्य बली जग्राह राक्षसम् ।	069a  
तावन्योन्यं पीडयन्तौ पुरुषादवृकोदरौ ॥	069c  
मत्ताविव महानागावन्योन्यं विचकर्षतुः ॥	070ac  
बाहुविक्षेपशब्दैश्च भीमराक्षसयोस्तदा ।	071  
वेत्रकीयपुरी सर्वा वित्रस्ता समपद्यत ॥\'	071c  
तयोर्वेगेन महता तत्र भूमिरकम्पत ।	072a  
पादपान्वीरुधश्चैव चूर्णयामासतू रयात् ॥	072c  
समागतौ च तौ वीरावन्योन्यवधकाङ्क्षिणौ ।	073a  
गिरिभिर्गिरिशृङ्गैश्च पाषाणैः पर्वतच्युतैः ॥	073c  
अन्योन्यं ताडयन्तौ तौ चूर्णयामासतुस्तदा ।	074a  
आयामविस्तराभ्यां च परितो योजनद्वयम् ॥	074c  
निर्महीरुहपाषाणतृणकुञ्जलतावलिम् ।	075a  
चक्रतुर्युद्धदुर्मत्तौ कूर्मपृष्ठोपमां महीम् ॥	075c  
मुहूर्तमेवं संयुध्य समं रक्षःकुरूद्वहौ ।	076a  
ततो रक्षोविनाशाय मतिं कृत्वा कुरूत्तमः ॥	076c  
दन्तान्कटकटीकृत्य दष्ट्वा च दशनच्छदम् ।	077a  
नेत्रे संवृत्य विकटं तिर्यक्प्रैक्षत राक्षसम् ॥	077c  
अथ तं लोलयित्वा तु भीमसेनो महाबलः ।	078a  
अगृह्णात्परिरभ्यैनं बाहुभ्यां परिरभ्य च ॥	078c  
जानुभ्यां पार्श्वयोः कुक्षौ पृष्ठे वक्षसि जघ्निवान् ।	079a  
भग्नोरुबाहुहृच्चैव विस्रंसद्देहबन्धनः ॥	079c  
प्रस्वेददीर्घनिश्वासो निर्यञ्जीवाक्षितारकः ।	080a  
अजाण्डास्फोटनं कुर्वन्नाक्रोशंश्च श्वसञ्छनैः ॥	080c  
भूमौ निपत्य विलुठन्दण्डाहत इवोरगः ।	081a  
विस्फुरन्तं महाकायं परितो विचकर्ष ह ॥	081c  
विकृष्यमाणो वेगेन पाण्डवेन बलीयसा ।	082a  
समयुज्यत तीव्रेण श्रमेण पुरुषादकः ॥\'	082c  
हीयमानबलं रक्षः समीक्ष्य पुरुषर्षभः ।	083a  
निष्पिष्य भूमौ जानुभ्यां समाजघ्ने वृकोदरः ॥	083c  
ततो ।ञस्य जानुना पृष्ठमवपीड्य बलादिव ।	084a  
बाहुना परिजग्राह दक्षिणेन शिरोधराम् ॥	084c  
सव्येन च कटीदेशे गृह्य वाससि पाण्डवः ।	085a  
जानुन्यारोप्य तत्पृष्ठं महाशब्दं बभञ्ज ह ॥	085c  
ततोऽस्य रुधिरं वक्त्रात्प्रादुरासीद्विशाम्पते ।	086a  
भज्यमानस्य भीमेन तस्य घोरस्य रक्षसः ॥ ॥	086c  

इति श्रीमन्महाभारते आदिपर्वणि बकवधपर्वणि सप्तसप्तत्यधिकशततमोऽध्यायः ॥ 177 ॥
1-177-31 त्रिशिखां त्रिरेखाम् ॥ सप्तसप्तत्यधिकशततमोऽध्यायः ॥ 177 ॥
