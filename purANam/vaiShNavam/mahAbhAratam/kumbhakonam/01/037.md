अध्यायः 037
मातृशापपरिहारार्थं सर्पाणां मन्त्रालोचनम् ॥ 1 ॥ 

सौतिरुवाच । 	001  
मातुः सकाशात्तं शापं श्रुत्वा वै पन्नगोत्तमः ।	001a  
वासुकिश्चिन्तयामास शापोऽयं न भवेत्कथम् ॥	001b  
ततः स मन्त्रयामास भ्रातृभिः सह सर्वशः ।	002a  
ऐरावतप्रभृतिभिः सर्वैर्धर्मपरायणैः ॥	002b  
वासुकिरुवाच । 	003  
अयं शापो यथोद्दिष्टो विदितं वस्तथाऽनघाः ।	003a  
तस्य शापस्य मोक्षार्थं मन्त्रयित्वा यतामहे ॥	003b  
सर्वेषामेव शापानां प्रतिघातो हि विद्यते ।	004a  
न तु मात्राऽभिशप्तानां मोक्षः क्वचन विद्यते ॥	004b  
अव्ययस्याप्रमेयस्य सत्यस्य च तथाग्रतः ।	005a  
शप्ता इत्येव मे श्रुत्वा जायते हृदि वेपथुः ॥	005b  
नूनं सर्वविनाशोऽयमस्माकं समुपागतः ।	006a  
शापः सृष्टो महाघोरो मात्रा खल्वविनीतया । 	006b  
न ह्येतां सोऽव्ययो देवः शपत्नीं प्रत्यषेधयत् ॥ 	006c  
तस्मात्सम्मन्त्रयामोऽद्य भुजङ्गानामनामयम् ।	007a  
यथा भवेद्धि सर्वेषां मा नः कालोऽत्यगादयम् ॥	007b  
सर्व एव हि नस्तावद्बुद्धिमन्तो विचक्षणाः ।	008a  
अपि मन्त्रयमाणा हि हेतुं पश्याम मोक्षणे ॥	008b  
यथा नष्टं पुरा देवा गूढमग्निं गुहागतम् ।	009a  
यथा स यज्ञो न भवेद्यथा वाऽपि पराभवः । 	009b  
जनमेजयस्य सर्पाणां विनाशकरणाय वै ॥ 	009c  
सौतिरुवाच । 	01  
तथेत्युक्त्वा ततः सर्वे काद्रवेयाः समागताः ।	010a  
समयं चकिरे तत्र मन्त्रबुद्धिविशारदाः ॥	010b  
एके तत्राब्रुवन्नागा वयं भूत्वा द्विजर्षभाः ।	011a  
जनमेजयं तु भिक्षामो यज्ञस्ते न भवेदिति ॥	011b  
अपरे त्वब्रुवन्नागास्तत्र पण्डितमानिनः ।	012a  
मन्त्रिणोऽस्य वयं सर्वे भविष्यामः सुसम्मताः ॥	012b  
स नः प्रक्ष्यति सर्वेषु कार्येष्वर्थविनिश्चयम् ।	013a  
तत्र बुद्धिं प्रदास्यामो यथा यज्ञो निवर्त्स्यति ॥	013b  
स नो बहुमतान्राजा बुद्ध्या बुद्धिमतां वरः ।	014a  
यज्ञार्थं प्रक्ष्यति व्यक्तं नेति वक्ष्यामहे वयम् ॥	014b  
दर्शयन्तो बहून्दोषान्प्रेत्य चेह च दारुणान् ।	015a  
हेतुभिः कारणैश्चैव यथा यज्ञो भवेन्न सः ॥	015b  
अथवा य उपाध्यायः क्रतोस्तस्य भविष्यति ।	016a  
सर्पसत्रविधानज्ञो राजकार्यहिते रतः ॥	016b  
तं गत्वा दशतां कश्चिद्भुजङ्गः स मरिष्यति ।	017a  
तस्मिन्मृते यज्ञकारे क्रतुः स न भविष्यति ॥	017b  
ये चान्ये सर्पसत्रज्ञा भविष्यन्त्यस्य चर्त्विजः ।	018a  
तांश्च सर्वान्दशिष्यामः कृतमेवं भविष्यति ॥	018b  
अपरे त्वब्रुवन्नागा धर्मात्मानो दयालवः ।	019a  
अबुद्धिरेषा भवतां ब्रह्महत्या न शोभनम् ॥	019b  
सम्यक्सद्धर्ममूला वै व्यसने शान्तिरुत्तमा ।	020a  
अधर्मोत्तरता नाम कृत्स्नं व्यापादयेज्जगत् ॥	020b  
अपरे त्वब्रुवन्नागाः समिद्धं जातवेदसम् ।	021a  
वर्षैर्निर्वापयिष्यामो मेघा भूत्वा सविद्युतः ॥	021b  
स्रुग्भाण्डं निशि गत्वा च अपरे भुजगोत्तमाः ।	022a  
प्रमत्तानां हरन्त्वाशु विघ्न एवं भविष्यति ॥	022b  
यज्ञे वा भुजगास्तस्मिञ्शतशोऽथ सहस्रशः ।	023a  
जनान्दशन्तु वै सर्वे नैवं त्रासो भविष्यति ॥	023b  
अथवा संस्कृतं भोज्यं दूषयन्तु भुजङ्गमाः ।	024a  
स्वेन मूत्रपुरीषेण सर्वभोज्यविनाशिना ॥	024b  
अपरे त्वब्रुवंस्तत्र ऋत्विजोऽस्य भवामहे ।	025a  
यज्ञविघ्नं करिष्यामो दक्षिणा दीयतामिति ॥	025b  
वश्यतां च गतोऽसौ नः करिष्यति यथेप्सितम् ।	026a  
अपरे त्वब्रुवंस्तत्र जले प्रक्रीडितं नृपम् ॥	026b  
गृहमानीय बध्नीमः क्रतुरेवं भवेन्न सः ।	027a  
अपरे त्वब्रुवंस्तत्र नागाः पण्डितमानिनः ॥	027b  
दशामस्तं प्रगृह्याशु कृतमेवं भविष्यति ।	028a  
छिन्नं मूलमनर्थानां मृते तस्मिन्भविष्यति ॥	028b  
एषा नो नैष्ठिकी बुद्धिः सर्वेषामीक्षणश्रवः ।	029a  
अथ यन्मन्यसे राजन्द्रुतं तत्संविधीयताम् ॥	029b  
इत्युक्त्वा समुदैक्षन्त वासुकिं पन्नगोत्तमम् ।	030a  
वासुकिश्चापि सञ्चिन्त्य तानुवाच भुजङ्गमान् ॥	030b  
नैषा वो नैष्ठिकी बुद्धिर्मता कर्तुं भुजङ्गमाः ।	031a  
सर्वेषामेव मे बुद्धिः पन्नगानां न रोचते ॥	031b  
किं तत्र संविधातव्यं भवतां स्याद्धितं तु यत् ।	032a  
श्रेयः प्रसादनं मन्ये कश्यपस्य महात्मनः ॥	032b  
ज्ञातिवर्गस्य सौहार्दादात्मनश्च भुजङ्गमाः ।	033a  
न च जानाति मे बुद्धिः किञ्चित्कर्तुं वचो हिवः ॥	033b  
मया हीदं विधातव्यं भवतां यद्धितं भवेत् ।	034a  
अनेनाहं भृशं तप्ये गुणदोषौ मदाश्रयौ ॥ ॥	034b  
इति श्रीमन्महाभारते आदिपर्वणि आस्तीकपर्वणि सप्तत्रिंशोऽध्यायः ॥ 37 ॥ 
1-37-5 सत्यस्य सत्यलोकाधिपतेर्ब्रह्मणः ॥ 1-37-10 मन्त्रबुद्धिविशारदाः नीतिनिश्चयनिपुणाः ॥ 1-37-13 निवर्त्स्यति निवृत्तो भविष्यति ॥ 1-37-18 कृतं प्रतिकृतम् ॥ 1-37-20 व्यसने आपदि शान्तिः आपन्नाशः । सद्धर्ममूला सतां धर्मो देवब्राह्मणप्रार्थना तन्मूला ॥ 1-37-29 नैष्ठिकी आत्यन्तिकी । ईक्षणमेव श्रवः श्रोत्रं यस्य स तथाभूत हे वासुके ॥ 1-37-31 ज्ञातिरक्षानाशनिमित्तौ गुणदोषौ मदाश्रयौ ज्येष्ठत्वान्ममेत्यर्थः ॥ सप्तत्रिंशोऽध्यायः ॥ 37 ॥ 
