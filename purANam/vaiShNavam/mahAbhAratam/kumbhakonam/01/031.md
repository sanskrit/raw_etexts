अध्यायः 031
*वालखिल्यतपसा गरुडोत्पत्तिकथनपूर्वकं तस्य पक्षीन्द्रत्वेऽभिषेचनम् ॥ 1 ॥
शौनक उवाच ।	001  
कोऽपराधो महेन्द्रस्य कः प्रमादश्च सूतज ।	001a  
तपसा वालखिल्यानां सम्भूतो गरुडः कथम् ॥	001b  
कश्यपस्य द्विजातेश्च कथं वै पक्षिराट् सुतः ।	002a  
अधृष्टः सर्वभूतानामवध्यस्चाभवत्कथम् ॥	002b  
कथं च कामचारी स कामवीर्यश्च खेचरः ।	003a  
एतदिच्छाम्यहं श्रोतुं पुराणे यदि पठ्यते ॥	003b  
सौतिरुवाच ।	004  
विषयोऽयं पुराणस्य यन्मां त्वं परिपृच्छसि ।	004a  
शृणु मे वदतः सर्वमेतत्सङ्क्षेपतो द्विज ॥	004b  
यजतः पुत्रकामस्य कश्यपस्य प्रजापतेः ।	005a  
साहाय्यमृषयो देवा गन्धर्वाश्च ददुः किल ॥	005b  
तत्रेध्मानयने शक्रो नियुक्तः कश्यपेन ह ।	006a  
मुनयो वालखिल्याश्च ये चान्ये देवतागणाः ॥	006b  
शक्रस्तु वीर्यसदृशमिध्मभारं गिरिप्रभम् ।	007a  
समुद्यम्यानयामास नातिकृच्छ्रादिव प्रभुः ॥	007b  
अथापश्यदृषीन्ह्रस्वानङ्गुष्ठोदरवर्ष्मणः ।	008a  
पलाशवर्तिकामेकां वहतः संहतान्पथि ॥	008b  
प्रलीनान्स्वेष्विवाङ्गेषु निराहारांस्तपोधनान् ।	009a  
क्लिश्यमानान्मन्दबलान्गोष्पदे सम्प्लुतोदके ॥	009b  
तान्सर्वान्विस्मयाविष्टो वीर्योन्मत्तः पुरन्दरः ।	010a  
अपहास्याभ्यगाच्छीघ्रं लम्बयित्वाऽवमन्य च ॥	010b  
तेऽथ रोषसमाविष्टाः सुभृशं जातमन्यवः ।	011a  
आरेभिरे महत्कर्म तदा शक्रभयङ्करम् ॥	011b  
जुहुवुस्ते सुतपसो विधिवज्जातवेदसम् ।	012a  
मन्त्रैरुच्चावचैर्विप्रा येन कामेन तच्छृणु ॥	012b  
कामवीर्यः कामगमो देवराजभयप्रदः ।	013a  
इन्द्रोऽन्यः सर्वदेवानां भवेदिति यतव्रताः ॥	013b  
इन्द्राच्छतगुणः शौर्ये वीर्ये चैव मनोजवः ।	014a  
तपसो नः फलेनाद्य दारुणः सम्भवित्विति ॥	014b  
तद्बुद्ध्वा भृशसन्तप्तो देवराजः शतक्रतुः ।	015a  
जगाम शरणं तत्र कश्यपं संशितव्रतम् ॥	015b  
तच्छ्रुत्वा देवराजस्य कश्यपोऽथ प्रजापतिः ।	016a  
वालखिल्यानुपागम्य कर्मसिद्धिमपृच्छत ॥	016b  
कश्यप उवाच ।	017\'  
केन कामेन चारब्धं भवद्भिर्होमकर्म च ।	017a  
याथातथ्येन मे ब्रूत श्रोतुं कौतूहलं हि मे ॥	017b  
वालखिल्या ऊचुः ।	018  
अवज्ञाताः सुरेन्द्रेण मूढेनाकृतबुद्धिना ।	018a  
ऐश्वर्यमदमत्तेन सदाचारान्निरस्यता ॥	018b  
तद्विघातार्थमारम्भो विधिवत्तस्य कश्यप ॥	019a  
सौतिरुवाच ।\'	020  
एवमस्त्विति तं चापि प्रत्यूचुः सत्यवादिनः ।	020a  
तान्कश्यप उवाचेदं सान्त्वपूर्वं प्रजापतिः ॥	020b  
अयमिन्द्रस्त्रिभुवने नियोगाद्ब्रह्मणः कृतः ।	021a  
इन्द्रार्थे च भवन्तोऽपि यत्नवन्तस्तपोधनाः ॥	021b  
न मिथ्या ब्रह्मणो वाक्यं कर्तुमर्हथ सत्तमाः ।	022a  
भवतां हि न मिथ्याऽयं सङ्कल्पो वै चिकीर्षितः ॥	022b  
भवत्वेष पतत्रीणामिन्द्रोऽतिबलसत्त्ववान् ।	023a  
प्रसादः क्रियतामस्य देवराजस्य याचतः ॥	023b  
सौतिरुवाच ।	024  
एवमुक्ताः कश्यपेन वालखिल्यास्तपोधनाः ।	024a  
प्रत्यूचुरभिसम्पूज्य मुनिश्रेष्ठं प्रजापतिम् ॥	024b  
वालखिल्या ऊचुः ।	025  
इन्द्रार्थोऽयं समारम्भः सर्वेषां नः प्रजापते ।	025a  
अपत्यार्थं समारम्भो भवतश्चायमीप्सितः ॥	025b  
तदिदं सफलं कर्म त्वयैव प्रतिगृह्यताम् ।	026a  
तथा चैवं विधत्स्वात्र यथा श्रेयोऽनुपश्यसि ॥	026b  
सौतिरुवाच ।	027  
एतस्मिन्नेव काले तु देवी दाक्षायणी शुभा ।	027a  
विनता नाम कल्याणी पुत्रकामा यशस्विनी ॥	027b  
तपस्तप्त्वा व्रतपरा स्नाता पुंसवने शुचिः ।	028a  
उपचक्राम भर्तारं तामुवाचाथ कश्यपः ॥	028b  
आरम्भः सफलो देवि भविता यस्त्वयेप्सितः ।	029a  
जनयिष्यसि पुत्रौ द्वौ वीरौ त्रिभुवनेश्वरौ ॥	029b  
तपसा वालखिल्यानां मम सङ्कल्पतस्तथा ।	030a  
भविष्यतो महाभागौ पुत्रौ त्रैलोक्यपूजितौ ॥	030b  
उवाच चैनां भगवान्कश्यपः पुनरेव ह ।	031a  
धार्यतामप्रमादेन गर्भोऽयं सुमहोदयः ॥	031b  
एकः सर्वपतत्रीणामिन्द्रत्वं कारयिष्यति ।	032a  
लोकसम्भावितो वीरः कामरूपो विहङ्गमः ॥	032b  
सौतिरुवाच ।	033  
शतक्रतुमथोवाच प्रीयमाणः प्रजापतिः ।	033a  
त्वत्सहायौ महावीर्यौ भ्रातरौ ते भविष्यतः ॥	033b  
नैताभ्यां भविता दोषः सकाशात्ते पुरन्दर ।	034a  
व्येतु ते शक्र सन्तापस्त्वमेवेन्द्रो भविष्यसि ॥	034b  
न चाप्येवं त्वया भूयः क्षेप्तव्या ब्रह्मवादिनः ।	035a  
न चावमान्या दर्पात्ते वाग्वज्रा भृशकोपनाः ॥	035b  
सौतिरुवाच ।	036  
एवमुक्तो जगामेन्द्रो निर्विशङ्कस्त्रिविष्टपम् ।	036a  
विनता चापि सिद्धार्था बभूव मुदिता तथा ॥	036b  
जनयामास पुत्रौ द्वावरुणं गरुडं तथा ।	037a  
विकलाङ्गोऽरुणस्तत्र भास्करस्य पुरःसरः ॥	037b  
पतत्त्रीणां च गरुडमिन्द्रत्वेनाभ्यषिञ्चत ।	038a  
तस्यैतत्कर्म सुमहच्छ्रूयतां भृगुनन्दन ॥ ॥	038b  
इति श्रीमन्महाभारते आदिपर्वणि आस्तीकपर्वणि एकत्रिंशोऽध्यायः ॥ 31 ॥
*1-31-8 अङ्गुष्ठोदरप्रमाणं वर्ष्म शरीरं येषां तान् । वर्तिकां यष्टिम् ॥ 1-31-9 स्वेष्वङ्गेषु प्रलीनानिव अतिकृशानित्यर्थः । क्लिश्यमानान् गोष्पदमात्रेति जले मज्जनेनेत्यर्थः ॥ 1-31-11 जातमन्यवः दीनाः । मन्युर्दैन्ये क्रतौ क्रुधीति कोशः ॥ 1-31-14 दारुणः इन्द्रं प्रत्येव ॥ 1-31-16 कर्मसिद्धिमपृच्छत सिद्ध वः कर्मेत्यपृच्छत् ॥ 1-31-20 एवमस्तु सिद्धमस्तु ॥ 1-31-28 पुंसवने ऋतुकाले ॥ 1-31-32 कारयिष्यति स्वार्थे णिच् ॥ एकत्रिंशोऽध्यायः ॥ 31 ॥
