अध्यायः 04005

*भृगुवंशकथनम् ॥ 1 ॥ पौलोमोपाख्यानम् ॥ 2 ॥ पुलोमापहारः ॥ 3 ॥ पुलोमाग्निसंवादः ॥ 4॥

शौनक उवाच ।	
पुराणमखिलं तात पिता तेऽधीतवान्पुरा ।	001a  
भारताध्ययनं सर्वं कृष्णद्वैपायनात्तदा ।\'	001b  
कच्चित्त्वमपि तत्सर्वमधीषे रौमहर्षणे ॥	001c  
पुराणे हि कथा दिव्या आदिवंशाश्च धीमताम् ।	002a  
कथ्यन्ते ये पुराऽस्माभिः श्रुतपूर्वाः पितुस्तव ॥	002b  
तत्र वंशमहं पूर्वं श्रोतुमिच्छामि भार्गवम् ।	003a  
कथयस्व कथामेतां कल्याः स्मः श्रवणे तव ॥	003b  
सौतिरुवाच ।	004  
यदधीतं पुरा सम्यग्द्विजश्रेष्ठैर्महात्मभिः ।	004a  
वैशम्पायनविप्राग्र्यैस्तैश्चापि कथितं यथा ॥	004b  
यदधीतं च पित्रा मे सम्यक्चैव ततो मया ।	005a  
तावच्छृणुष्व यो देवैः सेन्द्रैः सर्षिमरुद्गणैः ॥	005b  
पूजितः प्रवरो वंशो भार्गवो भृगुनन्दन ।	006a  
इमं वंशमहं पूर्वं भार्गवं ते महामुने ॥	006b  
निगदामि यथायुक्तं पुराणाश्रयसंयुतम् ।	007a  
भृगुर्महर्षिर्भगवान्ब्रह्मणा वै स्वयम्भुवा ॥	007b  
वरुणस्य क्रतौ जातः पावकादिति नः श्रुतम् ।	008a  
भृगोः सुदयितः पुत्रश्च्यवनो नाम भार्गवः ॥	008b  
च्यवनस्य च दायादः प्रमतिर्नाम धार्मिकः ।	009a  
प्रमतेरप्यभूत्पुत्रो घृताच्यां रुरुरित्युत ॥	009b  
रुरोरपि सुतो जज्ञे शुनको वेदपारगः ।	010a  
प्रमद्वरायां धर्मात्मा तव पूर्वपितामहः ॥	010b  
तपस्वी च यशस्वी च श्रुतवान्ब्रह्मवित्तमः ।	011a  
धार्मिकः सत्यवादी च नियतो नियताशनः ॥	011b  
शौनक उवाच ।	012  
सूतपुत्र यथा तस्य भार्गवस्य महात्मनः ।	012a  
च्यवनत्वं परिख्यातं तन्ममाचक्ष्व पृच्छतः ॥	012b  
सौतिरुवाच ।	013  
भृगोः सुदयिता भार्या पुलोमेत्यभिविश्रुता ।	013a  
तस्यां समभवद्गर्भो भृगुवीर्यसमुद्भवः ॥	013b  
तस्मिन्गर्भेऽथ सम्भूते पुलोमायां भृगूद्वह ।	014a  
समये समशीलिन्यां धर्मपत्न्यां यशस्विनः ॥	014b  
अभिषेकाय निष्क्रान्ते भृगौ धर्मभृतां वरे ।	015a  
आश्रमं तस्य रक्षोऽथ पुलोमाऽभ्याजगाम ह ॥	015b  
तं प्रविश्याश्रमं दृष्ट्वा भृगोर्भार्यामनिन्दिताम् ।	016a  
हृच्छयेन समाविष्टो विचेताः समपद्यत ॥	016b  
अभ्यागतं तु तद्रक्षः पुलोमा चारुदर्शना ।	017a  
न्यमन्त्रयत वन्येन फलमूलादिना तदा ॥	017b  
तां तु रक्षस्तदा ब्रह्मन्हृच्छयेनाभिपीडितम् ।	018a  
दृष्ट्वा हृष्टमभूद्राजञ्जिहीर्षुस्तामनिन्दिताम् ॥	018b  
जातमित्यब्रवीत्कार्यं जिहीर्षुर्मुदितः शुभाम् ।	019a  
सा हि पूर्वं वृता तेन पुलोम्ना तु शुचिस्मिता ॥	019b  
तां तु प्रादात्पिता पश्चाद्भृगवे शास्त्रवत्तदा ।	020a  
तस्य तत्किल्बिषं नित्यं हृदि वर्तति भार्गव ॥	020b  
इदमन्तरमित्येवं हर्तुं चक्रे मनस्तदा ।	021a  
अथाग्निशरणेऽपश्यज्ज्वलन्तं जातवेदसम् ॥	021b  
तमपृच्छत्ततो रक्षः पावकं ज्वलितं तदा ।	022a  
शंस मे कस्य भार्येयमग्ने पृच्छे ऋतेन वै ॥	022b  
मुखं त्वमसि देवानां वद पावक पृच्छते ।	023a  
मया हीयं वृता पूर्वं भार्यार्थे वरवर्णिनी ॥	023b  
पश्चादिमां पिता प्रादाद्भृगवेऽनृतकारकः ।	024a  
सेयं यदि वरारोहा भृगोर्भार्या रहोगता ॥	024b  
तथा सत्यं समाख्याहि जिहीर्षाम्याश्रमादिमाम् ।	025a  
स मन्युस्तत्र हृदयं प्रदहन्निव तिष्ठति ॥	025b  
मत्पूर्वभार्यां यदिमां भृगुराप सुमध्यमाम् ।	026a  
असम्मतमिदं मेऽद्य हरिष्याम्याश्रमादिमाम्\' ॥	026b  
सौतिरुवाच ।	027  
एवं रक्षस्तमामन्त्र्य ज्वलितं जातवेदसम् ।	027a  
शङ्कमानं भृगोर्भार्यां पुनःपुनरपृच्छत ॥	027b  
त्वमग्ने सर्वभूतानामन्तश्चरसि नित्यदा ।	028a  
साक्षिवत्पुण्यपापेषु सत्यं ब्रूहि कवे वचः ॥	028b  
मत्पूर्वभार्याऽपहृता भृगुणाऽनृतकारिणा ।	029a  
सेयं यदि तथा मे त्वं सत्यमाख्यातुमर्हसि ॥	029b  
श्रुत्वा त्वत्तो भृगोर्भार्यां हरिष्याम्याश्रमादिमाम् ।	030a  
जातवेदः पश्यतस्ते वद सत्यां गिरं मम ॥	030b  
सौतिरुवाच ।
तस्यैतद्वचनं श्रुत्वा सप्तार्चिर्दुःखितोऽभवत् ।	031a  
सत्यं वदामि यदि मे शापः स्याद्ब्रह्मवित्तमात् ॥	031b  
असत्यं चेदहं ब्रूयां पतिष्ये नरकान्ध्रुवम्’।	032a  
भीतोऽनृताच्च शापाच्च भृगोरित्यब्रवीच्छनैः ॥	032b  
त्वया वृता पुलोमेयं पूर्वं दानवनन्दन ।	033a  
किं त्वियं विधिना पूर्वं मन्त्रवन्न वृता त्वया ॥	033b  
पित्रा तु भृगवे दत्ता पुलोमेयं यशस्विनी ।	034a  
ददाति न पिता तुभ्यं वरलोभान्महायशाः ॥	034b  
अथेमां वेददृष्टेन कर्मणा विधिपूर्वकम् ।	035a  
भार्यामृषिर्भृगुः प्राप मां पुरस्कृत्य दानव ॥	035b  
सेयमित्यवगच्छामि नानृतं वक्तुमुत्सहे ।	036a  
नानृतं हि सदा लोके पूज्यते दानवोत्तम ॥ ॥	036b  

इति श्रीमन्महाभारते आदिपर्वणि पौलोमपर्वणि पञ्चमोऽध्यायः ॥ 5 ॥

*1-5-3 कल्याः समर्थाः । तव त्वत्तः श्रोतुमिति सम्बन्धः ॥ 1-5-7 यथायुक्तं कथायुक्तं इत्यपि पाठः । पुराणस्य आश्रयः उपोद्धातः तत्संयुतं ॥ 1-5-19 बाल्ये किल रुदतीं कन्यां रोदनानिवृत्त्यर्थं भीषयितुं पित्रोक्तं रे रक्ष एनां गृहाणेति । तावतैव गृहे सन्निहितेन रक्षसा वृता ममेयं भार्येति ॥ 1-5-27 शङ्कमानं छलवचनेन पूर्वं मह्यं दत्ता पश्चाद्विधिपूर्वकं भृगवे दत्ताऽतो मम वा भृगोर्वा भार्येति सन्दिहानम् ॥ 1-5-28 कवे सर्वज्ञ ॥ पञ्चमोऽध्यायः ॥ 5 ॥
