अध्यायः 200

(अथ स्वयंवरपर्व ॥ 12 ॥)

मध्येमार्गं आगतस्य व्यासस्य आज्ञया पाण्डवानां द्रुपदपुरप्रवेशः ॥ 1 ॥ तेषां कुम्भकारगृहे वासः, भैक्षवृत्तिश्च ॥ 2 ॥ द्रौपद्याः स्वयंवरनिर्माणकारणकथनम् ॥ 3 ॥ द्रुपदेन कृतां स्वयंवरघोषणां श्रुतवतां क्षत्रियादीनाम् आगमनम् ॥ 4 ॥ सर्वेषाम् उचिते स्थाने उपवेशनं पाण्डवानां ब्राह्मणमध्ये उपवेशनम् ॥ 5 ॥ मङ्गलस्नातायाः स्वलङ्कृताया द्रौपद्या रङ्गमध्ये आगमनम् ॥ 6 ॥ धृष्टद्युम्नेन लक्ष्यवेधपणकथनम् ॥ 7 ॥
वैशम्पायन उवाच 	01  
ततस्ते नरशार्दूला भ्रातरः पञ्च पाण्डवाः ।	01a  
तं ब्राह्मणं पुरस्कृत्य पाञ्चाल्याश्च स्वयंवरम् ।	01c  
प्रययुर्द्रौपदीं द्रष्टुं तं च देशं महोत्सवम् ॥	01e  
ततस्ते तं महात्मानं शुद्धात्मानमकल्मषम् ।	02a  
ददृशुः पाण्डवा वीराः पथि द्वैपायनं तदा ॥	02c  
तस्मै यथावत्सत्कारं कृत्वा तेन च सत्कृताः ।	03a  
कथान्ते चाभ्यनुज्ञाताः प्रययुर्द्रुपदक्षयम् ॥	03c  
पश्यन्तो रमणीयानि वनानि च सरांसि च ।	04a  
तत्रतत्र वसन्तश्च शनैर्जग्मुर्महराथाः ॥	04c  
स्वाध्यायवन्तः शुचयो मधुराः प्रियवादिनः ।	05a  
आनुपूर्व्येण सम्प्राप्ताः पाञ्चालान्पाण्डुनन्दनाः ॥	05c  
ते तु दृष्ट्वा पुरं तच्च स्कन्धावारं च पाण्डवाः ।	06a  
कुम्भकारस्य शालायां निवासं चक्रिरे तदा ॥	06c  
तत्र भैक्षं समाजह्रुर्ब्राह्मणीं वृत्तिमाश्रिताः ।	07a  
तान्सम्प्राप्तांस्तथा वीराञ्जज्ञिरे न नराः क्वचित् ॥	07c  
\'यज्ञसेनस्तु पाञ्चालो भीष्मद्रोणकृतागसम् ।	08a  
ज्ञात्वाऽऽत्मानं तदारेभे त्राणायात्मक्रियां क्षमाम् ॥	08c  
अवाप्य धृष्टद्युम्नं हि न स द्रोणमचिन्तयत् ।	09a  
स तु वैरप्रसङ्गाच्च भीष्माद्भयमचिन्तयत् ॥	09c  
कन्यादानात्तु शरणं सोऽमन्यत महीपतिः ।	10a  
\'यज्ञसेनस्य कामस्तु पाण्डवाय किरीटिने ॥	10c  
दास्यामि कृष्मामिति वै न चैनं विवृणोति सः ।\'	11a  
जामातृबलसंयोगं मेने हि बलवत्तरम् ॥\'	11c  
सोऽन्वेषमाणः कौन्तेयान्पाञ्चालो जनमेजय ।	12a  
दृढं धनुरथानम्यं कारयामास भारत ॥	12c  
\'वैयाघ्रपद्यस्योग्रं वै सृञ्जयस्य महीपतिः ।	13a  
तद्धनुः किन्धुरं नाम देवदत्तमुपानयत् ॥	13c  
आयसी तस्य च ज्याऽऽसीत्प्रतिबद्धा महाबला ।	14a  
न तु ज्यां प्रसहेदन्यस्तद्धनुःप्रवरं महत् ॥	14c  
शङ्करेण वरं दत्तं प्रीतेन च महात्मना ।	15a  
तन्निष्फलं स्यान्न तु मे इति प्रामाण्यमागतः ॥	15c  
मया कर्तव्यमधुना दुष्करं लक्ष्यवेधनम् ।	16a  
इति निश्चित्य मनसा कारितं लक्ष्यमुत्तमम् ॥\'	16c  
यन्त्रं वैहायसं चापि कारयामास कृत्रिमम् ।	17a  
तेन यन्त्रेण सहितं राजँल्लक्ष्यं च काञ्चनम् ॥	17c  
द्रुपद उवाच 	18  
इदं सज्यं धनुः कृत्वा सज्जैरेभिश्च सायकैः ।	18a  
अतीत्य लक्ष्य यो वेद्धा स लब्धा मत्सुतामिति ॥	18c  
वैशम्पायन उवाच 	19  
इति स द्रुपदो राजा स्वयंवरमघोषयत् ।	19a  
तच्छ्रुत्वा पार्थिवाः सर्वे समीयुस्तत्र भारत ॥	19c  
ऋषयश्च महात्मानः स्वयंवरदिदृक्षवः ।	20a  
दुर्योधनपुरोगाश्च सकर्णाः कुरवो नृप ॥	20c  
यादवा वासुदेवेन सार्धमन्धकवृष्णयः ।	\'KK01120021a  
\'ततोऽर्चिता राजगुणा द्रुपदेन महात्मना ॥	21c  
उपोपविष्टा मञ्चेषु द्रष्टुकामाः स्वयंवरम् ।	22a  
\'ब्राह्मणाश्च महाभागा देशेभ्यः समुपागमन् ॥	22c  
ब्राह्मणैरेव सहिताः पाण्डवाः समुपाविशन् ।	23a  
त्रयस्त्रिंशत्सुराः सर्वे विमानैर्व्योम्न्यवस्थिताः ॥	23c  
ततः पौरजनाः सर्वे सागरोद्धूतनिःस्वनाः ।	24a  
शिंशुमारशिरः प्राप्य न्यविशंस्ते स्म पार्थिवाः ॥	24c  
प्रागुत्तरेण नगराद्भूमिभागे समे शुभे ।	25a  
समाजवाटः शुशुभे भवनैः सर्वतो वृतः ॥	25c  
प्राकारपरिखोपेतो द्वारतोरणमण्डितः ।	26a  
वितानेन विचित्रेण सर्वतः समलङ्कृतः ॥	26c  
तूर्यौघशतसङ्कीर्णः परार्ध्यागुरुधूपितः ।	27a  
चन्दनोदकसिक्तश्च माल्यदामोपशोभितः ॥	27c  
कैलासशिखरप्रख्यैर्नभस्तलविलेखिभिः ।	28a  
सर्वतः संवृतः शुभ्रैः प्रासादैः सुकृतोच्छ्रयैः ॥	28c  
सुवर्णजालसंवीतैर्मणिकुट्टिमभूषणैः ।	29a  
सुखारोहणसोपानैर्महासनपरिच्छदैः ॥	29c  
स्रग्दामसमवच्छन्नैरगुरूत्तमवासितैः ।	30a  
हंसांशुवर्णैर्बहुभिरायोजनसुगन्धिभिः ॥	30c  
असम्बाधशतद्वारैः शयनासनशोभितैः ।	31a  
बहुधातुपिनद्धाङ्गैर्हिमवच्छिखरैरिव ॥	31c  
तत्र नानाप्रकारेषु विमानेषु स्वलङ्कृताः ।	32a  
स्पर्धमानास्तदाऽन्योन्यं निषेदुः सर्वपार्थिवाः ॥	32c  
तत्रोपविष्टान्ददृशुर्महासत्वान्पृथग्जनाः ।	33a  
राजसिंहान्महाभागान्कृष्णागुरुविभूषितान् ॥	33c  
महाप्रसादान्ब्राह्मण्यान्स्वराष्ट्रपरिरक्षिणः ।	34a  
प्रियान्सर्वस्य लोकस्य सुकृतैः कर्मभिः शुभैः ॥	34c  
मञ्चेषु च परार्द्ध्येषु पौरजानपदा जनाः ।	35a  
कृष्णादर्शनसिद्ध्यर्थं सर्वतः समुपाविशन् ॥	35c  
ब्राह्मणैस्ते च सहिताः पाण्डवाः समुपाविशन् ।	36a  
ऋद्धिं पञ्चालराजस्य पश्यन्तस्तामनुत्तमाम् ॥	36c  
ततः समाजो ववृधे स राजन्दिवसान्बहून् ।	37a  
रत्नप्रदानबहुलः शोभितो नटनर्तकैः ॥	37c  
वर्तमाने समाजे तु रमणीयेऽह्नि षोडशे ।\'	38a  
मैत्रे मुहूर्ते तस्याश्च राजदाराः पुराविदः ।	38c  
पुत्रवत्यः सुवसनाः प्रतिकर्मोपचक्रमुः ॥	38e  
वैडूर्यमयपीठे तु निविष्टां द्रौपदीं तदा ।	39a  
सतूर्यं स्नापयाञ्चक्रुः स्वर्णकुम्भस्थितैर्जलैः ॥	39c  
तां निवृत्ताभिषेकां च दुकूलद्वयधारिणीम् ।	40a  
निन्युर्मणिस्तम्भवतीं वेदिं वै सुपरिष्कृताम् ॥	40c  
निवेश्य प्राङ्मुखीं हृष्टां विस्मिताक्ष्यः प्रसाधिकाः ।	41a  
केनालङ्करणेनेमामित्यन्योन्यं व्यलोकयन् ॥	41c  
धूपोष्मणा च केशानामार्द्रभावं व्यपोहयन् ।	42a  
बबन्धुरस्या धम्मिल्लं माल्यैः सुरभिगन्धिभिः ॥	42c  
दूर्वामधूकरचितं माल्यं तस्या ददुः करे ।	43a  
चक्रुश्च कृष्णागरुणा पत्रसङ्गं कुचद्वये ॥	43c  
रेजे सा चक्रवाकाङ्का स्वर्णदीर्घा सरिद्वरा ।	44a  
अलकैः कुटिलैस्तस्या मुखं विकसितं बभौ ॥	44c  
आसक्तभृङ्गं कुसुमं शशिबिम्बं जिगाय तत् ।	45a  
कालाञ्जनं नयनयोराचारार्थं समादधुः ॥	45c  
भूषणं रत्नखचितैरलञ्चक्रुर्यथोचितम् ।	46a  
माता च तस्याः पृषती हरितालमनश्शिलाम् ॥	46c  
अङ्गुलीभ्यामुपादाय तिलकं विदधे मुखे ।	47a  
अलङ्कृतां वधूं दृष्ट्वा योषितो मुदमाययुः ॥	47c  
माता न मुमुदे तस्याः पतिः कीदृग्भविष्यति ।	48a  
सौविदल्लाः समागम्य द्रुपदस्याज्ञया ततः ॥	48c  
एनामारोपयामासुः करिणीं कुचभूषिताम् ।	49a  
ततोऽवाद्यन्त वाद्यानि मङ्गलानि दिवि स्पृशन् ॥	49c  
विलासिनीजनाश्चापि प्रवरं करिणीशतम् ।	50a  
माङ्गल्यगीतं गायन्त्यः पार्श्वयोरुभयोर्ययुः ॥	50c  
जनापसरणे व्यग्राः प्रतिहार्यः पुरा ययुः ।	51a  
कोलाहलो महानासीत्तस्मिन्पुरवरे तदा ॥	51c  
धृष्टद्युम्नो ययावग्रे हयमारुह्य भारत ।	52a  
द्रुपदो रङ्गदेशे तु बलेन महता युतः ॥	52c  
तस्थौ व्यूह्य महानीकं पालितं दृढधन्विभिः ।	53a  
\'आप्लुताङ्गीं सुवसनां सर्वाभरणभूषिताम् ॥	53c  
मालां च समुपादाय काञ्चनीं समलङ्कृताम् ।	54a  
\'आगतां ददृशुः सर्वे रङ्गभूमिमलङ्कृताम् ॥\'	54c  
अवतीर्णा ततो रङ्गं द्रौपदी भरतर्षभ ।\'	55a  
तस्थौ प्रमुदितान्सर्वान्नृपतीन्रङ्गमण्डले ।	55c  
प्रेक्षन्ती व्रीडितापाङ्गी द्रष्टृणां सुमनोहरा ॥\'	55e  
पुरोहितः सोमकानां मन्त्रविद्ब्राह्मणः शुचिः ।	56a  
परिस्तीर्य जुहावाग्निमाज्येन विधिवत्तदा ॥	56c  
सन्तर्पयित्वा ज्वलनं ब्राह्मणान्स्वस्ति वाच्य च ।	57a  
वारयामास सर्वाणि वादित्राणि समन्ततः ॥	57c  
निःशब्दे तु कृते तस्मिन्धृष्टद्युम्नो विशाम्पते ।	58a  
कृष्णामादाय विधिवन्मेघदुन्दुभिनिःस्वनः ॥	58c  
रङ्गमध्यं गतस्तत्र मेघगम्भीरया गिरा ।	59a  
वाक्यमुच्चैर्जगादेदं श्लक्ष्णमर्थवदुत्तमम् ॥	59c  
इदं धनुर्लक्ष्यमिमे च बाणाःशृण्वन्तु मे भूपतयः समेताः ।	60a  
छिद्रेण यन्त्रस्य समर्पयध्वं शरैः शितैर्व्योमचरैर्दशार्धैः ॥	60c  
एतन्महत्कर्म करोति यो वै कुलेन रूपेण बलेन युक्तः ।	61a  
तस्याद्य भार्या भगिनी ममेयं कृष्णा भवित्री न मृषा ब्रवीमि ॥	61c  
तानेवमुक्त्वा द्रुपदस्य पुत्रः पश्चादिदं तां भगिनीमुवाच ।	62a  
नाम्ना च गोत्रेण च कर्मणा च सङ्कीर्तयन्भूमिपतीन्समेतान् ॥ 	62c  

इति श्रीमन्महाभारते आदिपर्वणि स्वयंवरपर्वणि द्विशततमोऽध्यायः ॥ 200 ॥

1-200-7 जज्ञिरे ज्ञातवन्तः ॥ 1-200-17 वैहायसमन्तरिक्षगतम् ॥ 1-200-24 शिंशुमारो जलजन्तुस्तदाकारस्तारासमूहात्मको विष्णुस्तस्य शिरःप्रदेशे ऐशान्यां दिशि । अतएव सा अपराजितादिक् तां दिशं प्राप्य न्यविशन् ॥ 1-200-25 तामेव दिशमात्र प्रागिति ॥ द्विशततमोऽध्यायः ॥ 200 ॥
