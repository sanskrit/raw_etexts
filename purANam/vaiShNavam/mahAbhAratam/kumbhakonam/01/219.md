अध्यायः 219

विदुरात् ज्ञातपाण्डववृत्तान्तेन धृतराष्ट्रेण द्रौपद्यानयनार्थमाज्ञापनम् ॥ 1 ॥ धृतराष्ट्रसमीपे कर्णदुर्योधनयोर्भाषणम् ॥ 2 ॥
वैशम्पायन उवाच ।	0  
वृत्ते स्वयंवरे चैव राजानः सर्व एव ते ।	001a  
यथागतं विप्रजग्मुर्विदित्वा पाण्डवान्वृतान् ॥	001c  
अथ दुर्योधनो राजा विमना भ्रातृभिः सह ।	002a  
अश्वत्थाम्ना मातुलेन कर्णेन च कृपेण च ॥	002c  
विनिवृत्तो वृतं दृष्ट्वा द्रौपद्या श्वेतवाहनम् ।	003a  
तं तु दुःशासनोऽव्रीडो मन्दम्मन्दमिवाब्रवीत् ॥	003c  
यद्यसौ ब्राह्मणो न स्याद्विन्देत द्रौपदीं न सः ।	004a  
न हि तं तत्त्वतो राजन्वेद कश्चिद्धनञ्जयम् ॥	004c  
दैवं च परमं मन्ये पौरुषं चाप्यनर्थकम् ।	005a  
धिगस्तु पौरुषं मन्त्रं यद्धरन्तीह पाण्डवाः ॥	005c  
\'बध्वा चक्षूंषि नः पार्था राज्ञां च द्रुपदात्मजाम् ।	006a  
उद्वाह्य राज्ञां तैर्न्यस्तो वामः पादः पृथासुतैः ॥	006c  
विमुक्ताः कथमेतेन जतुवेश्मविर्भुजः ।	007a  
अस्माकं पौरुषं सत्वं बुद्धिश्चापि गता ततः ॥	007c  
वयं हता मातुलाद्य विश्वस्य च पुरोचनम् ।	008a  
अदग्ध्वा पाण्डवानेतान्स्वयं दग्धो हुताशने ॥	008c  
मत्तो मातुल मन्येऽहं पाण्डवा बुद्धिमत्तराः ।	009a  
तेषां नास्ति भयं मृत्योर्मुक्तानां जतुवेश्मनः ॥	009c  
वैशम्पावयन उवाच ।	010a  
एवं सम्भाषमाणास्ते निन्दन्तश्च पुरोचनम् ।	010c  
पञ्चपुत्रां किरातीं च विदुरं च महामतिम् ॥\'	011a  
विविशुर्हास्तिनपुरं दीना विगतचेतसः ॥	011c  
त्रस्ता विगतसङ्कल्पा दृष्ट्वा पार्थान्महौजसः ।	012a  
मुक्तान्हव्यभुजश्चैव संयुक्तान्द्रुपदेन च ॥	012c  
धृष्टद्युम्नं तु सञ्चिन्त्य तथैव च शिखण्डिनम् ।	013a  
द्रुपदस्यात्मजांश्चान्यान्सर्वयुद्धविशारदान् ॥	013c  
विदुरस्त्वथ ताञ्श्रुत्वा द्रौपद्या पाण्डवान्वृतान् ।	014a  
व्रीडितान्धार्तराष्ट्रांश्च भग्नदर्पानुपागतान् ॥	014c  
ततः प्रीतमनाः क्षत्ता धृतराष्ट्रं विशाम्पते ।	015a  
उवाच दिष्ट्या कुरवो वर्धन्त इति विस्मितः ॥	015c  
वैचित्रवीर्यस्तु नृपो निशम्य विदुरस्य तत् ।	016a  
अब्रवीत्परमप्रीतो दिष्ट्या दिष्ट्येति भारत ॥	016c  
मन्यते स वृतं पुत्रं ज्येष्ठं द्रुपदकन्यया ।	017a  
दुर्योधनमविज्ञानात्प्रज्ञाचक्षुर्नरेश्वरः ॥	017c  
अथ त्वाज्ञापयामास द्रौपद्या भूषणं बहु ।	018a  
आनीयतां वै कृष्णेति पुत्रं दुर्योधनं तदा ॥	018c  
\'अथ स्म पश्चाद्विदुर आचख्यावम्बिकात्मजम् ।	019a  
कौरव्या इति सामान्यान्न मन्येथास्तवात्मजान् ॥	019c  
वर्धन्त इति मद्वाक्याद्वर्धिताः पाण्डुनन्दनाः ।	020a  
कृष्णया संवृताः पार्था विमुक्ता राजसङ्गरात् ॥	020c  
दिष्ट्या कुशलिनो राजन्पूजिता द्रुपदेन च ॥	021ac  
वैशम्पायन उवाच ।	023  
एतच्छ्रुत्वा तु वचनं विदुरस्य नराधिपः ।	022a  
आकारच्छादनार्थाय दिष्ट्यादिष्ट्येति चाब्रवीत् ॥	022c  
धृतराष्ट्र उवाच ।	023  
एवं विदुर भद्रं ते यदि जीवन्ति पाण्डवाः ।	023a  
न ममौ मे तनौ प्रीतिस्त्वद्वाक्यामृतसम्भवा ॥	023c  
साध्वाचारतया तेषां सम्बन्धो द्रुपदेन च ।	024a  
बभूव परमश्लाघ्यो दिष्ट्यादिष्ट्येति चाब्रवीत् ॥	024c  
अन्ववाये वसोर्जातः प्रवरे मात्स्यके कुले ।	025a  
वृत्तविद्यातपोवृद्धः पार्थिवानां च सम्मतः ॥	025c  
पुत्राश्चास्य तथा पौत्राः सर्वे सुचरितव्रताः ।	026a  
तेषां सम्बन्धिनश्चान्ये बहवः सुमहाबलाः ॥	026c  
यथैव पाण्डोः पुत्रास्ते ततोऽप्यभ्यधिका मम ।	027a  
सेयमभ्यधिकान्येभ्यो वृत्तिर्विदुर मे मता ॥	027c  
या प्रीतिः पाण्डुपुत्रेषु न साऽन्यत्र ममाभिभो ।	028a  
नित्योऽयं चिन्तितः क्षत्तः सत्यं सत्येन शपे ॥	028c  
यत्ते कुशलिनो वीराः पाण्डुपुत्रा महारथाः ।	029a  
मित्रवन्तोऽभवन्पुत्रा दुर्योधनमुखास्तथा ॥	029c  
मया श्रुतं यदा वह्नेर्दग्धाः पाण्डुसुता इति ।	030a  
तदाऽदह्यं दिवारात्रं न भोक्ष्ये न स्वपामि च ॥	030c  
असहायाश्चं मे पुत्रा लूनपक्षा इव द्विजाः ।	031a  
तत्त्वतः शृणु मे क्षत्तः सुसहायाः सुता मम ।	031c  
अद्य वै स्थिरसाम्राज्यमाचन्द्रार्कं ममाभवत् ॥\'	032a  
को हि द्रुपदमासाद्य मित्रं क्षत्तः सबान्धवम् ।	032c  
न बुभूषेद्भवेनार्थी गतश्रीरपि पार्थिवः ॥	032e  
वैशम्पायन उवाच ।	033  
तं तथा भाषमाणं तु विदुरः प्रत्यभाषत ।	033a  
नित्यं भवतु ते बुद्धिरेषा राजञ्छतं समाः ।	033c  
इत्युक्त्वा प्रययौ राजन्विदुरः स्वं निवेशनम् ॥	033e  
ततो दुर्योधनश्चापि राधेयश्च विशाम्पते ।	034a  
धृतराष्ट्रमुपागम्य वचोऽब्रूतामिदं तदा ॥	034c  
सन्निधौ विदुरस्य त्वां दोषं वक्तुं न शक्नुवः ।	035a  
विविक्तमिति वक्ष्यावः किं तवेदं चिकीर्षितम् ॥	035c  
सपत्नवृद्धिं यत्तात मन्यसे वृद्धिमात्मनः ।	036a  
अभिष्टौषि च यत्क्षत्तुः समीपे द्विपदांवर ॥	036c  
अन्यस्मिन्नृप कर्तव्ये त्वमन्यत्कुरुषेऽनघ ।	037a  
तेषां बलविघातो हि कर्तव्यस्तात नित्यशः ॥	037c  
ते वयं प्राप्तकालस्य चिकीर्षां मन्त्रयामहे ।	038a  
यथा नो न ग्रसेयुस्ते सपुत्रबलबान्धवान् ॥ ॥	038c  

इति श्रीमन्महाभारते आदिपर्वमि विदुरागमनराज्यलाभपर्वणि एकोनविंशत्यधिकद्विशततमोऽध्यायः ॥ 219 ॥
	
1-219-32 गतश्रीर्नष्टश्रीः को भवेन ऐश्वर्येणार्थी न बुभूषेद्भवितुमिच्छेदपि तु सर्वोपीच्छेत् ॥ एकोनविंशत्यधिकद्विशततमोऽध्यायः ॥ 219 ॥
