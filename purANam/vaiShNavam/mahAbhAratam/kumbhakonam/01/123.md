अध्यायः 123

सभार्यस्य पाण्डोर्मृगयार्थं वनगमनम् ॥ 1 ॥ तत्र मृगरूपस्य मृग्या मैथुनं चरतः किन्दमस्य मुनेर्हननम् ॥ 2 ॥ मैथुनकाले त्वं मरिष्यसीति किन्दमेन पाण्डुं प्रति शापः ॥ 3 ॥
वैशम्पायन उवाच ।	001  
धृतराष्ट्राभ्यनुज्ञातः स्वबाहुविजितं धनम् ।	001a  
भीष्माय सत्यवत्यै च मात्रे चोपजहार सः ॥	001c  
विदुराय च वै पाण्डुः प्रेषयामास तद्धनम् ।	002a  
सुहृदश्चापि धर्मात्मा धनेन समतर्पयत् ॥	002c  
ततः सत्यवतीं भीष्मं कौसल्यां च यशस्विनीम् ।	003a  
शुभैः पाण्डुर्जितैरर्थैस्तोषयामास भारत ॥	003c  
ननन्द माता कौसल्या तमप्रतिमतेजसम् ।	004a  
जयन्तमिव पौलोमी परिष्वज्य नर्षभम् ॥	004c  
तस्य वीरस्य विक्रान्तैः सहस्रशतदक्षिणैः ।	005a  
अश्वमेधशतैरीजे धृतराष्ट्रो महामखैः ॥	005c  
सम्प्रयुक्तस्तु कुन्त्या च माद्र्या च भरतर्षभ ।	006a  
जिततन्द्रिस्तदा पाण्डुर्बभूव वनगोचरः ॥	006c  
हित्वा प्रासादनिलयं शुभानि शयनानि च ।	007a  
अरण्यनित्यः सततं बभूव मृगयापरः ॥	007c  
स चरन्दक्षिणं पार्श्वं रम्यं हिमवतो गिरः ।	008a  
उवास गिरिपृष्ठेषु महाशालवनेषु च ॥	008c  
रराज कुन्त्या माद्र्या च पाण्डुः सह वने चरन् ।	009a  
करेण्वोरिव मध्यस्थः श्रीमान्पौरन्दरो गजः ॥	009c  
भारतं सह भार्याभ्यां खङ्गबाणधनुर्धरम् ।	010a  
विचित्रकवचं वीरं परमास्त्रविदं नृपम् ।	010c  
देवोऽयमित्यमन्यन्त चरन्तं वनवासिनः ॥	010e  
तस्य कामांश्च भोगांश्च नरा नित्यमतन्द्रिताः ।	011a  
उपजह्रुर्वनान्तेषु धृतराष्ट्रेण चोदिताः ॥	011c  
तदासाद्य महारण्यं मृगव्यालनिषेवितम् ।	012a  
तत्र मैथुनकालस्थं ददर्श मृगयूथपम् ॥	012c  
ततस्तं च मृगीं चैव रुक्मपुङ्खैः सुपत्रिभिः ।	013a  
निर्बिभेद शरैस्तीक्ष्णैः पाण्डुः पञ्चभिराशुगैः ॥	013c  
स च राजन्महातेजा ऋषिपुत्रस्तपोधनः ।	014a  
भार्यया सह तेजस्वी मृगरूपेण सङ्गतः ॥	014c  
स संयुक्तस्तया मृग्या मानुषीं वाचमीरयन् ।	015a  
क्षणेन पतितो भूमौ विललापातुरो मृगः ॥	015c  
मृग उवाच ।	016  
काममन्युवशं प्राप्ता बुद्ध्यन्तरगता अपि ।	016a  
वर्जयन्ति नृशंसानि पापेष्वपि रता नराः ॥	016c  
न विधिं ग्रसते प्रज्ञा प्रज्ञां तु ग्रसते विधिः ।	017a  
विधिपर्यागतानर्थान्प्रज्ञावान्प्रतिपद्यते ॥	017c  
शश्वद्धर्मात्मनां मुख्ये कुले जातस्य भारत ।	018a  
कामलोभाभिभूतस्य कथं ते चलिता मतिः ॥	018c  
पाण्डुरुवाच ।	019  
शत्रूणां या वधे वृत्तिः सा मृगाणां वधे स्मृता ।	019a  
राज्ञां मृग न मां मोहात्त्वं गर्हयितुमर्हसि ॥	019c  
अच्छद्मनाऽमायया च मृगाणां वध इष्यते ।	020a  
स एव धर्मो राज्ञां तु तद्धि त्वं किं नु गर्हसे ॥	020c  
अगस्त्यः सत्रमासीनश्चकार मृगयामृषिः ।	021a  
आरण्यान्सर्वदैवत्यान्मृगान्प्रोक्ष्य महावने ॥	021c  
प्रमाणदृष्टधर्मेण कथमस्मान्विगर्हसे ।	022a  
अगस्त्यस्याभिचारेण युष्माकं विहितो वधः ॥	022c  
न रिपून्वै समुद्दिश्य विमुञ्चन्ति नराः शरान् ।	023a  
रन्ध्र एषां विशेषेण वधकालः प्रशस्यते ॥	023c  
प्रमत्तमप्रमत्तं वा विवृतं घ्नन्ति चौजसा ।	024a  
उपायैर्विविधैस्तीक्ष्णैः कस्मान्मृग विगर्हसे ॥	024c  
मृग उवाच ।	025  
नाहं घ्नन्तं मृगन्राजन्विगर्हे चात्मकारणात् ।	025a  
मैथुनं तु प्रतीक्ष्यं मे त्वयेहाद्यानृशंस्यतः ॥	025c  
सर्वभूतहिते काले सर्वभूतेप्सिते तथा ।	026a  
को हि विद्वान्मृगं हन्याच्चरन्तं मैथुनं वने ॥	026c  
अस्यां मृग्यां च राजेन्द्र हर्षान्मैथुनमाचरम् ।	027a  
पुरुषार्थफलं कर्तुं तत्त्वया विफलीकृतम् ॥	027c  
पौरवाणां महाराज तेषामक्लिष्टकर्मणाम् ।	028a  
वंशे जातस्य कौरव्य नानुरूपमिदं तव ॥	028c  
नृशंसं कर्म सुमहत्सर्वलोकविगर्हितम् ।	029a  
अस्वर्ग्यमयशस्यं चाप्यधर्मिष्ठं च भारत ॥	029c  
स्त्रीभोगानां विशेषज्ञः शास्त्रधर्मार्थतत्त्ववित् ।	030a  
नार्हस्त्वं सुरसङ्काश कर्तुमस्वर्ग्यमीदृशम् ॥	030c  
त्वया नृशंसकर्तारः पापाचाराश्च मानवाः ।	031a  
निग्राह्याः पार्थिवश्रेष्ठ त्रिवर्गपरिवर्जिताः ॥	031c  
किं कृतं ते नरश्रेष्ठ मामिहानागसं घ्नतः ।	032a  
मुनिं मूलफलाहारं मृगवेषधरं नृप ॥	032c  
वसमानमरण्येषु नित्यं शमपरायणम् ।	033a  
त्वयाऽहं हिंसितो यस्मात्तस्मात्त्वामप्यनागसः ॥	033c  
द्वयोर्नृशंसकर्तारमवशं काममोहितम् ।	034a  
जीवितान्तकरो भावो मैथुने समुपैष्यति ॥	034c  
अहं हि किन्दमो नाम तपसा भावितो मुनिः ।	035a  
व्यपत्रपन्मनुष्याणां मृग्यां मैथुनमाचरम् ॥	035c  
मृगो भत्वा मृगैः सार्धं चरामि गहने वने ।	036a  
न तु ते ब्रह्महत्येयं भविष्यत्यविजानतः ॥	036c  
मृगरूपधरं हत्वा मामेवं काममोहितम् ।	037a  
अस्य तु त्वं फलं मूढ प्राप्स्यसीदृशमेव हि ॥	037c  
प्रियया सह संवासं प्राप्य कामविमोहितः ।	038a  
त्वमप्यस्यामवस्थायां प्रेतलोकं गमिष्यसि ॥	038c  
अन्तकाले हि संवासं यया गन्तासि कान्तया ।	039a  
प्रेतराजपुरं प्राप्तं सर्वभूतदुरत्ययम् ।	039c  
भक्त्या मतिमतां श्रेष्ठ सैव त्वाऽनुगमिष्यति ॥	039a  
वर्तमानः सुखे दुःखं यथाऽहं प्रापितस्त्वया ।	040c  
तथा त्वां च सुखं प्राप्तं दुःखमभ्यागमिष्यति ॥	040a  
वैशम्पायन उवाच ।	041  
एवमुक्त्वा सुदुःखार्तो जीवितात्स व्यमुच्यत ।	041a  
मृगः पाण्डुश्च दुःखार्तः क्षणेन समपद्यत ॥ ॥	041c  

इति श्रीमन्महाभारते आदिपर्वणि सम्भवपर्वणि त्रयोविंशत्यधिकशततमोऽध्यायः ॥ 123 ॥

1-123-23 रन्ध्रे विशस्त्रत्वव्यसनाक्रान्तत्वादिसमये शरान्न विमुञ्चन्तीति सम्बन्धः । किन्त्वेषां शत्रूणां वधकालः सर्वलोकप्रसिद्धः सङ्ग्राम आभिमुख्यादिमान्स एव प्रशश्यतेऽन्यो निन्द्यत इत्यर्थः ॥ 1-123-24 प्रमत्तमसावधानम् ॥ 1-123-32 ते त्वया ॥ 1-123-34 द्वयोः स्त्रीपुंसयोर्नृशंसं निन्द्यं मैथुनासक्तयोर्वधस्तस्य कर्तारम् ॥ 1-123-39 प्राप्तं त्वा त्वाम् ॥ त्रयोविंशत्यधिकशततमोऽध्यायः ॥ 123 ॥
