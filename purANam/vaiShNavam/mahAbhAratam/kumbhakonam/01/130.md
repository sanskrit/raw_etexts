अध्यायः 130

दुःशलाजननप्रकारकथनम् ॥ 1 ॥
जनमेजय उवाच ।	001  
धृतराष्ट्रस्य पुत्राणामादितः कथितं त्वया ।	001a  
ऋषेः प्रसादात्तु शतं न च कन्या प्रकीर्तिता ॥	001c  
वैश्यापुत्रो युयुत्सुश्च कन्या चैका शताधिका ।	002a  
गान्धारराजदुहिता शतपुत्रेति चानघ ॥	002c  
उक्ता महर्षिणा तेन व्यासेनामिततेजसा ।	003a  
कथं त्विदानीं भगवन्कन्यां त्वं तु ब्रवीषि मे ॥	003c  
यदि भागशतं पेशी कृता तेन महर्षिणा ।	004a  
न प्रजास्यति चेद्भूयः सौबलेयी कथञ्चन ॥	004c  
कथं तु सम्भवस्तस्या दुःशलाया वदस्व मे ।	005a  
यथावदिह विप्रर्षे परं मेऽत्र कुतूहलम् ॥	005c  
वैशम्पायन उवाच ।	006  
साध्वयं प्रश्न उद्दिष्टः पाण्डवेय ब्रवीमि ते ।	006a  
तां मांसपेशीं भगवान्स्वयमेव महातपाः ॥	006c  
शीताभिरद्भिरासिच्य भागं भागमकल्पयत् ।	007a  
यो यथा कल्पितो भागस्तन्तं धात्र्या तथा नृप ॥	007c  
घृतपूर्णेषु कुण्डेषु एकैकं प्राक्षिपत्तदा ।	008a  
एतस्मिन्नन्तरे साध्वी गान्धारी सुदृढव्रता ॥	008c  
दुहितुः स्नेहसंयोगमनुध्याय वराङ्गना ।	009a  
\'नाब्रवीत्तमृषिं किञ्चिद्गौरवाच्च यशस्विनी ।\'	009c  
मनसा चिन्तयद्देवी एतत्पुत्रशतं मम ॥	009e  
भविष्यति न सन्देहो न ब्रवीत्यन्यथा मुनिः ।	010a  
ममेयं परमा तुष्टिर्दुहिता मे भवेद्यदि ॥	010c  
एका शताधिका बाला भविष्यति कनीयसी ।	011a  
ततो दौहित्रजाल्लोकादबाह्योऽसौ पतिर्मम ॥	011c  
अधिका किल नारीणां प्रीतिर्जामातृजा भवेत् ।	012a  
यदि नाम ममापि स्याद्दुहितैका शताधिका ॥	012c  
कृतकृत्या भवेयं वै पुत्रदौहित्रसंवृता ।	013a  
यदि सत्यं तपस्तप्तं दत्तं वाऽप्यथवा हुतम् ॥	013c  
गुरवस्तोषिता वापि तथाऽस्तु दुहिता मम ।	014a  
एतस्मिन्नेव काले तु कृष्णद्वैपायनः स्वयम् ॥	014c  
व्यभजत्स तदा पेशीं भगवानृषिसत्तमः ।	015a  
\'गण्यमानेषु कुण्डेषु शते पूर्णे महात्मना ॥	015c  
अभवच्चापरं खण्डं वामहस्ते तदा किल ।\'	016a  
गणयित्वा शतं पूर्णमंशानामाह सौबलीम् ॥	016c  
व्यास उवाच ।	017  
पूर्णं पुत्रशतं त्वेतन्न मिथ्या वागुदाहृता ।	017a  
दैवयोगाच्च भागैकः परिशिष्टः शतात्परः ॥	017c  
एषा ते सुभगा कन्या भविष्यति यतेप्सिता ।	018a  
वैशम्पायन उवाच ।	018  
ततोऽन्यं घृतकुम्भं च समानाय्य महातपाः ॥	018c  
तं चापि प्राक्षिपत्तत्र कन्याभागं तपोधनः ।	019a  
\'सम्भूता चैव कालेन सर्वेषां च यवीयसी ॥	019c  
ऐतत्ते कथितं राजन्दुःशलाजन्म भारत ।	020a  
ब्रूहि राजेन्द्र किं भूयो वर्तयिष्यामि तेऽनघ ॥ ॥	020c  

इति श्रीमन्महाभारते आदिपर्वणि सम्भवपर्वणि त्रिंशदधिकशततमोऽध्यायः ॥ 130 ॥

1-130-4 न प्रजास्यति प्रजामात्मनो नेच्छति ॥ त्रिंशदधिकशततमोऽध्यायः ॥ 130 ॥
