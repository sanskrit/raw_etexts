अध्यायः 198

सौदासभार्यायां वसिष्ठेन पुत्रोत्पादनकारणं पृष्टवन्तमर्जुनम्प्रति पुनः कल्माषपादकथाकथनम् ॥ 1 ॥ मैथुनधर्मस्थं ब्राह्मणं भक्षितवतः सौदासस्य ब्राह्मण्या शापः ॥ 2 ॥
\'गन्धर्व उवाच 	001  
पुनश्चैव महातेजा विश्वामित्रजिघांसया ।	001a  
अग्निं सम्भृतवान्घोरं शाक्तेयः सुमहातपाः ॥	001c  
वासिष्ठसम्भृतश्चाग्निर्विश्वामित्रहितैषिणा ।	002a  
तेजसा वह्नितुल्येन ग्रस्तः स्कन्देन धीमता ॥\'	002c  
अर्जुन उवाच 	003  
राज्ञा कल्माषपादेन गुरौ ब्रह्मविदां वरे ।	003a  
कारणं किं पुरस्कृत्य भार्या वै सन्नियोजिता ॥	003c  
जानता वै परं धर्मं वसिष्ठेन महात्मना ।	004a  
अगम्यागमनं कस्मात्कृतं तेन महर्षिणा ॥	004c  
अधर्मिष्ठं वसिष्ठेन कृतं चापि पुरा सखे ।	005a  
एतन्मे संशयं सर्वं छेत्तुमर्हसि पृच्छतः ॥	005c  
गन्धर्व उवाच 	006  
धनञ्जय निबोधेयं यन्मां त्वं परिपृच्छसि ।	006a  
वसिष्ठं प्रति दुर्धर्ष तथा मित्रसहं नृपम् ॥	006c  
कथितं ते मया सर्वं यथा शप्तः स पार्थिवः ।	007a  
शक्तिना भरतश्रेष्ठ वासिष्ठेन महात्मना ॥	007c  
स तु शापवशं प्राप्तः क्रोधपर्याकुलेक्षणः ।	008a  
निर्जगाम पुराद्राजा सहदारः परन्तपः ॥	008c  
अरण्यं निर्जनं गत्वा सदारः परिचक्रमे ।	009a  
नानामृगगणाकीर्णं नानासत्वसमाकुलम् ॥	009c  
नानागुल्मलताच्छन्नं नानाद्रुमसमावृतम् ।	010a  
अरण्यं घोरसन्नादं शापग्रस्तः परिभ्रमन् ॥	010c  
स कदाचित्क्षुधाविष्टो मृगयन्भक्ष्यमात्मनः ।	011a  
ददर्श सुपरिक्लिष्टः कस्मिंश्चिन्निर्जने वने ॥	011c  
ब्राह्मणं ब्राह्मणीं चैव मिथुनायोपसङ्गतौ ।	012a  
तौ तं वीक्ष्य सुवित्रस्तावकृतार्थौ प्रधावितौ ॥	012c  
तयोः प्रद्रवतोर्विप्रं जग्राह नृपतिर्बलात् ।	013a  
दृष्ट्वा गृहीतं भर्तारमथ ब्राह्मण्यभाषत ॥	013c  
शृणु राजन्मम वचो यत्त्वां वक्ष्यामि सुव्रत ।	014a  
आदित्यवंशप्रभवस्त्वं हि लोके परिश्रुतः ॥	014c  
अप्रमत्तः स्थितो धर्मे गुरुशुश्रूषणे रतः ।	015a  
शापोपहत दुर्धर्ष न पापं कर्तुमर्हसि ॥	015c  
ऋतुकाले तु सम्प्राप्ते भर्तृव्यसनकर्शिता ।	016a  
अकृतार्था ह्यहं भर्त्रा प्रसवार्थं समागता ॥	016c  
प्रसीद नृपतिश्रेष्ठ भर्ताऽयं मे विसृज्यताम् ।	017a  
एवं विक्रोशमानायास्तस्यास्तु न नृशंसवत् ॥	017c  
भर्तारं भक्षयामास व्याघ्रो मृगमिवेप्सितम् ।	018a  
तस्याः क्रोधाभिभूताया यान्यश्रूण्यपतन्भुवि ॥	018c  
सोऽग्निः समभवद्दीप्तस्तं च देशं व्यदीपयत् ।	019a  
ततः सा शोकसन्तप्ता भर्तृव्यसनकर्शिता ॥	019c  
कल्माषपादं राजर्षिमशपद्ब्राह्मणी रुषा ।	020a  
यस्मान्ममाकृतार्थायास्त्वया क्षुद्र नृशंसवत् ॥	020c  
प्रेक्षन्त्या भक्षितो मेऽद्य प्रियो भर्ता महायशाः ।	021a  
तस्मात्त्वमपि दुर्बुद्धे मच्छापपरिविक्षतः ॥	021c  
पत्नीमृतावनुप्राप्य सद्यस्त्यक्ष्यसि जीवितम् ।	022a  
\'तेन प्रसाद्यमाना सा प्रसादमकरोत्तदा ।\'	022c  
यस्य चर्षेर्वसिष्ठस्य त्वया पुत्रा विनाशिताः ॥	022e  
तेन सङ्गम्य ते भार्या तनयं जनयिष्यति ।	023a  
सते वंशकरः पुत्रो भविष्यति नृपाधम ॥	023c  
एवं शप्त्वा तु राजानं सा तमाङ्गिरसी शुभा ।	024a  
तस्यैव सन्निधौ दीप्तं प्रविवेश हुताशनम् ॥	024c  
वसिष्ठश्च महाभागः सर्वमेतदवैक्षत ।	025a  
ज्ञानयोगेन महता तपसा च परन्तप ॥	025c  
मुक्तशापश्च राजर्षिः कालेन महता ततः ।	026a  
ऋतुकालेऽभिपतितो मदयन्त्या निवारितः ॥	026c  
न हि सस्मार स नृपस्तं शापं काममोहितः ।	027a  
देव्याः सोऽथ वचः श्रुत्वा सम्भ्रान्तो नृपसत्तमः ॥	027c  
तं शापमनुसंस्मृत्य पर्यतप्यद्भृशं तदा ।	028a  
एतस्मात्कारणाद्राजा वसिष्ठं सन्ययोजयत् ।	028c  
स्वदारेषु नरश्रेष्ठ शापदोषसमन्वितः ॥ 	028e  

इति श्रीमन्महाभारते आदिपर्वणि चैत्ररथपर्वणि अष्टनवत्यधिकशततमोऽध्यायः ॥ 198 ॥
