अध्यायः 205

अर्जुनेन कर्णपराजयः ॥ 1 ॥ भीमेन कर्णपराजयः ॥ 2 ॥ युधिष्ठिरादिभिर्दुर्योधनादिपराजयः ॥ 3 ॥ पुनर्युद्धाय कृतनिश्चयानां राज्ञां श्रीकृष्णवाक्येन युद्धोद्योगाद्विरम्य स्वस्वालयगमनम् ॥ 4 ॥ द्रौपद्या सह भीमार्जुनयोः कुलालगृहप्रवेशः ॥ 5 ॥

वैशम्पायन उवाच ।	001  

अजिनानि विधुन्वन्तः करकाश्च द्विजर्षभाः ।	001a  
ऊचुस्ते भीर्न कर्तव्या वयं योत्स्यामहे परान् ॥	001c  
तानेवं वदतो विप्रानर्जुनः प्रहसन्निव ।	002a  
उवाच प्रेक्षका भूत्वा यूयं तिष्ठत पार्श्वतः ॥	002c  
अहमेनानजिह्माग्रैः शतशो विकिरञ्छरैः ।	003a  
वारयिष्यामि सङ्क्रुद्धान्मन्त्रैराशीविषानिव ॥	003c  
इति तद्धनुरानम्य शुल्कावाप्तं महाबलः ।	004a  
भ्रात्रा भीमेन सहितस्तस्थौ गिरिरिवाचलः ॥	004c  
ततः कर्णमुखान्दृष्ट्वा क्षत्रियान्युद्धदुर्मदान् ।	005a  
सम्पेततुरभीतौ तौ गजौ प्रतिगजानिव ॥	005c  
ऊचुश्च वाचः परुषास्ते राजानो युयुत्सवः ।	006a  
आहवे हि द्विजस्यापि वधो दृष्टो युयुत्सतः ॥	006c  
इत्येवमुक्त्वा राजानः सहसा दुद्रुवुर्द्विजान् ।	007a  
ततः कर्णो महातेजा जिष्णुं प्रति ययौ रणे ॥	007c  
युद्धार्थी वासिताहेतोर्गजः प्रतिगजं यथा ।	008a  
भीमसेनं ययौ शल्यो मद्राणामीश्वरो बली ॥	008c  
दुर्योधनादयः सर्वे ब्राह्मणैः सह सङ्गताः ।	009a  
मृदुपूर्वमयत्नेन प्रत्ययुध्यंस्तदाऽऽहवे ॥	009c  
ततोऽर्जुनः प्रत्यविध्यदापतन्तं शितैः शरैः ।	010a  
कर्णं वैकर्तनं श्रीमान्विकृष्य बलवद्धनुः ॥	010c  
तेषां शराणां वेगेन शितानां तिग्मतेजसाम् ।	011a  
विमुह्यमानो राधेयो यत्नात्तमनुधावति ॥	011c  
तावुभावप्यनिर्देश्यौ लाघवाज्जयतां वरौ ।	012a  
अयुध्येतां सुसंरब्धावन्योन्यविजिगीषिणौ ॥	012c  
कृते प्रतिकृतं पश्य पश्य बाहुबलं च मे ।	013a  
इति शूरार्थवचनैरभाषेतां परस्परम् ॥	013c  
ततोऽर्जुनस्य भुजयोर्वीर्यमप्रतिमं भुवि ।	014a  
ज्ञात्वा वैकर्तनः कर्णः संरब्धः समयोधयत् ॥	014c  
अर्जुनेन प्रयुक्तांस्तान्बाणान्वेगवतस्तदा ।	015a  
प्रतिहत्य ननादोच्चैः सैन्यानि तदपूजयन् ॥	015c  
कर्ण उवाच ।	016  
तुष्यामि ते विप्रमुख्य भुजवीयर्स्य संयुगे ।	016a  
अविषादस्य चैवास्य शस्त्रास्त्रविजयस्य च ॥	016c  
किं त्वं साक्षाद्धनुर्वेदो रामो वा विप्रसत्तम ।	017a  
अथ साक्षाद्धरिहयः साक्षाद्वा विष्णुरच्युतः ॥	017c  
आत्मप्रच्छादनार्थं वै बाहुवीर्यमुपाश्रितः ।	018a  
विप्ररूपं विधायेदं मन्ये मां प्रतियुध्यसे ॥	018c  
न हि मामाहवे क्रुद्धमन्यः साक्षाच्छचीपतेः ।	019a  
पुमान्योधयितुं शक्तः पाण्डवाद्वा किरीटिनः ॥	019c  
\'दग्धा जतुगृहे सर्वे पाण्डवाः सार्जुनास्तदा ।	020a  
विनार्जुनं वा समरे मां निहन्तुमशक्नुवन् ॥\'	020c  
तमेवंवादिनं तत्र फाल्गुनः प्रत्यभाषत ।	021a  
नास्मि कर्ण धनुर्वेदो नास्मि रामः प्रतापवान् ॥	021c  
ब्राह्मणोऽस्मि युधां श्रेष्ठः सर्वशस्त्रभृतां वरः ।	022a  
ब्राह्मे पौरन्दरे चास्त्रे निष्ठितोगुरुशासनात् ॥	022c  
स्थितोऽस्म्यद्य रणे जेतुं त्वां वै वीर स्थिरो भव ।	023a  
\'निर्जितोऽस्मीति वा ब्रूहि ततो व्रज यथासुखम् ॥	023c  
वैशम्पायन उवाच ।	024  
एवमुक्त्वाऽथ कर्णस्य धनुश्चिच्छेद पाण्डवः ।	024a  
ततोऽन्यद्धनुरादाय संयोद्धुं सन्दधे शरम् ॥	024c  
दृष्ट्वा तच्चापि कौन्तेयश्छित्वा तद्धनुराशुगैः ।	025a  
तथा वैकर्तनं कर्णं बिभेद समरेऽर्जुनः ॥	025c  
ततः कर्णस्तु राधेयः छिन्नछन्वा महाबलः ।	026a  
शरैरतीव विद्धाङ्गः पलायनमथाकरोत् ॥	026c  
पुनरायान्मुहूर्तेन गृहीत्वा सशरं धनुः ।	027a  
ववर्ष शरवर्षाणि पार्थं वैकर्तनस्तथा ॥	027c  
तानि वै शरजालानि कौन्तेयोऽभ्यहनच्छरैः ।	028a  
ज्ञात्वा सर्वाञ्शरान्घोरान्कर्णोऽधावद्द्रुतं बहिः ॥\'	028c  
ब्राह्मं तेजस्तदाऽजय्यं मन्यमानो महारथः ।	029a  
अपरस्मिन्वनोद्देशे वीरौ शल्यवृकोदरौ ॥	029c  
बलिनौ युद्धसम्पन्नौ विद्यया च बलेन च ।	030a  
अन्योन्यमाह्वयन्तौ तु मत्ताविव महागजौ ॥	030c  
मुष्टिभिर्जानुभिश्चैव निघ्नन्तावितरेतरम् ।	031a  
प्रकर्षणाकर्षणयोरभ्याकर्षविकर्षणैः ॥	031c  
आचकर्षतुरन्योन्यं मुष्टिभिश्चापि जघ्नतुः ।	032a  
ततश्चटचटाशब्दः सुघोरो ह्यभवत्तयोः ॥	032c  
पाषाणसम्पातनिभैः प्रहारैरभिजघ्नतुः ।	033a  
मुहूर्तं तौ तदाऽन्योन्यं समरे पर्यकर्षताम् ॥	033c  
ततो भीमः समुत्क्षिप्य बाहुभ्यां शल्यमाहवे ।	034a  
अपातयत्कुरुश्रेष्ठो ब्राह्मणा जहसुस्तदा ॥	034c  
तत्राश्चर्यं भीमसेनश्चकार पुरुषर्षभः ।	035a  
यच्छल्यं पातितं भूमौ नावधीद्बलिनं बली ॥	035c  
पातिते भीमसेनेन शल्ये कर्णे च शङ्किते ।	036a  
\'विस्मयः परमो जज्ञे सर्वेषां पश्यतां नृणाम् ॥	036c  
ततो राजसमूहस्य पश्यतो वृक्षमारुजत् ।	037a  
ततस्तु भीमं सञ्ज्ञाभिर्वारयामास धर्मराट् ॥	037c  
आकारज्ञस्तथा भ्रातुः पाण्डवोऽपि न्यवर्तत ।	038a  
धर्मराजश्च कौरव्य दुर्योधनममर्षणम् ॥	038c  
अयोधयत्सभामध्ये पश्यतां वै महीक्षिताम् ।	039a  
ततो दुर्योधनस्तं तु ह्यवज्ञाय युधिष्ठिरम् ॥	039c  
नायोधयत्तदा तेन बलवान्वै सुयोधनः ।	040a  
एतस्मिन्नन्तरेऽविध्यद्बाणेनानतपर्वणा ॥	040c  
दुर्योधनममित्रघ्नं धर्मराजो युधिष्ठिरः ।	041a  
ततो दुर्योधनः क्रुद्धो दण्डाहत इवोरगः ॥	041c  
प्रत्ययुध्यत राजानं यत्नं परममास्थितः ।	042a  
छित्त्वा राजा धनुः सज्यं धार्तराष्ट्रस्य संयुगे ॥	042c  
अभ्यवर्षच्छरौघैस्तं स हित्वा प्राद्रवद्रणम् ।	043a  
दुःशासनस्तु सङ्क्रुद्धः सहदेवेन पार्थिव ॥	043c  
युद्ध्वा च सुचिरं कालं सहदेवेन निर्जितः ।	044a  
उत्सृज्य च धनुः सङ्ख्ये जानुभ्यामवनीं गतः ।	044c  
उत्थाय सोऽभिदुद्राव सोसिं जग्राह चर्म च ॥	044e  
विकर्णचित्रसेनाभ्यां निगृहीतश्च कौरवः ।	045a  
मा युद्धमिति कौरव्य ब्राह्मणेनाबलेन वै ॥	045c  
दुःसहो नकुलश्चोभौ युद्धं कर्तुं समुद्यतै ।	046a  
तौ दृष्ट्वा कौरवा युद्धं वाक्यमूचुर्महाबलौ ॥	046c  
निवर्तन्तां भवन्तो वै कुतो विप्रेषु क्रूरता ।	047a  
दुर्बला ब्राह्मणाश्चेमे भवन्तो वै महाबलाः ॥	047c  
द्वावत्र ब्राह्मणौ क्रूरौ वाय्विन्द्रसदृशौ बले ।	048a  
ये वा के वा नमस्तेभ्यो गच्छामः स्वपुरं वयम् ॥	048c  
एवं सम्भाषमाणास्ते न्यवर्तन्ताथ कौरवाः ।	049a  
जहृषुर्ब्राह्मणास्तत्र समेतास्तत्र सङ्घशः ॥	049c  
बहुशस्ते ततस्तत्र क्षत्रिया रणमूर्धनि ।	050a  
प्रेक्षमाणास्तथाऽतिष्ठन्ब्राह्मणांश्च समन्ततः ॥	050c  
ब्राह्मणाश्च जयं प्राप्ताः कन्यामादाय निर्ययुः ।	051a  
विजिते भीमसेनेन शल्ये कर्णे च निर्जिते ॥	051c  
दुर्योधने चापयाते तथा दुःशासने रणात् ।	052a  
\'शङ्किताः सर्वराजानः परिवव्रुर्वृकोदरम् ॥	052c  
ऊचुश्च सहितास्तत्र साध्विमौ ब्राह्मणर्षभौ ।	053a  
विज्ञायेतां क्वजन्मानौ क्वनिवासौ तथैव च ॥	053c  
को हि राधासुतं कर्णं शक्तो योधयितुं रणे ।	054a  
अन्यत्र रामाद्द्रोणाद्वा पाण्डवाद्वा किरीटिनः ॥	054c  
कृष्णाद्वा देवकीपुत्रात्कृपाद्वापि शरद्वतः ।	055a  
को वा दुर्योधनं शक्तः प्रतियोधयितुं रणे ॥	055c  
तथैव मद्राधिपतिं शल्यं बलवतांवरम् ।	056a  
बलदेवादृते वीरात्पाण्डवाद्वा वृकोदरात् ॥	056c  
वीराद्दुर्योधनाद्वाऽन्यः शक्तः पातयितुं रणे ।	057a  
क्रियतामवहारोऽस्माद्युद्धाद्ब्राह्मणसंवृतात् ॥	057c  
ब्राह्मणा हि सदा रक्ष्याः सापराधाऽपिनित्यदा ।	058a  
अथैनानुपलभ्येह पुनर्योत्स्याम हृष्टवत् ॥	058c  
वैशम्पायन उवाच ।	059  
तांस्तथावादिनः सर्वान्प्रसमीक्ष्य क्षितीश्वरान् ।	059a  
अथान्यान्पुरुषांश्चापि कृत्वा तत्कर्म संयुगे ॥	059c  
तत्कर्म भीमस्य समीक्ष्य कृष्णःकुन्तीसुतौ तौ परिशङ्कमानः ।	060a  
निवारयामास महीपतींस्तान्धर्मेण लब्धेत्यनुनीय सर्वान् ॥	060c  
एवं ते विनिवृत्तास्तु युद्धाद्युद्धविशारदाः ।	061a  
यथावासं ययुः सर्वे विस्मिता राजसत्तमाः ॥	061c  
वृत्तो ब्रह्मोत्तरो रङ्गः पाञ्चाली ब्राह्मणैर्वृता ।	062a  
इति ब्रुवन्तः प्रययुर्ये तत्रासन्समागताः ॥	062c  
ब्राह्मणैस्तु प्रतिच्छन्नौ रौरवाजिनवासिभिः ।	063a  
कृच्छ्रेण जग्मतुस्तौ तु भीमसेनधनञ्जयौ ॥	063c  
विमुक्तौ जनसम्बाधाच्छत्रुभिः परिविक्षतौ ।	064a  
कृष्णयानुगतौ तत्र नृवीरौ तौ विरेजतुः ॥	064c  
पौर्णमास्यां घनैर्मुक्तौ चन्द्रसूर्याविवोदितौ ।	065a  
तेषां माता बहुविधं विनाशं पर्यचिन्तयत् ॥	065c  
अनागच्छत्सु पुत्रेषु भैक्षकाले च लिङ्घिते ।	066a  
धार्तराष्ट्रैर्हताश्च स्युर्विज्ञाय कुरुपुङ्गवाः ॥	066c  
मायान्वितैर्वा रक्षोभिः सुघोरैर्दृढवैरिभिः ।	067a  
विपरीतं मतं जातं व्यासस्यापि महात्मनः ॥	067c  
इत्येवं चिन्तयामासं सुतस्नेहावृता पृथा ।	068a  
ततः सुप्तजनप्राये दुर्दिने मेघसम्प्लुते ॥	068c  
महत्यथापराह्णे तु घनैः सूर्य इवावृतः ।	069a  
ब्राह्मणैः प्राविशत्तत्र जिष्णुर्भार्गववेश्म तत् ॥ ॥	069c  

इति श्रीमन्महाभारते आदिपर्वणि स्वयंवरपर्वणि पञ्चाधिकद्विशततमोऽध्यायः ॥ 205 ॥

1-205-12 विजिगीषिणौ विजिगीषावन्तौ ॥ 1-205-29 वनोद्देशे रङ्गदृशां निवासस्थाने ॥ 1-205-34 समुत्क्षिप्य कूष्माण्डफलवदपातयत् ॥ 1-205-57 अवहारो युद्धान्निवर्तनं ॥ 1-205-59 संयुगे तत्कर्म कृत्वा तूष्णीम्भूताविति शेषः ॥ 1-205-62 ब्रह्म ब्राह्मणजातिः उत्तरं उत्कृष्टं यस्मिन्स ब्रह्मोत्तरः ॥ 1-205-69 भार्गववेश्म कुलालगृहं ॥ पाञ्चाधिकद्विशततमोऽध्यायः ॥ 205 ॥
