अध्यायः 103

प्रतीपेन गङ्गायाः स्नुषात्वेन परिग्रहः ॥ 1 ॥ शान्तनूत्पत्तिः ॥ 2 ॥ तस्य राज्येऽभिषेकः ॥ 3 ॥ मृगयार्थं गतस्य शान्तनोर्गङ्गया संवादः ॥ 4 ॥

वैशम्पायन उवाच ।	001  
ततः प्रतीपो राजाऽऽसीत्सर्वभूतहितः सदा ।	001a  
निषसाद समा बह्वीर्गङ्गाद्वारगतो जपन् ॥	001c  
तस्य रूपगुणोपेता गङ्गा स्त्रीरूपधारिणी ।	002a  
उत्तीर्य सलिलात्तस्माल्लोभनीयतमाकृतिः ॥	002c  
अधीयानस्य राजर्षेर्दिव्यरूपा मनस्विनी ।	003a  
दक्षिणं शालसङ्काशमूरुं भेजे शुभानना ॥	003c  
प्रतीपस्तु महीपालस्तामुवाच यशस्विनीम् ।	004a  
\'वाक्यं वाक्यविदां श्रेष्ठो धर्मनिश्चयतत्त्ववित् ।\'	004c  
करोमि किं ते कल्याणि प्रियं यत्तेऽभिकाङ्क्षितम् ॥	004e  
स्त्र्युवाच ।	005  
त्वामहं कामये राजन्भजमानां भजस्व माम् ।	005a  
त्यागः कामवतीनां हि स्त्रीणां सद्भिर्विगर्हितः ॥	005c  
प्रतीप उवाच ।	006  
नाहं परस्त्रियं कामाद्गच्छेदं वरवर्णिनि ।	006a  
न चासवर्णां कल्याणि धर्म्यमेतद्धि मे व्रतम् ॥	006c  
\'यः स्वदारान्परित्यज्य पारक्यां सेवते स्त्रियम् ।	007a  
निरयान्नैव मुच्यते यावदाभूतसम्प्लवम् ॥\'	007c  
स्त्र्युवाच ।	008  
नाश्रेयस्यस्मि नागम्या न वक्तव्या च कर्हिचित् ।	008a  
भजन्तीं भज मां राजन्दिव्यां कन्यां वरस्त्रियम् ॥	008c  
प्रतीप उवाच ।	009  
त्वया निवृत्तमेतत्तु यन्मां चोदयसि प्रियम् ।	009a  
अन्यथा प्रतिपन्नं मां नाशयेद्धर्मविप्लवः ॥	009c  
प्राप्य दक्षिणमूरुं मे त्वमाश्लिष्टा वराङ्गने ।	010a  
अपत्यानां स्नुषाणां च भीरु विद्ध्येतदासनम् ॥	010c  
सव्योरुः कामिनीभोग्यस्त्वया स च विवर्जितः ।	011a  
तस्मादहं नाचरिष्ये त्वयि कामं वराङ्गने ॥	011c  
स्नुषा मे भव सुश्रोणि पुत्रार्थं त्वां वृणोम्यहम् ।	012a  
स्नुषापक्षं हि वामोरु त्वमागम्य समाश्रिता ॥	012c  
स्त्र्युवाच ।	013  
एवमप्यस्तु धर्मज्ञ संयुज्येयं सुतेन ते ।	013a  
त्वद्भक्त्या तु भजिष्यामि प्रख्यातं भारतं कुलम् ॥	013c  
पृथिव्यां पार्थिवा ये च तेषां यूयं परायणम् ।	014a  
गुणा न हि मया शक्या वक्तुं वर्षशतैरपि ॥	014c  
कुलस्य ये वः प्रथितास्तत्साधुत्वमथोत्तमम् ।	015a  
समयेनेह धर्मज्ञ आचरेयं च यद्विभो ॥	015c  
तत्सर्वमेव पुत्रस्ते न मीमांसेत कर्हिचित् ।	016a  
एवं वसन्ती पुत्रे ते वर्धयिष्याम्यहं रतिम् ॥	016c  
पुत्रैः पुण्यैः प्रियैश्चैव स्वर्गं प्राप्स्यति ते सुतः ।	017a  
वैशम्पायन उवाच ।	017  
तथेत्युक्त्वा तु सा राजंस्तत्रैवान्तरधीयत ।	017c  
\'अदृश्या राजसिंहस्य पश्यतः साऽभवत्तदा ॥\'	017e  
पुत्रजन्म प्रतीक्षन्वै स राजा तदधारयत् ।	018a  
एतस्मिन्नेव काले तु प्रतीपः क्षत्रियर्षभः ॥	018c  
तपस्तेपे सुतस्यार्थे सभार्यः कुरुनन्दन ।	019a  
\'प्रतीपस्य तु भार्यायां गर्भः श्रीमानवर्धत ॥	019c  
श्रिया परमया युक्तः शरच्छुक्ले यथा शशी ।	020a  
ततस्तु दशमे मासि प्राजायत रविप्रभम् ॥	020c  
कुमारं देवगर्भाभं प्रतीपमहिषी तदा ।\'	021a  
तयोः समभवत्पुत्रो वृद्धयोः स महाभिषक् ॥	021c  
शान्तस्य जज्ञे सन्तानस्तस्मादासीत्स शान्तनुः ।	022a  
\'तस्य जातस्य कृत्यानि प्रतीपोऽकारयत्प्रभुः ॥	022c  
जातकर्मादि विप्रेण वेदोक्तैः कर्मभिस्तदा ।	023a  
नामकर्म च विप्रास्तु चक्रुः परमसत्कृतम् ॥	023c  
शान्तनोरवनीपाल वेदोक्तैः कर्मभिस्तदा ।	024a  
ततः संवर्धितो राजा शान्तनुर्लोकधार्मिकः ॥	024c  
स तु लेभे परां निष्ठां प्राप्य धर्मभृतां वरः ।	025a  
धनुर्वेदे च वेदे च गतिं स परमा गतः ॥	025c  
यौवनं चापि सम्प्राप्तः कुमारो वदतां वरः ।\'	026a  
संस्मरंश्चाक्षयाँल्लोकान्विजातान्स्वेन कर्मणा ॥	026c  
पुण्यकर्मकृदेवासीच्छान्तनुः कुरुसत्तमः ।	027a  
प्रतीपः शान्तनुं पुत्रं यौवनस्थं ततोऽन्वशात् ॥	027c  
पुरा स्त्री मां समभ्यागाच्छान्तनो भूतये तव ।	028a  
त्वामाव्रजेद्यदि रहः सा पुत्र वरवर्णिनी ॥	028c  
कामयानाऽभिरूपाढ्या दिव्यस्त्री पुत्रकाम्यया ।	029a  
सा त्वया नानुयोक्तव्या कासि कस्यासि चाङ्गने ॥	029c  
यच्च कुर्यान्न तत्कर्म सा प्रष्टव्या त्वयाऽनघ ।	030a  
मन्नियोगाद्भजन्तीं तां भजेथा इत्युवाच तम् ॥	030c  
एवं सन्दिश्य तनयं प्रतीपः शान्तनुं तदा ।	031a  
स्वे च राज्येऽभिषिच्यैनं वनं राजा विवेश ह ॥	031c  
स राजा शान्तनुर्धीमान्देवराजसमद्युतिः ।	032a  
\'बभूव सर्वलोकस्य सत्यवागिति सम्मतः ॥	032c  
पीनस्कन्धो महाबाहुर्मत्तवारणविक्रमः ।	033a  
अन्वितः परिपूर्णार्थैः सर्वैर्नृपतिलक्षणैः ॥	033c  
अमात्यलक्षणोपेतः क्षत्रधर्मविशेषवित् ।	034a  
वशे चक्रे महीमेको विजित्य वसुधाधिपान् ॥	034c  
वेदानागमयत्कृत्स्नान्राजधर्मांश्च सर्वशः ।	035a  
ईजे च बहुभिः सत्रैः क्रतुभिर्भूरिदक्षिणैः ॥	035c  
तर्पयामास विप्रांश्च वेदाध्ययनकोविदान् ।	036a  
रत्नैरुच्चावचैर्गोभिर्ग्रामैरश्वैर्धनैरपि ॥	036c  
वयोरूपेण सम्पन्नः पौरुषेण बलेन च ।	037a  
ऐश्वर्येण प्रतापेन विक्रमेण धनेन च ॥	037c  
वर्तमानश्च सत्येन सर्वधर्मविशारदः ।	038a  
तं महीपं महीपाला राजराजमकुर्वत ॥	038c  
वीतशोकभयाबाधाः सुखस्वप्नप्रबोधनाः ।	039a  
श्रिया भरतशार्दूल समपद्यन्त भूमिपाः ॥	039c  
नियमैः सर्ववर्णानां ब्रह्मोत्तरमवर्तत ।	040a  
ब्राह्मणाभिमुखं क्षत्रं क्षत्रियाभिमुखा विशः ॥	040c  
ब्रह्मक्षत्रानुकूलांश्च शूद्राः पर्यचरन्विशः ।	041a  
एवं पशुवराहाणां तथैव मृगपक्षिणाम् ॥	041c  
शान्तनावथ राज्यस्थे नावर्तत वृथा वधः ।	042a  
असुखानामनाथानां तिर्यग्योनिषु वर्तताम् ॥	042c  
स एव राजा सर्वेषां भूतानामभवत्पिता ।	043a  
स हस्तिनाम्नि धर्मात्मा विहरन्कुरुनन्दनः ॥	043c  
तेजसा सूर्यकल्पोऽभूद्वायुना च समो बले ।	044a  
अन्तकप्रतिमः कोपे क्षमया पृथिवीसमः ॥	044c  
बभूव राजा सुमतिः प्रजानां सत्यविक्रमः ।	045a  
स वनेषु च रम्येषु शैलप्रस्रवणेषु च ॥\'	045c  
चचार मृगयाशीलः शान्तनुर्वनगोचरः ।	046a  
स मृगान्महिषांश्चैव विनिघ्नन्राजसत्तमः ॥	046c  
गङ्गामनु चचारैकः सिद्धचारणसेविताम् ।	047a  
स कदाचिन्महाराज ददर्श परमां स्त्रियम् ॥	047c  
जाज्वल्यमानां वपुषा साक्षाच्छ्रियमिवापराम् ।	048a  
सर्वानवद्यां सुदतीं दिव्याभरणभूषिताम् ॥	048c  
सूक्ष्माम्बरधरामेकां पद्मोदरसमप्रभाम् ।	049a  
\'स्नातगात्रां धौतवस्त्रां गङ्गातीररुहे वने ॥	049c  
प्रकीर्णकेशीं पाणिभ्यां संस्पृशन्तीं शिरोरुहान् ।	050a  
रूपेण वयसा कान्त्या शरीरावयवैस्तथा ॥	050c  
हावभावविलासैश्च लोचनाञ्चलविक्रियैः ।	051a  
श्रोणीभारेण मध्येन स्तनाभ्यामुरसा दृशा ॥	051c  
कवरीभरेण पादाभ्यामिङ्गितेन स्मितेन च ।	052a  
कोकिलालापसंल्लापैर्न्यक्कुर्वन्तीं त्रिलोकगाम् ॥	052c  
वाणीं च गिरिजां लक्ष्मीं योषितोन्याः सुराङ्गनाः ।	053a  
सा च शान्तनुमभ्यागादलक्ष्मीमपकर्षती ॥\'	053c  
तां दृष्ट्वा हृष्टरोमाऽभूद्विस्मितो रूपसम्पदा ।	054a  
पिबन्निव च नेत्राभ्यां नातृप्यत नराधिपः ॥	054c  
सा च दृष्ट्वैव राजानं विचरन्तं महाद्युतिम् ।	055a  
स्नेहादागतसौहार्दा नातृप्यत विलासिनी ॥	055c  
\'गङ्गा कामेन राजानं प्रेक्षमाणा विलासिनी ।	056a  
चञ्चूर्यताग्रतस्तस्य किन्नरीवाप्सरोपमा ॥	056c  
दृष्ट्वा प्रहृष्टरूपोऽभूद्दर्शनादेव शान्तनुः ।	057a  
रूपेणातीत्य तिष्ठन्तीं सर्वा राजन्ययोषितः ॥\'	057c  
तामुवाच ततो राजा सान्त्वयञ्श्लक्ष्णया गिरा ।	058a  
देवी वा दानवी वा त्वं गन्धर्वी चाथवाऽप्सराः ॥	058c  
यक्षी वा पन्नगी वाऽपि मानुषी वा सुमध्यमे ।	059a  
\'याऽसि काऽसि सुरप्रख्ये महिषी मे भवानघे ॥	059c  
त्वां गता हि मम प्राणा वसु यन्मेऽस्ति किञ्चन ।\'	060a  
याचे त्वां सुरगर्भाभे भार्या मे भव शोभने ॥ ॥	060c  

इति श्रीमन्महाभारते आदिपर्वणि सम्भवपर्वणि त्र्यधिकशततमोऽध्यायः ॥ 103 ॥

1-103-1 तत इति ॥ 1-103-8 दिव्यां दिवि भवाम् ॥ 1-103-9 निवृत्तं निरस्तम् ॥ 1-103-10 आश्लिष्टा सङ्गता ॥ 1-103-15 समयेन नियमेन ॥ 1-103-16 न मीमांसेत न विचारयेत् ॥ 1-103-22 शान्तस्योपरतस्य वंशस्य सन्तानो विस्तार इति शान्ततनुः । तकारलोपेन शान्तनुरिति नाम ॥ 1-103-26 संस्मरन्निति व्यवहितमपि ज्ञानबलेन जानातीत्यर्थः ॥ 1-103-29 नानुयोक्तव्या न प्रष्टव्या ॥ त्र्यधिकशततमोऽध्यायः ॥ 103 ॥
