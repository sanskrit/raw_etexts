अध्यायः 022
सर्पौर्मातृवचनादुच्चैःश्रवःपुच्छवेष्टनम् ॥ 1 ॥
सौतिरुवाच ।	001  
नागाश्च संविदं कृत्वा कर्तव्यमिति तद्वचः ।	001a  
निःस्नेहा वै दहेन्माता असम्प्राप्तमनोरथा ॥	001b  
प्रसन्ना मोक्षयेदस्मांस्तस्माच्छापाच्च भामिनी ।	002a  
कृष्णं पुच्छं करिष्यामस्तुरगस्य न संशयः ॥	002b  
इति निश्चित्य ते तस्य कृष्णा वाला इव स्थिताः ।	003a  
एतस्मिन्नन्तरे ते तु सपत्न्यौ पणिते तदा ॥	003b  
ततस्ते पणितं कृत्वा भगिन्यौ द्विजसत्तम ।	004a  
जग्मतुः परया प्रीत्या परं पारं महोदधेः ॥	004b  
कद्रूश्च विनता चैव दाक्षायण्यौ विहायसा ।	005a  
आलोकयन्त्यावक्षोभ्यं समुद्रं निधिमम्भसाम् ॥	005b  
वायुनाऽतीव सहसा क्षोभ्यमाणं महास्वनम् ।	006a  
तिमिङ्गिलसमाकीर्णं मकरैरावृतं तथा ॥	006b  
संयुतं बहुसाहस्रैः सत्वैर्नानाविधैरपि ।	007a  
घोरर्घोरमनाधृष्यं गम्भीरमतिभैरवम् ॥	007b  
आकरं सर्वरत्नानामालयं वरुणस्य च ।	008a  
नागानामालयं चापि सुरम्यं सरितां पतिम् ॥	008b  
पातालज्वलनावासमसुराणां तथालयम् ।	009a  
भयङ्कराणां सत्त्वानां पयसो निधिमव्ययम् ॥	009b  
शुभ्रं दिव्यममर्त्यानाममृतस्याकरं परम् ।	010a  
अप्रमेयमचिन्त्यं च सुपुण्यजलसम्मितम् ॥	010b  
महानदीभिर्बह्वीभिस्तत्र तत्र सहस्रशः ।	011a  
आपूर्यमाणमत्यर्थं नृत्यन्तमिव चोर्मिभिः ॥	011b  
इत्येवं तरलतरोर्मिसङ्कुलं ते गम्भीरं विकसितमम्बरप्रकाशम् ।	012a  
पातालज्वलनशिखाविदीपिताङ्गं गर्जन्तं द्रुतमभिजग्मतुस्ततस्ते ॥ ॥	012b  
इति श्रीमन्महाभारते आदिपर्वणि आस्तीकपर्वणि द्वाविंशोऽध्यायः ॥ 22 ॥
*1-22-1 संविदं मिथ आलोचनम् ॥ 1-22-3 पणिते पणं कृत वत्यौ ॥ 3 ॥ द्वाविंशोऽध्यायः ॥ 22 ॥
