अध्यायः 040
जरत्कारुनामव्युत्पत्तिकथनम् ॥ 1 ॥ शौनकस्य सौतिं प्रति आस्तीकोत्पत्तिप्रश्नः ॥ 2 ॥ प्रसङ्गेन परीक्षिन्मृगयाकथनम् ॥ 3 ॥ परीक्षिता शमीकस्कन्धे मृतसर्पनिधानम् ॥ 4 ॥ 

शौनक उवाच । 	001  
जरत्कारुरिति ख्यातो यस्त्वया सूतनन्दन ।	001a  
इच्छामि तदहं श्रोतुं ऋषेस्तस्य महात्मनः ॥	001b  
किं कारणं जरत्कारोर्नामैतत्प्रथितं भुवि ।	002a  
जरत्कारुनिरुक्तिं त्वं यथावद्वक्तुमर्हसि ॥	002b  
सौतिरुवाच । 	003  
जरेति क्षयमाहुर्वै दारुणं कारुसञ्ज्ञितम् ।	003a  
शरीरं कारु तस्यासीत्तत्स धीमाञ्शनैःशनैः ॥	003b  
क्षपयामास तीव्रेण तपसेत्यत उच्यते ।	004a  
जरत्कारुरिति ब्रह्मन्वासुकेर्भगिनी तथा ॥	004b  
एवमुक्तस्तु धर्मात्मा शौनकः प्राहसत्तदा ।	005a  
उग्रश्रवसमामन्त्र्य उपपन्नमिति ब्रुवन् ॥	005b  
शौनक उवाच । 	006  
उक्तं नाम यथा पूर्वं सर्वं तच्छ्रुतवानहम् ।	006a  
यथा तु जातो ह्यास्तीक एतदिच्छामि वेदितुम् । 	006b  
तच्छ्रुत्वा वचनं तस्य सौतिः प्रोवाच शास्त्रतः ॥ 	006b  
सौतिरुवाच । 	007  
सन्दिश्य पन्नगान्सर्वान्वासुकिः सुसमाहितः ।	007a  
स्वसारमुद्यम्य तदा जरत्कारुमृषिं प्रति ॥	007b  
अथ कालस्य महतः स मुनिः संशितव्रतः ।	008a  
तपस्यभिरतो धीमान्स दारान्नाभ्यकाङ्क्षत ॥	008b  
स तूर्ध्वरेतास्तपसि प्रसक्तः स्वाध्यायवान्वीतभयः कृतात्मा । 	009a  
चचार सर्वां पृथिवीं महात्मान चापि दारान्मनसाध्यकाङ्क्षत् ॥ 	009b  
ततोऽपरस्मिन्सम्प्राप्ते काले कस्मिंश्चिदेव तु ।	010a  
परिक्षिन्नाम राजासीद्ब्रह्मन्कौरववंशजः ॥	010b  
यथा पाण्डुर्महाबाहुर्धनुर्धरवरो युधि ।	011a  
बभूव मृगयाशीलः पुरास्य प्रपितामहः ॥	011b  
तथा विख्यातवाँल्लोके परीक्षिदभिमन्युजः ।\'	012a  
मृगान्विध्यन्वराहांश्च तरक्षून्महिषांस्तथा । 	012b  
अन्यांश्च विविधान्वन्यांश्चचार पृथिवीपतिः ॥ 	012c  
स कदाचिन्मृगं विद्ध्वा बाणेनानतपर्वणा ।	013a  
पृष्ठतो धनुरादाय ससार गहने वने ॥	013b  
यथैव भगवान्रुद्रो विद्ध्वा यज्ञमृगं दिवि ।	014a  
अन्वगच्छद्धनुष्पाणिः पर्यन्वेष्टुमितस्ततः ॥	014b  
न हि तेन मृगो विद्धो जीवन्गच्छति वै वने ।	015a  
पूर्वरूपं तु तत्तूर्णं तस्यासीत्स्वर्गतिं प्रति ॥	015b  
परिक्षितो नरेन्द्रस्य विद्धो यन्नष्टवान्मृगः ।	016a  
दूरं चापहृतस्तेन मृगेण स महीपतिः ॥	016b  
परिश्रान्तः पिपासार्त आससाद मुनिं वने ।	017a  
गवां प्रचारेष्वासीनं वत्सानां मुखनिःसृतम् ॥	017b  
भूयिष्ठमुपयुञ्जानं फेनमापिबतां पयः ।	018a  
तमभिद्रुत्य वेगेन स राजा संशितव्रतम् ॥	018b  
अपृच्छद्धनुरुद्यम्य तं मुनिं क्षुच्छ्रमान्वितः ।	019a  
भोभो ब्रह्मन्नहं राजा परीक्षिदभिमन्युजः ॥	019b  
मया विद्धो मृगो नष्टः कच्चित्तं दृष्टवानसि ।	020a  
स मुनिस्तं तु नोवाच किञ्चिन्मौनव्रते स्थितः ॥	020b  
तस्य स्कन्धे मृतं सर्पं क्रुद्धो राजा समासजत् ।	021a  
समुत्क्षिप्य धनुष्कोट्या स चैनं समुपैक्षत ॥	021b  
न स किञ्चिदुवाचैनं शुभं वा यदि वाऽशुभम् ।	022a  
स राजा क्रोधमुत्सृज्य व्यथितस्तं तथागतम् । 	022b  
दृष्ट्वा जगाम नगरमृषिस्त्वासीत्तथैव सः ॥ 	022c  
न हि तं राजशार्दूलं क्षमाशीलो महामुनिः ।	023a  
स्वधर्मनिरतं भूपं समाक्षिप्तोऽप्यधर्षयत् ॥	023b  
न हि तं राजशार्दूलस्तथा धर्मपरायणम् ।	024a  
जानाति भरतश्रेष्ठस्तत एनमधर्षयत् ॥	024b  
तरुणस्तस्य पुत्रोऽभूत्तिग्मतेजा महातपाः ।	025a  
शृङ्गी नाम महाक्रोधो दुष्प्रसादोमहाव्रतः ॥	025b  
स देवं परमासीनं सर्वभूतहिते रतम् ।	026a  
ब्रह्माणमुपतस्थे वै काले काले सुंसयतः ॥	026b  
सतेन समनुज्ञातो ब्रह्मणा गृहमेयिवान् ।	027a  
सख्योक्तः क्रीडमानेन स तत्र हसता किल ॥	027b  
संरम्भात्कोपनोऽतीव विषकल्पो मुनेः सुतः ।	028a  
उद्दिश्य पितरं तस्य यच्छ्रुत्वा रोषमाहरत् । 	028b  
ऋषिपुत्रेण नर्मार्थे कृशेन द्विजसत्तम ॥ 	028c  
कृश उवाच । 	029  
तेजस्विनस्तव पिता तथैव च तपस्विनः ।	029a  
शवं स्कन्धेन वहति मा शृङ्गिन्गर्वितो भव ॥	029b  
व्याहरत्स्वृषिपुत्रेषु मा स्म किञ्चिद्वचो वद ।	030a  
अस्मद्विधेषु सिद्धेषु ब्रह्मवित्सु तपस्विषु ॥	030b  
क्व ते पुरुषमानित्वं क्व ते वाचस्तथाविधाः ।	031a  
दर्पजाः पितरं द्रष्टा यस्त्वं शवधरं तथा ॥	031b  
पित्रा च तव तत्कर्म नानुरूपमिवात्मनः ।	032a  
कृतं मुनिजनश्रेष्ठ येनाहं भृशदुःखितः ॥ ॥	032b  
इति श्रीमन्महाभारते आदिपर्वणि आस्तीकपर्वणि चत्वारिंशोऽध्यायः ॥ 40 ॥ 
*1-40-3 कारु कामाद्युपद्रवमूलत्वाद्दारुणं शरीरं जरयति क्षपयतीति जरत्कारुरिति निर्वचनम् ॥ 1-40-4 तथा तादृस्येव ॥ 1-40-5 प्राहसत् अतिजीर्णयोरपि ब्रह्मचर्यविनाशः प्रसक्त इत्याश्चर्यं मत्वेति भावः । आमन्त्र्य हे उग्रश्रव इति सम्बोध्य । उपपन्नं युक्तं यत्तुल्यवयोरूपयोर्विवाह इति भावः ॥ 1-40-15 तत् मृगस्यादर्शनं । पूर्वरूपं कारणम् ॥ 1-40-17 प्रचारेषु गोष्ठेषु ॥ 1-40-18 उपयुञ्जानं भक्षयन्तम् । पयः आपिबतां वत्सानामिति पूर्वेणान्वयः ॥ 1-40-21 समासजत् आरोपयामास ॥ चत्वारिंशोऽध्यायः ॥ 40 ॥
