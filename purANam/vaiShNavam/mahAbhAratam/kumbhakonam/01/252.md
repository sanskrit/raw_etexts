अध्यायः 252

खाण्डवदाहं दृष्ट्वा त्रस्तैर्देवैः प्रार्थितेनेन्द्रेण जलवर्षणम् ॥ 1 ॥

वैशम्पायन उवाच ।	001  

तौ रथाभ्यां रथश्रेष्ठौ दावस्योभयतः स्थितौ ।	001a  
दिक्षु सर्वासु भूतानां चक्राते कदनं महत् ॥	001c  
यत्र यत्र च दृश्यन्ते प्राणिनः खाण्डवालयाः ।	002a  
पलायन्तः प्रवीरौ तौ तत्रतत्राभ्यधावताम् ॥	002c  
छिद्रं न स्म प्रपश्यन्ति रथयोराशुचारिणोः ।	003a  
आविद्धावेव दृश्येते रथिनौ तौ रथोत्तमौ ॥	003c  
खाण्डवे दह्यमाने तु भूतान्यथ सहस्रशः ।	004a  
उत्पेतुर्भैरवान्नादान्विनदन्तः समन्ततः ॥	004c  
दग्धैकदेशा बहवो निष्टप्ताश्च तथाऽपरे ।	005a  
स्फुटिताक्षा विशीर्णाश्च विप्लुताश्च तथाऽपरे ॥	005c  
समालिङ्ग्य सुतानन्ये पितॄन्भ्रातॄनथाऽपरे ।	006a  
त्यक्तुं न शेकुः स्नेहेन तत्रैव निधनं गताः ॥	006c  
सन्दष्टदशनाश्चान्ये समुत्पेतुरनेकशः ।	007a  
ततस्तेऽतीव घूर्णन्तः पुनरग्नौ प्रपेदिरे ॥	007c  
दग्धपक्षाक्षिचरणा विचेष्टन्तो महीतले ।	008a  
तत्रतत्र स्म दृश्यन्ते विनश्यन्तः शरीरिणः ॥	008c  
जलाशयेषु तप्तेषु क्वाथ्यमानेषु वह्निना ।	009a  
गतसत्वाः स्म दृश्यन्ते कूर्ममत्स्याः समन्ततः ॥	009c  
शरीरैरपरे दीप्तैर्देहवन्त इवाग्नयः ।	010a  
अदृश्यन्त वने तत्र प्राणिनः प्राणिसङ्क्षये ॥	010c  
कांश्चिदुत्पततः पार्थः शरैः सञ्छिद्य खण्डशः ।	011a  
पातयामास विहगान्प्रदीप्ते वसुरेतसि ॥	011c  
ते शराचितसर्वाङ्गा निनदन्तो महारवान् ।	012a  
ऊर्ध्वमुत्पत्य वेगेन निपेतुः खाण्डवे पुनः ॥	012c  
शरैरभ्याहतानां च सङ्घशः स्म वनौकसाम् ।	013a  
विरावः शुश्रुवे घोरः समुद्रस्येव मथ्यतः ॥	013c  
वह्नेश्चापि प्रदीप्तस्य खमुत्पेतुर्महार्चिषः ।	014a  
जनयामासुरुद्वेगं सुमहान्तं दिवौकसाम् ॥	014c  
तेनार्चिषा सुसन्तप्ता देवाः सर्षिपुरोगमाः ।	015a  
ततो जग्मुर्महात्मानः सर्व एव दिवौकसः ।	015c  
शतक्रतुं सहस्राक्षं देवेशमसुरार्दनम् ॥	015e  
देवा ऊचुः ।	016  
किं न्विमे मानवाः सर्वे दह्यन्ते चित्रभानुना ।	016a  
कच्चिन्न सङ्क्षयः प्राप्तो लोकानाममरेश्वर ॥	016c  
वैशम्पायन उवाच ।	017  
तच्छ्रुत्वा वृत्रहा तेभ्यः स्वयमेवान्ववेक्ष्य च ।	017a  
खाण्डवस्य विमोक्षार्थं प्रययौ हरिवाहनः ॥	017c  
महता रथबृन्देन नानारूपेण वासवः ।	018a  
आकाशं समवाकीर्य प्रववर्ष सुरेश्वरः ॥	018c  
ततोऽक्षमात्रा व्यसृजन्धाराः शतसहस्रशः ।	019a  
चोदिता देवराजेन जलदाः खाण्डवं प्रति ॥	019c  
असम्प्राप्तास्तु ता धारास्तेजसा जातवेदसः ।	020a  
ख एव समशुष्यन्त नकाश्चित्पावकं गताः ॥	020c  
ततो नमुचिहा क्रुद्धो भृशमर्चिष्मतस्तदा ।	021a  
पुनरेव महामेघैरम्भांसि व्यसृजद्बहु ॥	021c  
अर्चिर्धाराभिसम्बद्धं धूमविद्युत्समाकुलम् ।	022a  
बभूव तद्वनं घोरं स्तनयित्नुसमाकुलम् ॥ ॥	022c  

इति श्रीमन्महाभारते आदिपर्वणि खाण्डवदाहपर्वणि द्विपञ्चाशदधिकद्विशततमोऽध्यायः ॥ 252 ॥

1-252-3 आविद्धावेव अलातचक्रवद्भ्रामितावेव ॥ द्विपञ्चाशदधिकद्विशततमोऽध्यायः ॥ 252 ॥
