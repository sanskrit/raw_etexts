अध्यायः 124

किन्दमशापात्खिन्नस्य पाण्डोः पत्नीभ्यां वने वासः ॥ 1 ॥ पाण्डोः शतशृङ्गे तपश्चरणम् ॥ 2 ॥
वैशम्पायन उवाच ।	001  
तं व्यतीतमुपक्रम्य राजा स्वमिव बान्धवम् ।	001a  
सभार्यः शोकदुःखार्तः पर्यदेवयदातुरः ॥	001c  
पाण्डुरुवाच ।	002  
सतामपि कुले जाताः कर्मणा बत दुर्गतिम् ।	002a  
प्राप्नुवन्त्यकृतात्मानः कामजालविमोहिताः ॥	002c  
शश्वद्धर्मात्मना जातो बाल एव पिता मम ।	003a  
जीवितान्तमनुप्राप्तः कामात्मैवेति नः श्रुतम् ॥	003c  
तस्य कामात्मनः क्षेत्रे राज्ञः संयतवागृषिः ।	004a  
कृष्णद्वैपायनः साक्षाद्भगवान्मामजीजनत् ॥	004c  
तस्याद्य व्यसने बुद्धिः सञ्जातेयं ममाधमा ।	005a  
त्यक्तस्य देवैरनयान्मृगयां परिधावतः ॥	005c  
मोक्षमेव व्यवस्यामि बन्धो हि व्यसनं महत् ।	006a  
सुवृत्तिमनुवर्तिष्ये तामहं पितुरव्ययाम् ॥	006c  
अतीव तपसात्मानं योजयिष्याम्यसंशयम् ।	007a  
तस्मादेकाहमेकाहमेकैकस्मिन्वनस्पतौ ॥	007c  
चरन्भैक्षं मुनिर्मुण्डश्चरिष्याम्याश्रमानिमान् ।	008a  
पांसुना समवच्छन्नः शून्यागारकृतालयः ॥	008c  
वृक्षमूलनिकेतो वा त्यक्तसर्वप्रियाप्रियः ।	009a  
न शोचन्न प्रहृष्यंश्च तुल्यनिन्दात्मसंस्तुतिः ॥	009c  
निराशीर्निर्नमस्कारो निर्द्वन्द्वो निष्परिग्रहः ।	010a  
न चाप्यवहसन्कञ्चिन्न कुर्वन्भ्रुकुटीं क्वचित् ॥	010c  
प्रसन्नवदनो नित्यं सर्वभूतहिते रतः ।	011a  
जङ्गमाजङ्गमं सर्वमविहिंसंश्चतुर्विधम् ॥	011c  
स्वासु प्रजास्विव सदा समः प्राणभृतः प्रति ।	012a  
एककालं चरन्भैक्षं कुलानि दश पञ्च च ॥	012c  
असम्भवे वा भैक्षस्य चरन्ननशनान्यपि ।	013a  
अल्पमल्पं च भुञ्जानः पूर्वालाभे न जातुचित् ॥	013c  
अन्यान्यपि चरँल्लोभादलाभे सप्त पूरयन् ।	014a  
अलाभे यदि वा लाभे समदर्शी महातपाः ॥	014c  
वास्यैकं तक्षतो बाहुं चन्दनेनैकमुक्षतः ।	015a  
नाकल्याणं न कल्याणं चिन्तयन्नुभयोस्तयोः ॥	015c  
न जिजीविषुवत्किञ्चिन्न मुमूर्षुवदाचरन् ।	016a  
जीवितं मरणं चैव नाभिन्दन्न च द्विषन् ॥	016c  
याः काश्चिज्जीवता शक्याः कर्तुमभ्युदयक्रियाः ।	017a  
ताः सर्वाः समतिक्रम्य निमेषादिव्यवस्थितः ॥	017c  
तासु चाप्यनवस्थासु त्यक्तसर्वेन्द्रियक्रियः ।	018a  
सम्परित्यक्तधर्मार्थः सुनिर्णिक्तात्मकल्मषः ॥	018c  
निर्मुक्तः सर्वपापेभ्यो व्यतीतः सर्ववागुराः ।	019a  
न वशे कस्यचित्तिष्ठन्सधर्मा मातरिश्वनः ॥	019c  
एतया सततं वृत्त्या चरन्नेवम्प्रकारया ।	020a  
देहं संस्थापयिष्यामि निर्भयं मार्गमास्थितः ॥	020c  
नाहं सुकृपणे मार्गे स्ववीर्यक्षयशोचिते ।	021a  
स्वधर्मात्सततापेते चरेयं वीर्यवर्जितः ॥	021c  
सत्कृतोऽसत्कृतो वाऽपि योऽन्यां कृपणचक्षुषा ।	022a  
उपैति वृत्तिं कामात्मा स शुनां वर्तते पथि ॥	022c  
वैशम्पायन उवाच ।	023  
एवमुक्त्वा सुदुःखार्तो निःश्वासपरमो नृपः ।	023a  
अवेक्षमाणः कुन्तीं च मान्द्रीं च समभाषत ॥	023c  
कौसल्या विदुरः क्षत्ता राजा च सह बन्धुभिः ।	024a  
आर्या सत्यवती भीष्मस्ते च राजपुरोहिताः ॥	024c  
ब्राह्मणाश्च महात्मानः सोमपाः संशितव्रताः ।	025a  
पौरवृद्धाश्च ये तत्र निवसन्त्यस्मदाश्रयाः ।	025c  
प्रसाद्य सर्वे वक्तव्याः पाण्डुः प्रव्राजितो वने ॥	025e  
निशम्य वचनं भर्तुस्त्यागधर्मकृतात्मनः ।	026a  
तत्समं वचनं कुन्ती माद्री च समभाषताम् ॥	026c  
अन्येऽपि ह्याश्रमाः सन्ति ये शक्या भरतर्षभ ।	027a  
\'आवाभ्यां सह वस्तुं वै धर्ममाश्रित्य चिन्त्यताम् ।\'	027c  
आवाभ्यां धर्मपत्नीभ्यां सह तप्तुं तपो महत् ॥	027e  
शरीरस्यापि मोक्षाय धर्मं प्राप्य महाफलम् ।	028a  
त्वमेव भविता भर्ता स्वर्गस्यापि न संशयः ॥	028c  
प्रणिधायेन्द्रियग्रामं भर्तृलोकपरायणे ।	029a  
त्यक्त्वा कामसुखे ह्यावां तप्स्यवो विपुलं तपः ॥	029c  
यदि चावां महाप्राज्ञ त्यक्ष्यसि त्वं विशाम्पते ।	030a  
अद्यैवावां प्रहास्यावो जीवितं नात्र संशयः ॥	030c  
पाण्डुरुवाच ।	031  
यदि व्यवसितं ह्येतद्युवयोर्धर्मसंहितम् ।	031a  
स्ववृत्तिमनुवर्तिष्ये तामहं पितुरव्ययाम् ॥	031c  
त्यक्त्वा ग्राम्यसुखाहारं तप्यमानो महत्तपः ।	032a  
वल्कली फलमूलाशी चरिष्यामि महावने ॥	032c  
अग्नौ जुह्वन्नुभौ कालावुभौ कालावुपस्पृशन् ।	033a  
कृशः परिमिताहारश्चीरचर्मजटाधरः ॥	033c  
शीतवातातपसहः क्षुत्पिपासानवेक्षकः ।	034a  
तपसा दुश्चरेणेदं शरीरमुपशोषयन् ॥	034c  
एकान्तशीली विमृशन्पक्वापक्वेन वर्तयन् ।	035a  
पितृन्देवांश्च वन्येन वाग्भिरद्भिश्च तर्पयन् ॥	035c  
वानप्रस्थजनस्यापि दर्शनं कुलवासिनः ।	036a  
नाप्रियाण्याचरिष्यामि किं पुनर्ग्रामवासिनाम् ॥	036c  
एवमारण्यशास्त्राणामुग्रमुग्रतरं विधिम् ।	037a  
काङ्क्षमाणोऽहमास्थास्ये देहस्यास्याऽऽसमापनात् ॥	037c  
वैशम्पायन उवाच ।	038  
इत्येवमुक्त्वा भार्ये ते राजा कौरवनन्दनः ।	038a  
ततश्चूडामणिं निष्कमङ्गदे कुण्डलानि च ॥	038c  
वासांसि च महार्हाणि स्त्रीणामाभरणानि च ।	039a  
\'वाहनानि च मुख्यानि शस्त्राणि कवचानि च ॥	039c  
हेमभाण्डानि दिव्यानि पर्यङ्कास्तरणानि च ।	040a  
मणिमुक्ताप्रवालानि रत्नानि विविधानि च ॥\'	040c  
प्रदाय सर्वं विप्रेभ्यः पाण्डुर्भृत्यानभाषत ।	041a  
गत्वा नागपुरं वाच्यं पाण्डुः प्रव्राजितो वने ।	041c  
अर्थं कामं सुखं चैव रतिं च परमात्मिकाम् ॥	041e  
प्रतस्थे सर्वमुत्सृज्य सभार्यः कुरुनन्दनः ।	042a  
ततस्तस्यानुयातारस्ते चैव परिचारकाः ॥	042c  
श्रुत्वा भरतसिंहस्य विधिधाः करुणा गिरः ।	043a  
भममार्तस्वरं कृत्वा हाहेति परिचुक्रुशुः ॥	043c  
उष्णमश्रु विमुञ्चन्तस्तं विहाय महीपतिम् ।	044a  
ययुर्नागपुरं तूर्णं सर्वमादाय तद्धनम् ॥	044c  
ते गत्वा नगरं राज्ञो यथावृत्तं महात्मनः ।	045a  
कथयाञ्चक्रिरे राज्ञस्तद्धनं विविधं ददुः ॥	045c  
श्रुत्वा तेभ्यस्ततः सर्वं यथावृत्तं महावने ।	046a  
धृतराष्ट्रो नरश्रेष्ठः पाण्डुमेवान्वशोचत ॥	046c  
न शय्यासनभोगेषु रतिं विन्दति कर्हिचित् ।	047a  
भ्रातृशोकसमाविष्टस्तमेवार्थं विचिन्तयन् ॥	047c  
राजपुत्रस्तु कौरव्य पाण्डुर्मूलफलाशनः ।	048a  
जगाम सह पत्नीभ्यां ततो नागशतं गिरिम् ॥	048c  
स चैत्ररथमासाद्य कालकूटमतीत्य च ।	049a  
हिमवन्तमतिक्रम्य प्रययौ गन्धमादनम् ॥	049c  
रक्ष्यमाणो महाभूतैः सिद्धैश्च परमर्षिभिः ।	050a  
उवास स महाराज समेषु विषमेषु च ॥	050c  
इन्द्रद्युम्नसरः प्राप्य हंसकूटमतीत्य च ।	051a  
शतशृङ्गे महाराज तापसः समतप्यत ॥ ॥	051c  

इति श्रीमन्महाभारते आदिपर्वणि सम्भवपर्वणि चतुर्विंशत्यधिकशततमोऽध्यायः ॥ 124 ॥

1-124-1 व्यतीतं मारितम् ॥ 1-124-5 देवैस्त्यक्तस्य अपुत्रतया स्वर्गमनानर्हत्वात् ॥ 1-124-6 मोक्षं मोक्षमार्गं व्यवस्यामि निश्चिनोमि श्रेयस्करत्वेन । तत्र हि पुत्राद्यनपेक्षा दृष्टा । इष्टमेवैतज्जातमित्याह बन्धो हीति । बन्धः पुत्रैषणादिः । सुवृत्तिं ब्रह्मचर्याख्यां वृत्तिम् । पितुर्व्यासस्य ॥ 1-124-10 निराशीर्निर्नमस्कारः । आशिषं नमस्कारं वा नेच्छामीत्यर्थः । निर्द्वन्द्वः सुखदुःखादिहीनः । निष्परिग्रहः कन्थापादुकादिहीनः ॥ 1-124-11 चतुर्विधं जरायुजादिकम् ॥ 1-124-12 कुलानि गृहाणि ॥ 1-124-15 वास्या वास्येन काष्ठतक्षणेन ॥ 1-124-17 अभ्युदयक्रियाः इष्टसाधनक्रियाः । निमेषादिव्यवस्थितः जीवनसाधनकर्मसु व्यवस्थितः ॥ 1-124-18 अनवस्थासु प्रवाहरूपासु तासु जीवनसाधनक्रियासु ॥ 1-124-20 संस्थापयिष्यामि नाशयिष्यामि । निर्भयं मार्गं संसारभयरहितम् ॥ 1-124-25 प्रव्राजितः सन्न्यासं प्राप्तः ॥ 1-124-26 त्यागधर्मः सन्न्यासः ॥ 1-124-35 विमृशन् हिंसादिदोषम् ॥ 1-124-38 निष्कं ग्रैवेयकम् ॥ चतुर्विंशत्यधिकशततमोऽध्यायः ॥ 124 ॥
