अध्यायः 009

देवदूतवचनेन रुरुकृतस्वार्धायुः प्रदानेन प्रमद्वराजीवनं तया सह रुरोर्विवाहश्च ॥ 1 ॥
सौतिरुवाच ।
तेषु तत्रोपविष्टेषु ब्राह्मणेषु महात्मसु ।	001a  
रुरुश्चुक्रोश गहनं वनं गत्वाऽतिदुःखितः ॥	001b  
शोकेनाभिहतः सोऽथ विलपन्करुणं बहु ।	002a  
अब्रवीद्वचनं शोचन्प्रियां स्मृत्वा प्रमद्वराम् ॥	002b  
शेते सा भुवि तन्वङ्गी मम शोकविवर्धिनी ।	003a  
प्राणानपहरन्तीव पूर्णचन्द्रनिभानना ॥	003b  
यदि पीनायतश्रोणी पद्मपत्रनिभेक्षणा ।	004a  
मुमूर्षुरपि मे प्राणानादायाशु गमिष्यति ॥	004b  
पितृमातृसखीनां च लुप्तपिण्डस्य तस्य मे ।’	005a  
बान्धवानां च सर्वेषां किं नु दुःखमतःपरम् ॥	005b  
यदि दत्तं तपस्तप्तं गुरवो वा मया यदि ।	006a  
सम्यगाराधितास्तेन सञ्जीवतु मम प्रिया ॥	006b  
यथा च जन्मप्रभृति यतात्माऽहं धृतव्रतः ।	007a  
प्रमद्वरा तथाद्यैषा समुत्तिष्ठतु भामिनी ॥	007b  
 [एवं लालप्यतस्तस्य भार्यार्थे दुःखितस्य च ।	008a  
देवदूतस्तदाऽभ्येत्य वाक्यमाह रुरुं वने ॥]	008b  
कृष्णे विष्णौ हृषीकेशे लोकेशेऽसुरविद्विषि ।	009a  
यदि मे निश्चला भक्तिर्मम जीवतु सा प्रिया ॥	009b  
विलप्यमाने तु रुरौ सर्वे देवाः कृपान्विताः ।	010a  
दूतं प्रस्थापयामासुः सन्दिश्यास्य हितं वचः ॥	010b  
स दूतस्त्वरितोऽभ्येत्य देवानां प्रियकृच्छुचिः ।	011a  
उवाच देववचनं रुरुमाभाष्य दुःखितम् ॥	011b  
देवैः सर्वैरहं ब्रह्मन्प्रेषितोऽस्मि तवान्तिकम् ।	012a  
त्वद्धितं त्वद्धितैरुक्तं शृणु वाक्यं द्विजोत्तम ॥\'	012b  
अभिधत्से ह यद्वाचा रुरो दुःखान्न तन्मृषा ।	013a  
न तु मर्त्यस्य धर्मात्मन्नायुरस्ति गतायुषः ॥	013b  
गतायुरेषा कृपणा गन्धर्वाप्सरसोः सुता ।	014a  
तस्माच्छोके मनस्तात मा कृथास्त्वं कथञ्चन ॥	014b  
उपायश्चात्र विहितः पूर्वं देवैर्महात्मभिः ।	015a  
तं यदीच्छसि कर्तुं त्वं प्राप्स्यसीह प्रमद्वराम् ॥	015b  
रुरुरुवाच ।	016  
क उपायः कृतो देवैर्बूहि तत्त्वेन खेचर ।	016a  
करिष्येऽहं तथा श्रुत्वा त्रातुमर्हति मां भवान् ॥	016b  
देवेदूत उवाच ।	017  
आयुषोऽर्धं प्रयच्छ त्वं कन्यायै भृगुनन्दन ।	017a  
एवमुत्थास्यति रुरो तव भार्या प्रयद्वरा ॥	017b  
रुरुरुवाच ।	018  
आयुषोऽर्धं प्रयच्छामि कन्यायै खेचरोत्तम ।	018a  
शृङ्गाररूपाभरणा समुत्तिष्ठतु मे प्रिया ॥	018b  
सौतिरुवाच ।	019  
ततो गन्धर्वराजश्च देवदूतश्च सत्तमौ ।	019a  
धर्मराजमुपेत्येदं वचनं प्रत्यभाषताम् ॥	019b  
धर्मराजायुषोऽर्धेन रुरोर्भार्या प्रमद्वरा ।	020a  
समुत्तिष्ठतु कल्याणी मृतैवं यदि मन्यसे ॥	020b  
धर्मराज उवाच ।	021  
प्रमद्वरा रुरोर्भार्या देवदूत यदीच्छसि ।	021a  
उत्तिष्ठत्वायुषोऽर्धेन रुरोरेव समन्विता ॥	021b  
सौतिरुवाच ।	022  
एवमुक्ते ततः कन्या सोदतिष्ठत्प्रमद्वरा ।	022a  
रुरोस्तस्यायुषोऽर्धेन सुप्तेव वरवर्णिनी ॥	022b  
एतद्दृष्टं भविष्ये हि रुरोरुत्तमतेजसः ।	023a  
आयुषोऽतिप्रवृद्धस्य भार्यार्थेऽर्धमलुप्यत ॥	023b  
तत इष्टेऽहनि तयोः पितरौ चक्रतुर्मुदा ।	024a  
विवाहं तौ च रेमाते परस्परहितैषिणौ ॥	024b  
स लब्ध्वा दुर्लभां भार्यां पद्मकिञ्जल्कसुप्रभाम् ।	025a  
व्रतं चक्रे विनाशाय जिह्मगानां धृतव्रतः ॥	025b  
स दृष्ट्वा जिह्मगान्सर्वांस्तीव्रकोपसमन्वितः ।	026a  
अभिहन्ति यथासत्त्वं गृह्य प्रहरणं सदा ॥	026b  
स कदाचिद्वनं विप्रो रुरुरभ्यागमन्महत् ।	027a  
शयानं तत्र चापश्यड्डुण्डुभं वयसान्वितम् ॥	027b  
तत उद्यम्य दण्डं स कालदण्डोपमं तदा ।	028a  
जिघांसुः कुपितो विप्रस्तमुवाचाथ डुण्डुभः ॥	028b  
नापराध्यामि ते किञ्चिदहमद्य तपोधन ।	029a  
संरम्भाच्च किमर्थं मामभिहंसि रुषान्वितः ॥ ॥	029b  

इति श्रीमन्महाभारते आदिपर्वाणि पौलोमपर्वणि नवमोऽध्यायः ॥ 9 ॥

*1-9-13 गतायुषः आयुर्नास्ति पुनर्न भवतीत्यर्थः ॥ 1-9-23 भविष्ये जातके ॥ 1-9-25 जिह्मगानां सर्पाणां ॥ 1-9-27 डुण्डुभं जलसर्पं ॥ नवमोऽध्यायः ॥ 9 ॥
