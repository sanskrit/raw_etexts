अध्यायः 034
*इन्द्रस्य गरुडसख्यलाभः ॥ 1 ॥ इन्द्राद्गरुडस्य वरलाभः ॥ 2 ॥ विनताया दास्यमोचनम् ॥ 3 ॥ सर्पाणां द्विजिह्वत्वप्राप्तिः ॥ 4 ॥
सौतिरुवाच ।	001  
इत्येवमुक्तो गरुडः प्रत्युवाच शचीपतिम्\' ।	001a  
गरुड उवाच ।	001  
सख्यं मेऽस्तु त्वया देव यथेच्छसि पुरन्दर ।	001b  
बलं तु मम जानीहि महच्चासह्यमेव च ॥	001c  
कामं नैतत्प्रशंसन्ति सन्तः स्वबलसंस्तवम् ।	002a  
\'अनिमित्तं सुरश्रेष्ठ सद्यः प्राप्नोति गर्हणाम् ॥	002b  
गुणसङ्कीर्तनं चापि पृष्टेनान्येन गोपते ।	003a  
वक्तव्यं न तु वक्तव्यं स्वयमेव शतक्रतो ॥\'	003b  
सखेति कृत्वा तु सखे पृष्टो वक्ष्याम्यहं त्वया ।	004a  
न ह्यात्मस्तवसंयुक्तं वक्तव्यमनिमित्ततः ॥	004b  
सपर्वतवनामुर्वीं ससागरजलामिमाम् ।	005a  
वहे पक्षेण वै शक्र त्वामप्यत्रावलम्बिनम् ॥	005b  
सर्वान्सम्पिण्डितान्वापि लोकान्सस्थाणुजङ्गमान् ।	006a  
वहेयमपरिश्रान्तो विद्धीदं मे महद्बलम् ॥	006b  
सौतिरुवाच ।	007  
इत्युक्तवचनं वीरं किरीटी श्रीमतां वरः ।	007a  
आह शौनक देवेन्द्रः सर्वलोकहितः प्रभुः ॥	007b  
एवमेव यथात्थ त्वं सर्वं सम्भाव्यते त्वयि ।	008a  
सङ्गृह्यतामिदानीं मे सख्यमत्यन्तमुत्तमम् ॥	008b  
न कार्यं यदि सोमेन मम सोमः प्रदीयताम् ।	009a  
अस्मांस्ते हि प्रबाधेयुर्येभ्यो दद्याद्भवानिमम् ॥	009b  
गरुड उवाच ।	010  
किञ्चित्कारणमुद्दिश्य सोमोऽयं नीयते मया ।	010a  
न दास्यामि समापातुं सोमं कस्मैचिदप्यहम् ॥	010b  
यत्रेमं तु सहस्राक्ष निक्षिपेयमहं स्वयम् ।	011a  
त्वमादाय ततस्तृर्णं हरेथास्त्रिदिवेश्वर ॥	011b  
शक्र उवाच ।	012  
वाक्येनानेन तुष्टोऽहं यत्त्वयोक्तमिहाण्डज ।	012a  
यमिच्छसि वरं मत्तस्तं गृहाण खगोत्तम ॥	012b  
सौतिरुवाच ।	013  
इत्युक्तः प्रत्युवाचेदं कद्रूपुत्राननुस्मरन् ।	013a  
स्मृत्वा चैवोधिकृतं मातुर्दास्य निमित्ततः ॥	013b  
गरुड उवाच ।	014  
ईशोऽहमपि सर्वस्य करिष्यामि तु तेऽर्थिताम् ।	014a  
भवेयुर्भुजगाः शक्र मम भक्ष्या महाबलाः ॥	014b  
सौतिरुवाच ।	015  
तथेत्युक्त्वाऽन्वगच्छत्तं ततो दानवसूदनः ।	015a  
देवदेवं महात्मानं योगिनामीश्वरं हरिम् ॥	015b  
स चान्वमोदत्तं चार्थं यथोक्तं गरुडेन वै ।	016a  
इदं भूयो वचः प्राह भगवांस्त्रिदशेश्वरः ॥	016b  
हरिष्यामि विनिक्षिप्तं सोममित्यनुभाष्य तम् ।	017a  
आजगाम ततस्तूर्णं सुपर्णी मातुरन्तिकम् ॥	017b  
\'विनयावनतो भूत्वा वचनं चेदमब्रवीत् ।	018a  
इदमानीतममृतं देवानां भवनान्मया ॥	018b  
प्रशाधि किमितो मातः करिष्यामि शुभव्रते ।	019a  
विनतोवाच ।	019  
परितुष्टाऽहमेतेन कर्मणा तव पुत्रक ॥	019b  
अजरश्चामरश्चैव देवानां सुप्रियो भव ।	020a  
सौतिरुवाच ।\'	020  
अथ सर्पानुवाचेदं सर्वान्परमहृष्टवत् ।	020b  
गरुड उवाच ।	020  
इदमानीतममृतं निक्षेप्स्यामि कुशेषु वः ॥	020c  
स्नाता मङ्गलसंयुक्तास्ततः प्राश्नीत पन्नगाः ।	021a  
भवद्भिरिदमासीनैर्यदुक्तं तद्वचस्तदा ॥	021b  
अदासी चैव मातेयमद्यप्रभृति चास्तु मे ।	022a  
यथोक्तं भवतामेतद्वचो मे प्रतिपादितम् ॥	022b  
सौतिरुवाच ।	023  
ततः स्नातुं गताः सर्पाः प्रत्युक्त्वा तं तथेत्युत ।	023a  
शक्रोऽप्यमृतमाक्षिप्य जगाम त्रिदिवं पुनः ॥	023b  
अथागतास्तमुद्देशं सर्पाः सोमार्थिनस्तदा ।	024a  
स्नाताश्च कुतजप्याश्च प्रहृष्टाः कृतमङ्गलाः ॥	024b  
परस्परकृतद्वेषाः सोमप्राशनकर्मणि ।	025a  
अहं पूर्वमहं पूर्वमित्युक्त्वा ते समाद्रवन् ॥\'	025b  
यत्रैतदमृतं चापि स्थापितं कुशसंस्तरे ।	026a  
तद्विज्ञाय हृतं सर्पाः प्रतिमायाकृतं च तत् ॥	026b  
सोमस्थानमिदं चेति दर्भांस्ते लिलिहुस्तदा ।	027a  
ततो द्विधा कृता जिह्वाः सर्पाणां तेन कर्मणा ॥	027b  
अभवंश्चामृतस्पर्शाद्दर्भास्तेऽथ पवित्रिणः ।	028a  
नागाश्च वञ्चिता भूत्वा विसृज्य विनतां ततः ।	028b  
विषादमगमंस्तीव्रं गरुडस्य बलात्प्रभो ॥\'	028c  
एवं तदमृतं तेन हृतमाहृतमेव च ।	029a  
द्विजिह्वाश्च कृताः सर्पा गरुडेन महात्मना ॥	029b  
ततः सुपर्णः परमप्रहर्षवान्विहृत्य मात्रा सह तत्र कानने ।	030a  
भुजङ्गभक्षः परमार्चितः खगैरहीनकीर्तिर्विनतामनन्दयत् ॥	030b  
इमां कथां यः शृणुयान्नरः सदापठेत वा द्विजगणमुख्यसंसदि ।	031a  
असंशयं त्रिदिवमियात्स पुण्यभाङ्महात्मनः पतगपतेः प्रकीर्तनात् ॥ ॥	031b  
इति श्रीमन्महाभारते आदिपर्वणि आस्तीकपर्वणि चतुस्त्रिंशोऽध्यायः ॥ 34 ॥
*1-34-6 सम्पिण्डितान् एकीकृतान् । स्थाणु स्थावरम् ॥ 1-34-7 किरीटी इन्द्रः ॥ 1-34-13 उपधिकृतं छलकृतम् ॥ 1-34-14 ईशः समर्थः । अर्थितां अन्यस्मै अमृतं न देयमित्यर्थेप्सुताम् ॥ 1-34-17 अनुभाष्य हे गरुडेति सम्बोध्य ॥ 1-34-20 इदं वः युष्माकममृतं न तु मम ॥ 1-34-26 प्रतिमायाकृतं यथा दास्यं मायाकृतं तथा अमृतदानमपि इतरेण कृतमित्यर्थः ॥ चतुस्त्रिंशोऽध्यायः ॥ 34 ॥
