अध्यायः 180

धृष्टद्युम्नाद्युत्पत्तिकथनार्थं द्रोणद्रुपदयोरुत्पत्तिकथनपूर्वकं द्रुपदवृत्तान्तकथनम् ॥ 1 ॥
ब्राह्मण उवाच 	001  
गङ्गाद्वारं प्रति महान्बभूवर्षिर्महातपाः ।	001a  
भरद्वाजो महाप्राज्ञः सततं संशितव्रतः ॥	001c  
सोऽभिषेक्तुं गतो गङ्गां पूर्वमेवागतां सतीम् ।	002a  
ददर्शाप्सरसं तत्र घृताचीमाप्लुतामृषिः ॥	002c  
तस्या वायुर्नदीतीरे वसनं व्यहरत्तदा ।	003a  
अपकृष्टाम्बरां दृष्ट्वा तामृषिश्चकमे तदा ॥	003c  
तस्यां संसक्तमनसः कौमारब्रह्मचारिणः ।	004a  
चिरस्य रेतश्चस्कन्द तदृषिर्द्रोण आदधे ॥	004c  
ततः समभवद्द्रोणः कुमारस्तस्य धीमतः ।	005a  
अध्यगीष्ट स वेदांश्च वेदाङ्गानि च सर्वशः ॥	005c  
भरद्वाजस्य तु सखा पृषतो नाम पार्थिवः ।	006a  
तस्यापि द्रुपदो नाम तदा समभवत्सुतः ॥	006c  
स नित्यमाश्रमं गत्वा द्रोणेन सह पार्षतः 	007a  
चिक्रीडाध्ययनं चैव चकार क्षत्रियर्षभः ॥	007c  
ततस्तु पृषतेऽतीते स राजा द्रुपदोऽभवत् ।	008a  
द्रोणोऽपि रामं शुश्राव दित्सन्तं वसु सर्वशः ॥	008c  
वनं तु प्रस्थितं रामं भरद्वाजसुतोऽब्रवीत् ।	009a  
आगतं वित्तकामं मां विद्धि द्रोणं द्विजोत्तम ॥	009c  
राम उवाच 	010  
शरीरमात्रमेवाद्य मया समवशेषितम् ।	010a  
अस्त्राणि वा शरीरं वा ब्रह्मन्नेकतमं वृणु ॥	010c  
द्रोण उवाच 	011  
अस्त्राणि चैव सर्वाणि तेषां संहारमेव च ।	011a  
प्रयोगं चैव सर्वेषां दातुमर्हति मे भवान् ॥	011c  
ब्राह्मण उवाच 	012  
तथेत्युक्त्वा ततस्तस्मै प्रददौ भृगुनन्दनः ।	012a  
प्रतिगृह्य तदा द्रोणः कृतकृत्योऽभवत्तदा ॥	012c  
सम्प्रहृष्टमना द्रोणो रामात्परमसम्मतम् ।	013a  
ब्रह्मास्त्रं समनुज्ञाप्य नरेष्वभ्यधिकोऽभवत् ॥	013c  
ततो द्रुपदमासाद्य भारद्वाजः प्रतापवान् ।	014a  
अब्रवीत्पुरुषव्याघ्रः सखायं विद्धि मामिति ॥	014c  
द्रुपद उवाच 	015  
नाश्रोत्रियः श्रोत्रियस्य नारथी रथिनः सखा ।	015a  
नाराजा पार्थिवस्यापि सखिपूर्वं किमिष्यते ॥	015c  
ब्राह्मण उवाच 	016  
स विनिश्चित्य मनसा पाञ्चाल्यं प्रति बुद्धिमान् ।	016a  
जगाम कुरुमुख्यानां नगरं नागसाह्वयम् ॥	016c  
तस्मै पौत्रान्समादाय वसूनि विविधानि च ।	017a  
प्राप्ताय प्रददौ भीष्मः शिष्यान्द्रोणाय धीमते ॥	017c  
द्रोणः शिष्यांस्ततः पार्थानिदं वचनमब्रवीत् ।	018a  
समानीय तु ताञ्शिष्यान्द्रुपदस्यासुखाय वै ॥	018c  
आचार्यवेतनं किञ्चिद्धृदि यद्वर्तते मम ।	019a  
कृतास्त्रैस्तत्प्रदेयं स्यात्तदृतं वदतानघाः ।	019c  
सोऽर्जुनप्रमुखैरुक्तस्तथाऽस्त्विति गुरुस्तदा ॥	019e  
यदा च पाण्डवाः सर्वे कृतास्त्राः कृतनिश्चयाः ।	020a  
ततो द्रोणोऽब्रवीद्भूयो वेतनार्थमिदं वचः ॥	020c  
पार्षतो द्रुपदो नाम छत्रवत्यां नरेश्वरः ।	021a  
तस्मादाकृष्य तद्राज्यं मम शीघ्रं प्रदीयताम् ॥	021c  
\'धार्तराष्ट्राश्च ते भीताः पाञ्चालान्पाण्डवादयः ।	022a  
धार्तराष्ट्रैश्च सहिताः पुनर्द्रोणेन चोदिताः ॥	022c  
यज्ञसेनेन सङ्गम्य कर्णदुर्योधनादयः ।	023a  
निर्जिताः सन्न्यवर्तन्त तथा ते क्षत्रियर्षभाः ॥\'	023c  
ततः पाण्डुसुताः पञ्च निर्जित्य द्रुपदं युधि ।	024a  
द्रोणाय दर्शयामासुर्बद्ध्वा ससचिवं तदा ॥	024c  
\'महेन्द्र इव दुर्धर्षो महेन्द्र इव दानवम् ।	025a  
महेन्द्रपुत्रः पाञ्चालं जितवानर्जुनस्तदा ॥	025c  
तद्दृष्ट्वा तु महावीर्यं फल्गुनस्य महौजसः ।	026a  
व्यस्मयन्त जनाः सर्वे यज्ञसेनस्य बान्धवाः ।	026c  
द्रोण उवाच 	027  
प्रार्थयामि त्वया सख्यं पुनरेव नराधिप ।	027a  
अराजा किल नो राज्ञः सखा भवितुमर्हति ॥	027c  
अतः प्रयतितं राज्ये यज्ञसेन त्वया सह ।	028a  
राजाऽसि दक्षिणे कूले भागीरथ्याहमुत्तरे ॥	028c  
ब्राह्मण उवाच 	029  
एवमुक्तो हि पाञ्चाल्यो भारद्वाजेन धीमता ।	029a  
उवाचास्त्रविदां श्रेष्ठं द्रोणं ब्राह्मणसत्तमम् ॥	029c  
एवं भवतु भद्रं ते भारद्वाज महामते ।	030a  
सख्यं तदेव भवतु शश्वद्यदभिमन्यसे ॥	030c  
एवमन्योन्यमुक्त्वा तौ कृत्वा सख्यमनुत्तमम् ।	031a  
जग्मतुर्द्रोणपाञ्चाल्यौ यथागतमरिन्दमौ ॥	031c  
असत्कारः स तु महान्मुहूर्तमपि तस्य तु ।	032a  
नापैति हृदयाद्राज्ञो दुर्मनाः स कृशोऽभवत् ॥ ॥	032c  

इति श्रीमन्महाभारते आदिपर्वणि चैत्ररथपर्वणि अशीत्यधिकशततमोऽध्यायः ॥ 180 ॥

1-180-10 एकतममेकतरम् ॥ 1-180-13 समनुज्ञप्य निशम्य । प्राप्येत्यपि पठन्ति ॥ 1-180-21 छत्रवत्यामहिच्छत्रे ॥ 1-180-28 भागीरथ्याहमिति सन्धिरार्षः ॥ अशीत्यधिकशततमोऽध्यायः ॥ 180 ॥
