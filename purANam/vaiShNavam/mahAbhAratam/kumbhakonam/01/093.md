अध्यायः 093
विश्वामित्रान्मेनकायां शकुन्तलाया जन्मकथनम् ॥ 1 ॥
कण्व उवाच ।	001  
एवमुक्तस्तया शक्रः सन्दिदेश सदागतिम् ।	001a  
प्रातिष्ठत तदा काले मेनका वायुना सह ॥	001c  
अथापश्यद्वरारोहा तपसा दग्धकिल्बिषम् ।	002a  
मिश्वामित्रं तप्यमानं मेनका भीरुराश्रमे ॥	002c  
अभिवाद्य ततः सा तं प्राक्रीडदृषिसन्निधौ ।	003a  
अपोवाह च वासोऽस्या मारुतः शशिसन्निभम् ॥	003c  
सागच्छत्त्वरिता भूमिं वासस्तदभिलिप्सती ।	004a  
कुत्सयन्तीव सव्रीडं मारुतं वरवर्णिनी ॥	004c  
पश्यतस्तस्य राजर्षेरप्यग्निसमतेजसः ।	005a  
विश्वामित्रस्ततस्तां तु विषमस्थामनिन्दिताम् ॥	005c  
गृद्धां वाससि सम्भ्रान्तां मेनकां मुनिसत्तमः ।	006a  
अनिर्देश्यवयोरूपामपश्यद्विवृतां तदा ॥	006c  
तस्या रूपगुणान्दृष्ट्वा स तु विप्रर्षभस्तदा ।	007a  
चकार भावं संसर्गे तया कामवशं गतः ॥	007c  
न्यमन्त्रयत चाप्येनां सा चाप्यैच्छदनिन्दिता ।	008a  
तौ तत्र सुचिरं कालमुभौ व्यवहरतां तदा ॥	008c  
रममाणौ यथाकामं यतैकदिवसं तथा ।	009a  
\'एवं वर्षसहस्राणामतीतं नान्वचिन्तयत् ॥	009c  
कामक्रोधावजितवान्मुनिर्नित्यं समाहितः ।	010a  
चिरार्जितस्य तपसः क्षयं स कृतवान्मुनिः ॥	010c  
तपसः सङ्क्षयादेव मुनिर्मोहं समाविशत् ।	011a  
मोहाभिभूतः क्रोधात्मा ग्रसन्मूलफलान्मुनिः ॥	011c  
पादैर्जलरवं कृत्वा अन्तर्द्वीपे कुटीं गतः ।	012a  
मेनका गन्तुकामा तु शुश्राव जलनिस्वनम् ॥	012c  
तपसा दीप्तवीर्योऽसावाकाशादेति याति च ।	013a  
अद्य सञ्ज्ञां विजानामि ययाऽद्य तपसः क्षयः ॥	013c  
गन्तुं न युक्तमित्युक्त्वा ऋतुस्नाताथ मेनका |	014a  
कामरागाभिभूतस्य मुनेः पार्श्वं जगाम ह ॥\'	014c  
जनयामास स मुनिर्मेनकायां शकुन्तलाम् ।	015a  
प्रस्थे हिमवतो रम्ये मालिनीमभितो नदीम् ॥	015c  
\'देवगर्भोपमां बालां सर्वाभरणभूषिताम् ।	016a  
शयानां शयने रम्ये मेनका वाक्यमब्रवीत् ॥	016c  
महर्षेरुग्रतपसस्तेजस्त्वमसि भामिनि ।	017a  
तस्मात्स्वर्गं गमिष्यामि देवकार्यार्थमागता ॥\'	017c  
जातमुत्सृज्य तं गर्भं मेनका मालिनीमनु ।	018a  
कृतकार्या ततस्तूर्णमगच्छच्छक्रसंसदम् ॥	018c  
तं वने विजने गर्भं सिंहव्याघ्रसमाकुले |	019a  
दृष्ट्वा शयानं शकुनाः समन्तात्पर्यवारयन् ।	019c  
नेमां हिंस्युर्वने बालां क्रव्यादा मांसगृद्धिनः ॥	019e  
पर्यरक्षन्त तां तत्र शकुन्ता मेनकात्मजाम् ।	020a  
उपस्प्रष्टुं गतश्चाहमपश्यं शयितामिमाम् ॥	020c  
निर्जने विपिने रम्ये शकुन्तैः परिवारिताम् ।\'	021a  
मां दृष्ट्वैवाभ्यपद्यन्त पादयोः पतिता द्विजाः ।	021c  
अब्रुञ्शकुनाः सर्वे कलं मधुरभाषिणः ॥	021e  
विश्वामित्रसुतां ब्रह्मन्न्यासभूतां भरस्व वै ।	022a  
कामक्रोधावजितवान्सखा ते कौशिकीं गतः ॥	022c  
तस्मात्पोषय तत्पुत्रीं दयावानिति तेऽब्रुवन् ।	023a  
सर्वभूतरुतज्ञोऽहं दयावान्सर्वजन्तुषु ॥\'	023c  
आनयित्वा ततश्चैनां दुहितृत्वे न्यवेशयम् ॥	024ac  
शरीरकृत्प्राणदाता यस्य चान्नानि भुञ्जते ।	025a  
क्रमेणैते त्रयोऽप्युक्ताः पितरो धर्मशासने ॥	025c  
निर्जने तु वने यस्माच्छकुन्तैः परिवारिता ।	026a  
शकुन्तलेति नामास्याः कृतं चापि ततो मया ॥	026c  
एवं दुहितरं विद्धि मम विप्र शकुन्तलाम् ।	027a  
शकुन्तला च पितरं मन्यते मामनिन्दिता ॥	027c  
शकुन्तलोवाच 	028  
एतदाचष्ट पृष्टः सन्मम जन्म महर्षये ।	028a  
सुतां कण्वस्य मामेवं विद्धि त्वं मनुजाधिप ॥	028c  
कण्वं हि पितरं मन्ये पितरं स्वमजानती ।	029a  
इति ते कथितं राजन्यथावृत्तं श्रुतं मया ॥ ॥	029c  

इति श्रीमन्महाभारते आदिपर्वणि सम्भवपर्वणि त्रिनवतितमोऽध्यायः ॥ 93 ॥

1-93-1 सदागतिम् वायुम् ॥ 
1-93-6 गृद्धां सक्ताम् । विवृतामनाच्छादिताम् ॥
 1-93-8 न्यमन्त्रयत एहीत्याकारितवान् । व्यहरतां विहारं चक्रतुः ॥ 
1-93-20 उपस्प्रष्टुं आचमनादिकं कर्तुम् ॥ 
1-93-25 शरीरकृन्निषेक्ता । प्राणदाताऽभयप्रदः ॥ त्रिनवतितमोऽध्यायः ॥ 93 ॥
