अध्यायः 214

पञ्चेन्द्रोपाख्यानप्रारम्भः ॥ 1 ॥ नैमिशारण्ये देवैरारब्धे सत्रे यमस्य शामित्रकर्मणि व्यापृतत्वात् लोके प्रजाबाहुल्यं दृष्ट्वा तत्परिजिहीर्षया देवैर्ब्रह्मसमीपगमनम् ॥ 2 ॥ ब्रह्माज्ञया पुनर्नैमिशारण्यं गतस्य गङ्गायां पुण्डरीकं दृष्ट्वा तज्जिहीर्षया गतस्य इन्द्रस्य तत्र रुदन्त्याः स्त्रियाः दर्शनम् ॥ 3 ॥ तामनुगच्छतेन्द्रेण पर्वतविवरे पूर्वेषां चतुर्णां इन्द्राणां दर्शनम् ॥ 4 ॥ बलरामकेशवद्रौपद्यादीनामुत्पत्तिकथा ॥ 5 ॥ व्यासदत्तदिव्यदृष्टेर्द्रुपदस्य पाण्डवद्रौपदीपूर्वरूपदर्शनं ॥ 6 ॥ द्रौपद्या अव्यवहितपूर्वजन्मवृत्तान्तकथनम् ॥ 7 ॥

व्यास उवाच ।	001  

पुरा वै नैमिशारण्ये देवाः सत्रमुपासते ।	001a  
तत्र वैवस्वतो राजञ्शामित्रमकरोत्तदा ॥	001c  
ततो यमो दीक्षितस्तत्र राजन्नामारयत्कञ्चिदपि प्रजानाम् ।	002a  
ततः प्रजास्ता बहुला बभूवुः कालातिपातान्मरणप्रहीणाः ॥	002c  
सोमश्च शक्रो वरुणः कुबेरः साध्या रुद्रा वसवोऽथाश्विनौ च ।	003a  
प्रजापतिर्भुवनस्य प्रणेता समाजग्मुस्तत्र देवास्तथाऽन्ये ॥	003c  
ततोऽब्रुवँल्लोकगुरुं समेता भयात्तीव्रान्मानुषाणां विवृद्ध्या ।	004a  
तस्माद्भयादुद्विजन्तः सुखेप्सवःप्रयाम सर्वे शरणं भवन्तम् ॥	004c  
पितामह उवाच ।	005  
किं वो भयं मानुषेभ्यो यूयं सर्वे यदाऽमराः ।	005a  
मा वो मर्त्यसकाशाद्वै भयं भवितुमर्हति ॥	005c  
देवा ऊचुः ।	006  
मर्त्या अमर्त्याः संवृत्ता न विशेषोऽस्ति कश्चन ।	006a  
अविशेषादुद्विजन्तो विशेषार्थमिहागताः ॥	006c  
श्रीभगवानुवाच ।	007  
वैवस्वतो व्यापृतः सत्रहेतोस्तेन त्विमे न म्रियन्ते मनुष्याः ।	007a  
तस्मिन्नेकाग्रे कृतसर्वकार्ये तत एषां भवितैवान्तकालः ॥	007c  
वैवस्वतस्यैव तनुर्विभक्तावीर्येण युष्माकमुत प्रवृद्धा ।	008a  
सैषामन्तो भविता ह्यन्तकाले न तत्र वीर्यं भविता नरेषु ॥	008c  
व्यास उवाच ।	009  
ततस्तु ते पूर्वजदेववाक्यं श्रुत्वा जग्मुर्यत्र देवा यजन्ते ।	009a  
समासीनास्ते समेता महाबला भागीरथ्यां ददृशुः पुण्डरीकम् ॥	009c  
दृष्ट्वा च तद्विस्मितास्ते बभूवुस्तेषामिन्द्रस्तत्र शूरो जगाम ।	010a  
सोऽपश्यद्योषामथ पावकप्रभांयत्र देवी गङ्गा सततं प्रसूता ॥	010c  
सा तत्र योषा रुदती जलार्थिनी गङ्गां देवीं व्यवगाह्य व्यतिष्ठत् ।	011a  
तस्याश्रुबिन्दुः पतितो जले यस्तत्पद्ममासीदथ तत्र काञ्चनम् ॥	011c  
तदद्भुतं प्रेक्ष्य वज्री तदानीमपृच्छत्तां योषितमन्तिकाद्वै ।	012a  
का त्वं भद्रे रोदिषि कस्य हेतोर्वाक्यं तथ्यं कामयेऽहं ब्रवीहि ॥	012c  
स्त्र्युवाच ।	013  
त्वं वेत्स्यसे मामिह याऽस्मि शक्र यदर्थं चाहं रोदिमि मन्दभाग्या ।	013a  
आगच्छ राजन्पुरतो गमिष्येद्रष्टाऽसि तद्रोदिमि यत्कृतेऽहम् ॥	013c  
व्यास उवाच ।	014  
तां गच्छन्तीमन्वगच्छत्तदानीं सोऽपश्यदारात्तरुणं दर्शनीयम् ।	014a  
सिद्धासनस्थं युवतीसहायं क्रीडन्तमक्षैर्गिरिराजमूर्ध्नि ॥	014c  
तमब्रवीद्देवराजो ममेदं त्वं विद्धि विद्वन्भुवनं वशे स्थितम् ।	015a  
ईशोऽहस्मीति समन्युरब्रवीद्दृष्ट्वा तमक्षैः सुभृशं प्रमत्तम् ॥	015c  
क्रुद्धं च शक्रं प्रसमीक्ष्य देवो जहाय शक्रं च शैरुदैक्षत ।	016a  
संस्तम्भितोऽभूदथ देवराजस्तेनेक्षितः स्थाणुरिवावतस्थे ॥	016c  
यदा तु पर्याप्तमिहास्य क्रीडया तदा देवीं रुदतीं तामुवाच ।	017a  
आनीयतामेष यतोऽहमारान्नैनं दर्पः पुनरप्याविशेत ॥	017c  
ततः शक्रः स्पृष्टमात्रस्तया तुस्रस्तैरङ्गैः पतितोऽभूद्धरण्याम् ।	018a  
तमब्रवीद्भगवानुग्रतेजा मैवं पुनः शक्र कृथाः कथञ्चित् ॥	018c  
निवर्तयैनं च महाद्रिराजं बलं च वीर्यं च तवाप्रमेयम् ।	019a  
छिद्रस्य चैवाविश मध्यमस्य यत्रासते त्वद्विधाः सूर्यभासः ॥	019c  
स तद्विवृत्य विवरं महागिरेस्तुल्यद्युतींश्चतुरोऽन्यान्ददर्श ।	020a  
स तानभिप्रेक्ष्य बभूव दुःखितःकच्चिन्नाहं भविता वै यथेमे ॥	020c  
ततो देवो गिरिशो वज्रपाणिं विवृत्य नेत्रे कुपितोऽभ्युवाच ।	021a  
दरीमेतां प्रविश त्वं शतक्रतो यन्मां बाल्यादवमंस्थाः पुरस्तात् ॥	021c  
उक्तस्त्वेवं विभुना देवराजःप्रावेपताऽऽर्तो भृशमेवाभिषङ्गात् ।	022a  
स्रस्तैरङ्गैरनिलेनेव नुन्नमश्वत्थपत्रं गिरिराजमूर्ध्नि ॥	022c  
स प्राञ्जलिर्वै वृषवाहनेन प्रवेपमानः सहसैवमुक्तः ।	023a  
उवाच देवं बहुरूपमुग्रमद्याशेषस्य भुवनस्य त्वं भवाद्यः ॥	023c  
तमब्रवीदुग्रवर्चाः प्रहस्य नैवंशीलाः शेषमिहाप्नुवन्ति ।	024a  
एतेऽप्येवं भवितारः पुरस्तात्तस्मादेतां दरीमाविश्य शेष्य ॥	024c  
एषा भार्या भविता वो न संशयो योनिं सर्वे मानुषीमाविशध्वम् ।	025a  
तत्र यूयं कर्म कृत्वाऽविषह्यं बहूनन्यान्निधनं प्रापयित्वा ॥	025c  
\'अस्त्रैर्दिव्यैर्मानुषान्योधयित्वा शूरान्सर्वानाहवे संविजित्य ।\'	026a  
आगन्तारः पुनरेवेन्द्रवलोकं स्वकर्मणा पूर्वचितं महार्हम् ।	026c  
सर्वं मया भाषितमेतदेवं कर्तव्यमन्यद्विविधार्थयुक्तम् ॥	026e  
पूर्वेन्द्रा ऊचुः ।	027  
गमिष्यामो मानुषं देवलोकाद्दुराधरो विहितो यत्र मोक्षः ।	027a  
देवास्त्वस्मानादधीरञ्जनन्यां धर्मो वायुर्मघवानश्विनौ च ॥	027c  
व्यास उवाच ।	028  
एतच्छ्रुत्वा वज्रपाणिर्वचस्तु देवश्रेष्ठं पुनरेवेदमाह ।	028a  
वीर्येणाहं पुरुषं कार्यहेतोर्दद्यामेषां पञ्चमं मत्प्रसूतम् ॥	028c  
विश्वभुग्भूतधामा च शिबिरिन्द्रः प्रतापवान् ।	029a  
शान्तिश्चतुर्थस्तेषां वै तेजस्वी पञ्चमः स्मृतः ॥	029c  
तेषां कामं भगवानुग्रधन्वा प्रादादिष्टं सन्निसर्गाद्यथोक्तम् ।	030a  
तां चाप्येषां योषितं लोककान्तां श्रियं भार्यां व्यदधान्मानुषेषु ॥	030c  
तैरेव सार्धं तु ततः स देवो जगाम नारायणमप्रमेयम् ।	031a  
अनन्तमव्यक्तमजं पुराणं सनातनं विश्वमनन्तरूपम् ॥	031c  
स चापि तद्व्यदधात्सर्वमेव ततः सर्वे सम्बभूवुर्धरण्यमाम् ।	032a  
\'नरं तु देवं विबुधप्रधानमिन्द्राज्जिष्णुं पञ्चमं कल्पयित्वा ।	032c  
\'स चापि केशौ हरिरुद्बबर्हशुक्लमेकमपरं चापि कृष्णम् ॥	032e  
तौ चापि केशौ विशतां यदूनाङ्कुले स्त्रियौ देवकीं रोहिणीं च ।	033a  
तयोरेको बलदेवो बभूव योऽसौ श्वेतस्य देवस्य केशः ।	033c  
कृष्णो द्वितीयः केशवः सम्बभूव केशो योऽसौ वर्णतः कृष्ण उक्तः ॥	033e  
ये ते पूर्वं शक्ररूपा निबद्धास्तस्यां दर्यां पर्वतस्योत्तरस्य ।	034a  
इहैव ते पाण्डवा वीर्यवन्तः शक्रस्यांशः पाण्डवः सव्यसाची ॥	034c  
एवमेते पाण्डवाः सम्बभूवुर्ये ते राजन्पूर्वमिन्द्रा बभूवुः ।	035a  
लक्ष्मीश्चैषां पूर्वमेवोपदिष्टा भार्या यैषा द्रौपदी दिव्यरूपा ॥	035c  
कथं हि स्त्री कर्मणा ते महीतलात्समुत्तिष्ठेदन्यतो दैवयोगात् ।	036a  
यस्या रूपं सोमसूर्यप्रकाशं गन्धश्चास्याः कोशमात्रात्प्रवाति ॥	036c  
इदं चान्यत्प्रीतिपूर्वं नरेन्द्र ददानि ते वरमत्यद्भुतं च ।	037a  
दिव्यं चक्षुः पश्य कुन्तीसुतांस्त्वं पुण्यैर्दिव्यैः पूर्वदेहैरुपेतान् ॥	037c  
वैशम्पायन उवाच ।	038  
ततो व्यासः परमोदारकर्मा शुचिर्विप्रस्तपसा तस्य राज्ञः ।	038a  
चक्षुर्दिव्यं प्रददौ तांश्च सर्वान्राजाऽपश्यत्पूर्वदेहैर्यथावत् ॥	038c  
ततो दिव्यान्हेमकिरीटमालिनः शक्रप्रख्यान्पावकादित्यवर्णान् ।	039a  
बद्धापीडांश्चारुरूपांश्च यूनो व्यूढोरस्कांस्तालमात्रान्ददर्श ॥	039c  
दिव्यैर्वस्त्रैररजोभिः सुगन्धैर्माल्यैश्चाग्र्यैः शोभमानानतीव ।	040a  
साक्षात्त्र्यक्षान्वा वसूंश्चापि रुद्रा-नादित्यान्वा सर्वगुणोपपन्नान् ॥	040c  
तान्पूर्वेन्द्रानभिवीक्ष्याभिरूपाञ्शक्रात्मजं चेन्द्ररूपं निशम्य ।	041a  
प्रीतो राजा द्रुपदो विस्मितश्च दिव्यां मायां तामवेक्ष्याप्रमेयाम् ॥	041c  
तां चैवाग्र्यां स्त्रियमतिरूपयुक्तां दिव्यां साक्षात्सोमवह्निप्रकाशाम् ।	042a  
योग्यां तेषां रूपतेजोयशोभिःपत्नी मत्वा हृष्टवान्पार्थिवेन्द्रः ॥	042c  
स तद्दृष्ट्वा महदाश्चर्यरूपं जग्राह पादौ सत्यवत्याः सुतस्य ।	043a  
नैतच्चित्रं परमर्षे त्वयीति प्रसन्नचेताः स उवाच चैनम् ॥	043c  
\'व्यास उवाच ।	044  
इदं चापि पुरावृत्तं तन्निबोध च भूमिप ।	044a  
कीर्त्यमानं नृपर्षीणां पूर्वेषां दारकर्मणि ॥	044c  
नितन्तुर्नाम राजर्षिर्बभूव भुवि विश्रुतः ।	045a  
तस्य पुत्रा महेष्वासा बभूवुः पञ्च भूमिपाः ॥	045c  
साल्वेयः शूरसेनश्च श्रुतसेनश्च वीर्यवान् ।	046a  
तिन्दुसारोऽतिसारश्च क्षत्रियाः क्रतुयाजिनः ॥	046c  
नातिचक्रमुरन्योन्यमन्योन्यस्य प्रियंवदाः ।	047a  
अनीर्ष्यवो धर्मविदः सौम्याश्चैव प्रियङ्कराः ॥	047c  
एतान्नैतन्तवान्पञ्च शिबिपुत्री स्वयंवरे ।	048a  
अवाप स्वपतीन्वीरान्भौमाश्वी मनुजाधिपान् ॥	048c  
वीणेव मधुरारावा गान्धर्वस्वरमूर्च्छिता ।	049a  
उत्तमा सर्वनारीणां भौमाश्वी ह्यभवत्तदा ॥	049c  
यस्या नैतन्तवाः पञ्च पतयः क्षत्रियर्षभाः ।	050a  
बभूवुः पृथिवीपालाः सर्वैः समुदिता गुणैः ॥	050c  
तेषामेकाभवद्भार्या राज्ञामौशीनरी शुभा ।	051a  
भौमाश्वी नाम भद्रं ते तथारूपगुणान्विता ॥	051c  
पञ्चभ्यः पञ्चधा पञ्च दायादान्सा व्यजायत ।	052a  
तेभ्यो नैतन्तवेभ्यस्तु राजशार्दूल वै तदा ॥	052c  
पृथगाख्याऽभवत्तेषां भ्रातॄणां पञ्चधा भुवि ।	053a  
यथावत्कीर्त्यमानांस्ताञ्छृणु मे राजसत्तम ॥	053c  
साल्वेयाः शूरसेनाश्च श्रुतसेनाश्च पार्थिवाः ।	054a  
तिन्दुसारातिसाराश्च वंशा एषां नृपोत्तम ॥	054c  
एवमेकाऽभवद्भार्या भौमाश्वी भुवि विश्रुता ।	055a  
तथैव द्रुपदैषा ते सुता वै देवरूपिणी ।	055c  
पञ्चानां विहिता पत्नी कृष्णा पार्षत्यनिन्दिता\' ॥	055e  
व्यास उवाच ।	056  
आसीत्तपोवन्ने काचिदृषेः कन्या महात्मनः ।	056a  
नाध्यगच्छत्पतिं सा तु कन्या रूपवती सती ॥	056c  
तोषयामास तपसा सा किलोग्रेण शङ्करम् ।	057a  
तामुवाचेश्वरः प्रीतो वृणु काममिति स्वयम् ॥	057c  
सैवमुक्ताऽब्रवीत्कन्या देवं वरदमीश्वरम् ।	058a  
पतिं सर्वगुणोपेतमिच्छामीति पुनःपुनः ॥	058c  
ददौ तस्यै स देवेशस्तं वरं प्रीतमानसः ।	059a  
पञ्च ते पतयो भद्रे भविष्यन्तीति शङ्करः ॥	059c  
सा प्रसादयती देवमिदं भूयोऽभ्यभाषत ।	060a  
एकं पतिं गुणोपेतं त्वत्तोऽर्हामीति शङ्कर ॥	060c  
तां देवदेवः प्रीतात्मा पुनः प्राह शुभं वचः ।	061a  
पञ्चकृत्वस्त्वयोक्तोऽहं पतिं देहीति वै पुनः ॥	061c  
तत्तथा भविता भद्रे वचस्तद्भद्रमस्तु ते ।	062a  
देहमन्यं गतायास्ते सर्वमेतद्भविष्यति ॥	062c  
द्रुपदैषा हि सा जज्ञे सुता वै देवरूपिणी ।	063a  
पञ्चानां विहिता पत्नी कृष्णा पार्षत्यनिन्दिता ॥	063c  
\'सैव नालायनी भूत्वा रूपेणाप्रतिमा भुवि ।	064a  
मौद्गल्यं पतिमास्थाय शिवाद्वरमभीप्सती ॥	064c  
एतद्देवरहस्यं ते श्रावितं राजसत्तम ।	065a  
नाख्यातव्यं कस्यचिद्वै देवगुह्यमिदं यतः ॥\'	065c  
स्वर्गश्रीः पाण्डवार्थं तु समुत्पन्ना महामखे ।	066a  
सेह तप्त्वा तपो घोरं दुहितृत्वं तवागता ॥	066c  
सैषा देवी रुचिरा देवजुष्टापञ्चानामेका स्वकृतेनेह कर्मणा ।	067a  
सृष्टा स्वयं देवपत्नी स्वयम्भुवा श्रुत्वा राजन्द्रुपदेष्टं कुरुष्व ॥ ॥	067c  

इति श्रीमन्महाभारते आदिपर्वणि वैवाहिकपर्वणि चतुर्दशाधिकद्विशततमोऽध्यायः ॥ 214 ॥

1-214-1 शमिता यज्ञे पशुवधकर्ता तस्य भावः शामित्रम् ॥ 1-214-3 यत्र प्रजापतिस्तत्र सोमादयः समाजग्मुः ॥ 1-214-11 तस्याः अश्रुबिन्दुः । सन्धिरार्षः ॥ 1-214-21 ततः शीघ्रमप्रवेशाद्धेतोः ॥ 1-214-23 हे भव अद्य त्वमशेषस्य भुवनस्य आद्यः पतिरसि । अद्येत्यनेन मां जित्वैव नत्वन्यथेति सूचितम् ॥ 1-214-24 शेषं प्रसादम् ॥ 1-214-27 दुराधरो दुष्प्रापः ॥ 1-214-28 वीर्येण शुक्रद्वारा पुरुषमंशभूतं दद्याम् ॥ 1-214-29 तेजस्वी इन्द्रांशः ॥ 1-214-31 तैर्विश्वभुगादिभिः । स देवो महादेवः ॥ 1-214-32 व्यदधाद्विहितवान् आज्ञप्तवानित्यर्थः । उद्बबर्ह उद्धृतवान् ॥ 1-214-38 तस्य राज्ञः । तस्मै राज्ञे ॥ चतुर्दशाधिकद्विशततमोऽध्यायः ॥ 214 ॥
