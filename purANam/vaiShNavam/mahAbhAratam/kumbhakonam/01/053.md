अध्यायः 053
ऋत्विगादिनामकथनम् ॥ 1 ॥ इन्द्रकृतं तक्षकाश्वासनम् ॥ 2 ॥ वासुकेः स्वभगिन्या संवादः ॥ 3 ॥ 

शौनक उवाच । 	001  
सर्पसत्रे तदा राज्ञः पाण्डवेयस्य धीमतः ।	001a  
जनमेजयस्य के त्वासन्नृत्विजः परमर्षयः ॥	001a  
के सदस्या बभूवुश्च सर्पसत्रे सुदारुणे ।	002a  
विषादजननेऽत्यर्थं पन्नगानां महाभय ॥	002c  
सर्वं विस्तरशस्तात भवाञ्छंसितुमर्हति ।	003a  
सर्पसत्रविधानज्ञविज्ञेयाः के च सूतज ॥	003c  
सौतिरुवाच । 	004  
हन्त ते कथयिष्यामि नामानीह मनीषिणाम् ।	004a  
ये ऋत्विजः सदस्याश्च तस्यासन्नृपतेस्तदा ॥	004c  
तत्र होता बभूवाथ ब्राह्मणश्चण्डभार्गवः ।	005a  
च्यवनस्यान्वये ख्यातो जातो वेदविदां वरः ॥	005c  
उद्गाता ब्राह्मणो वृद्धो विद्वान्कौत्सौऽथ जैमिनिः ।	006a  
ब्र्हमाऽभवच्छार्ङ्गरवोऽथाध्वर्युश्चापि पिङ्गलः ॥	006c  
सदस्यश्चाभवद्व्यासः पुत्रशिष्यसहायवान् ।	007a  
उद्दालकः प्रमतकः श्वेतकेतुश्च पिङ्गलः ॥	007c  
असितो देवलश्चैव नारदः पर्वतस्तथा ।	008a  
आत्रेयः कुम्डजठरौ द्विजः कालघटस्तथा ॥	008c  
वात्स्यः श्रुतश्रवा वृद्धो जपस्वाध्यायशीलवान् ।	009a  
कोहलो देवशर्मा च मौद्गल्यः समसौरभः ॥	009c  
एते चान्ये च बहवो ब्राह्मणा वेदपारगाः ।	010a  
सदस्याश्चाभवंस्तत्र सत्रे पारिक्षितस्य ह ॥	010c  
जुह्वत्स्वृत्विक्ष्वथ तदा सर्पसत्रे महाक्रतौ ।	011a  
अहयः प्रापतंस्तत्र घोराः प्राणिभयावहाः ॥	011c  
वसामेदोवहाः कुल्या नागानां सम्प्रवर्तिताः ।	012a  
ववौ गन्धश्च तुमुलो दह्यतामनिशं तदा ॥	012c  
पततां चैव नागानां धिष्ठितानां तथाम्बरे ।	013a  
अश्रूयतानिशं शब्दः पच्यतां चाग्निना भृशम् ॥	013c  
तक्षकस्तु स नागेन्द्रः पुरन्दरनिवेशनम् ।	014a  
गतः श्रुत्वैव राजानं दीक्षितं जनमेजयम् ॥	014c  
ततः सर्वं यथावृत्तमाख्याय भुजगोत्तमः ।	015a  
अगच्छच्छरणं भीत आगस्कृत्वा पुरन्दरम् ॥	015c  
तमिन्द्रः प्राह सुप्रीतो न तवास्तीह तक्षक ।	016a  
भयं नागेन्द्र तस्माद्वै सर्पसत्रात्कदाचन ॥	016c  
प्रसादितो मया पूर्वं तवार्थाय पितामहः ।	017a  
तस्मात्तव भयं नास्ति व्येतु तेनसो ज्वरः ॥	018a  
सौतिरुवाच । 	019  
एवमाश्वासितस्तेन ततः स भुजगोत्तमः ।	019a  
उवास भवने तस्मिञ्शक्रस्य मुदितः सुखी ॥	019c  
अजस्रं निपतत्स्वग्नौ नागेषु भृशदुःखितः ।	020a  
अल्पशेषपरीवारो वासुकिः पर्यतप्यत ॥	020c  
कश्मलं चाविशद्धोरं वासुकिं पन्नगोत्तमम् ।	021a  
स घूर्णमानहृदयो भगिनीमिदमब्रवीत् ॥	021c  
दह्यन्तेऽङ्गानि मे भद्रे न दिशः प्रतिभान्ति माम् ।	022a  
सीदामीव च सम्मोहाद्धूर्णतीव च मे मनः ॥	022c  
दृष्टिर्भ्राम्यति मेऽतीव हृदयं दीर्यतीव च ।	023a  
पतिष्याम्यवशोऽद्याहं तस्मिन्दीप्ते विभावसौ ॥	023c  
पारिक्षितस्य यज्ञोऽसौ वर्ततेऽस्मज्जिघांसया ।	024a  
व्यक्तं मयाऽभिगन्तव्यं प्रेतराजनिवेशनम् ॥	024c  
अयं स कालः सम्प्राप्तो यदर्थमसि मे स्वसः ।	025a  
जरत्करौ(पुरा)मयादत्तात्रायस्वास्मान्सबान्धवान् ॥	025c  
आस्तीकः किल यज्ञं तं वर्तन्तं भुजगोत्तमे ।	026a  
प्रतिषेत्स्यति मां पूर्वं स्वयमाह पितामहः ॥	026c  
तद्वत्से ब्रूहि वत्सं स्वं कुमारं वृद्धसम्मतम् ।	027a  
ममाद्य त्वं सभृत्यस्य मोक्षार्थं वेदवित्तमम् ॥ ॥	027c  
इति श्रीमन्महाभारते आदिपर्वणि आस्तीकपर्वणि त्रिपञ्चाशत्तमोऽध्यायः ॥ 53 ॥ 
1-53-2 सदस्या उपद्रष्टारः ॥ 1-53-3 विधानज्ञेषु विज्ञेयाः श्रेष्ठाः ॥ 1-53-13 पच्यतां पच्यमानानाम् ॥ 1-53-15 आगः अपरान्ध कृत्वा ॥ त्रिपञ्चाशत्तमोऽध्यायः ॥ 53 ॥
