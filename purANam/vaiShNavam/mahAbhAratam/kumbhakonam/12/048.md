अध्यायः 048

कृष्णेन युधिष्ठिरम् प्रति परशुरामचरितकथनम् ॥ 1 ॥
वासुदेव उवाच 	001  
शृणु कौन्तेय रामस्य प्रभावो यो मया श्रुतः ।	001a  
महर्षीणां कथयतां कारणं तस्य जन्म च ॥	001c  
यथा च जामदग्न्येन कोटिशः क्षत्रिया हताः ।	002a  
उद्भूता राजवंशेषु ये भूयो भारते हताः ॥	002c  
जह्नोरजस्तु तनयो बलाकाश्वस्तु तत्सुतः ।	003a  
कुशिको नाम धर्मज्ञस्तस्य पुत्रो महीपते ॥	003c  
अग्र्यं तपः समातिष्ठत्सहस्राक्षसमो भुवि ।	004a  
पुत्रं लभेयमजितं त्रिलोकेश्वरमित्युत ॥	004c  
तमुग्रतपसं दृष्ट्वा सहस्राक्षः पुरन्दरः ।	005a  
समर्थं पुत्रजनने स्वयमेवैत्य भारत ॥	005c  
पुत्रत्वमगमद्राजंस्तस्य लोकेश्वरेश्वरः ।	006a  
गाधिर्नामाभवत्पुत्रः कौशिकः पाकशासनः ॥	006c  
तस्य कन्याऽभवद्राजन्नाम्ना सत्यवती प्रभो ।	007a  
तां गाधिर्भृगुपुत्राय ऋचीकाय ददौ प्रभुः ॥	007c  
ततस्तया हि कौन्तेय भार्गवः कुरुनदनः ।	008a  
पुत्रार्थं श्रपयामास चरुं गाधेस्तथैव च ॥	008c  
आहूय चाह तां भार्यामृचीको भार्गवस्तदा ।	009a  
उपयोज्यश्चरुरयं त्वया मात्राऽप्ययं तव ॥	009c  
तस्या जनिष्यते पुत्रो दीप्तिमान्क्षत्रियर्षभः ।	010a  
अजय्यः क्षत्रियैर्लोके क्षत्रियर्षभसूदनः ॥	010c  
तवापि पुत्रं कल्याणि धृतिमन्तं शमात्मकम् ।	011a  
तपोन्वितं द्विजश्रेष्ठं चरुरेष विधास्यति ॥	011c  
इत्येवमुक्त्वा तां भार्यां सर्चीको भृगुनन्दनः ।	012a  
तपस्यभिरतः श्रीमाञ्जगामारण्यमेव हि ॥	012c  
एतस्मिन्नेव काले तु तीर्थयात्रापरो नृपः ।	013a  
गाधिः सदारः सम्प्राप्त ऋचीकस्याश्रमं प्रति ॥	013c  
चरुद्वयं गृहीत्वा तु राजन्सत्यवती तदा ।	014a  
भर्त्रा दत्तं प्रसन्नेन मात्रे हृष्टा न्यवेदयत् ॥	014c  
माता तु तस्याः कौन्तेय दुहित्रे स्वं चरुं ददौ ।	015a  
तस्याश्चरुमथाज्ञातमात्मसंस्थं चकार ह ॥	015c  
अथ सत्यवती गर्भं क्षत्रियान्तकरं तदा ।	016a  
धारयामास दीप्तेन वपुषा घोरदर्शनम् ॥	016c  
तामृचीकस्तदा दृष्ट्वा ध्यानयोगेन भारत ।	017a  
अब्रवीद्भृगुशार्दूलः स्वां भार्यां देवरूपिणीम् ॥	017c  
मात्राऽसि व्यंसिता भद्रे चरुव्यत्यासहेतुना ।	018a  
तस्माज्जनिष्यते पुत्रः क्रूरकर्माऽत्यमर्षणः ।	018c  
\'जनयिष्यति माता ते ब्रह्मभूतं तपोधनम् ॥\'	018e  
विश्वं हि ब्रह्म सुमहच्चरौ तव समाहितम् ।	019a  
क्षत्रवीर्यं च सकलं तव मात्रे समर्पितम् ॥	019c  
विपर्ययेण ते भद्रे नैतदेवं भविष्यति ।	020a  
मातुस्ते ब्राह्मणो भूयात्तव च क्षत्रियः सुतः ॥	020c  
सैवमुक्ता महाभागा भर्त्रा सत्यवती तदा ।	021a  
पपात शिरसा तस्मै वेपन्ती चाब्रवीदिदम् ॥	021c  
नार्होऽसि भगवन्नद्य वक्तुमेवंविधं वचः ।	022a  
ब्राह्मणापशदं पुत्रं प्राप्स्यसीति हि मां प्रभो ॥	022c  
ऋचीक उवाच 	023  
नैष सङ्कल्पितः कामो मया भद्रे तथा त्वयि ।	023a  
उग्रकर्मा भवेत्पुत्रश्चरुव्यत्यासहेतुना ॥	023c  
सत्यवत्युवाच 	024  
इच्छँल्लोकानपि मुने सृजेथाः किं पुनः सुतम् ।	024a  
शमात्मकमृजुं पुत्रं दातुमर्हसि मे प्रभो ॥	024c  
ऋचीक उवाच 	025  
नोक्तपूर्वं मया भद्रे स्वैरेष्वप्यनृतं वचः ।	025a  
किमुताग्निं समाधाय मन्त्रवच्चरुसाधने ॥	025c  
[दृष्टमेतत्पुरा भद्रे ज्ञातं च तपसा मया ।	026a  
ब्रह्मभूतं हि सकलं पितुस्तव कुलं भवेत् ॥]	026c  
सत्यवत्युवाच 	027  
काममेवं भवेत्पौत्रो मामैवं तनयः प्रभो ।	027a  
शमात्मकमृजुं पुत्रं लभेयं जपतां वर ॥	027c  
ऋचीक उवाच 	028  
पुत्रे नास्ति विशेषो मे पौत्रे च वरवर्णिनि ।	028a  
यथा त्वयोक्तं वचनं तथा भद्रे भविष्यति ॥	028c  
वासुदेव उवाच 	029  
ततः सत्यवती पुत्रं जनयामास भार्गवम् ।	029a  
तपस्यभिरतं शान्तं जमदग्निं यतव्रतम् ॥	029c  
विश्वामित्रं च दायादं गाधिः कुशिकनन्दनः ।	030a  
प्राप ब्रह्मर्षिसमितं विश्वेन ब्रह्मणा युतम् ॥	030c  
ऋचीको जनयामास जमदग्निं तपोनिधिम् ।	031a  
सोऽपि पुत्रं ह्यजनयज्जमदग्निः सुदारुणम् ॥	031c  
सर्वविद्यान्तगं श्रेष्ठं धनुर्वेदस्य पारगम् ।	032a  
रामं क्षत्रियहन्तारं प्रदीप्तमिव पावकम् ॥	032c  
[तोषयित्वा महादेवं पर्वते गन्धमादने ।	033a  
अस्त्राणि वरयामास परशुं चातितेजसम् ॥	033c  
स तेनाकुण्ठधारेण ज्वलितानलवर्चसा ।	034a  
कुठारेणाप्रमेयेण लोकेष्वप्रतिमोऽभवत् ॥]	034c  
एतस्मिन्नेव काले तु कृतवीर्यात्मजो बली ।	035a  
अर्जुनो नाम तेजस्वी क्षत्रियो हैहयाधिपः ॥	035c  
दत्तात्रेयप्रसादेन राजा बाहुसहस्रवान् ।	036a  
चक्रवर्ती महातेजा विप्राणामाश्वमेधिके ॥	036c  
ददौ स पृथिवीं सर्वां सप्तद्वीपां सपर्वताम् ।	037a  
सबाह्वस्त्रबलेनाजौ जित्वा परमधर्मवित् ॥	037c  
तृषितेन च कौन्तेय भिक्षितश्चित्रभानुना ।	038a  
सहस्रबाहुर्विक्रान्तः प्रादाद्भिक्षामथाग्नये ॥	038c  
ग्रामान्पुराणि राष्ट्राणि घोषांश्चैव तु वीर्यवान् ।	039a  
जज्वाल तस्य बाणेद्धचित्रभानुर्दिधक्षया ॥	039c  
स तस्य पुरुषेन्द्रस्य प्रभावेण महौजसः ।	040a  
ददाह कार्तवीर्यस्य शैलानपि धरामपि ॥	040c  
स शून्यमाश्रमारण्यमापवस्य महात्मनः ।	041a  
ददाह पवनेनेद्धश्चित्रभानुः सहैहयः ॥	041c  
आपवस्तं ततो रोषाच्छशापार्जुनमच्युत ।	042a  
दग्धे श्रमे महाबाहो कार्तवीर्येण वीर्यवान् ॥	042c  
त्वया न वर्जितं यस्मान्ममेदं हि महद्वनम् ।	043a  
दग्धं तस्माद्रणे रामो बाहूंस्ते च्छेत्स्यतेऽर्जुन ॥	043c  
अर्जुनस्तु महातेजा बली नित्यं शमात्मकः ।	044a  
ब्रह्मण्यश्च शरण्यश्च दाता शूरश्च भारत ।	044c  
नाचिन्तयत्तदा शापं तेन दत्तं महात्मना ॥	044e  
तस्य पुत्राः सुबलिनः शापेनासन्पितुर्वधे ।	045a  
निमित्तमवलिप्ता वै नृशंसाश्चैव नित्यदा ॥	045c  
जमदग्नेस्तु धेन्वास्ते वत्समानिन्युरच्युत ।	046a  
अज्ञातं कार्तवीर्यस्य हैहयेन्द्रस्य धीमतः ॥	046c  
तन्निमित्तमभूद्युद्धं जामदग्नेर्महात्मनः ।	047a  
ततोऽर्जुनस्य बाहून्स चिच्छेद रुषितोऽनघ ॥	047c  
तं भ्रमन्तं ततो वत्सं जामदग्न्यः स्वमाश्रमम् ।	048a  
प्रत्यानयत राजेन्द्र तेषामन्तःपुरात्प्रभुः ॥	048c  
अर्जुनस्य सुतास्ते तु सम्भूयाबुद्धयस्तदा ।	049a  
गत्वाऽऽश्रममसम्बुद्धा जमदग्नेर्महात्मनः ।	049c  
अपातयन्त भल्लाग्रैः शिरः कायान्नराधिप ॥	049e  
समित्कुशार्थं रामस्य निर्यातस्य यशस्विनः ।	050a  
\'प्रत्यक्षं राममातुश्च तथैवाश्रमवासिनाम् ॥	050c  
श्रुत्वा रामस्तमर्थं च क्रुद्धः कालानलोपमः ।	051a  
धनुर्वेदेऽद्वितीयो हि दिव्यास्त्रैः समलङ्कृतः ॥	051c  
चन्द्रबिम्बार्धसङ्काशं परशुं गृह्य भार्गवः ।\'	052a  
ततः पितृवधामर्षाद्रामः परममन्युमान् ।	052c  
निःक्षत्रियां प्रतिश्रुत्य महीं शस्त्रमगृह्णत ॥	052e  
ततः स भृगुशार्दूलः कार्तवीर्यस्य वीर्यवान् ।	053a  
विक्रम्य निजघानाशु पुत्रान्पौत्रांश्च सर्वशः ॥	053c  
स हैहयसहस्राणि हत्वा परममन्युमान् ।	054a  
महीं सागरपर्यन्तां चकार रुधिरोक्षिताम् ॥	054c  
स तथा सुमहातेजाः कृत्वा निःक्षत्रियां महीम् ।	055a  
कृपया परयाऽऽविष्टो वनमेव जगाम ह ॥	055c  
ततो वर्षसहस्रेषु समतीतेषु केषुचित् ।	056a  
कोपं सम्प्राप्तवांस्तत्र प्रकृत्या कोपनः प्रभुः ॥	056c  
विश्वामित्रस्य पौत्रस्तु रैभ्यपुत्रो महातपाः ।	057a  
परावसुर्महाराज क्षिप्त्वाऽऽह जनसंसदि ॥	057c  
ये ते ययातिपतने यज्ञे सन्तः समागताः ।	058a  
प्रतर्दनप्रभृतयो राम किं क्षत्रिया न ते ॥	058c  
मिथ्याप्रतिज्ञो राम त्वं कत्थसे जनसंसदि ।	059a  
भयात्क्षत्रियवीराणां पर्वतं समुपाश्रितः ॥	059c  
सा पुनः क्षत्रियशतैः पृथिवी सर्वतः स्तृता ।	060a  
परावसोर्वचः श्रुत्वा शस्त्रं जग्राह भार्गवः ॥	060c  
ततो ये क्षत्रिया राजञ्शतशस्तेन वर्जिताः ।	061a  
ते विवृद्धा महावीर्याः पृथिवीपतयोऽभवन् ॥	061c  
स पुनस्ताञ्जघानाशु बालानपि नराधिप ।	062a  
गर्भस्थैस्तु मही व्याप्ता पुनरेवाभवत्तदा ॥	062c  
जातञ्जातं स गर्भं तु पुनरेव जघान ह ।	063a  
अरक्षंश्च सुतान्कांश्चित्तदा क्षत्रिययोषितः ॥	063c  
त्रिःसप्तकृत्वः पृथिवीं कृत्वा निःक्षत्रियां प्रभुः ।	064a  
दक्षिणामश्वमेधान्ते कश्यपायाददत्ततः ॥	064c  
स क्षत्रियाणां शेषार्थं करेणोद्दिश्य कश्यपः ।	065a  
स्रुक्प्रग्रहवता राजंस्ततो वाक्यमथाब्रवीत् ॥	065c  
गच्छ पारं समुद्रस्य दक्षिणस्य महामुने ।	066a  
न ते मद्विषये राम वस्तव्यमिह कर्हिचित् ॥	066c  
\'पृथिवी दक्षिणा दत्ता वाजिमेधे मम त्वया ।	067a  
पुनरस्याः पृथिव्या हि दत्त्वा दातुमनीश्वरः ॥\'	067c  
ततः शूर्पाकरं देशं सागरस्तस्य निर्ममे ।	068a  
सन्त्रासाज्जामदग्न्यस्य सोऽपरान्तमहीतलम् ॥	068c  
कश्यपस्तां महाराज प्रतिगृह्य वसुन्धराम् ।	069a  
कृत्वा ब्राह्मणसंस्थां वै प्रविष्टः सुमहद्वनम् ॥	069c  
ततः शूद्राश्च वैश्याश्च यथा स्वैरप्रचारिणः ।	070a  
अवर्तन्त द्विजाग्र्याणां दारेषु भरतर्षभ ॥	070c  
अराजके जीवलोके दुर्बला बलवत्तरैः ।	071a  
वध्यन्ते न हि वित्तेषु प्रभुत्वं कस्यचित्तदा ॥	071c  
\'ब्राह्मणा मद्यपाः केचिन्मूर्खाः पण्डितमानिनः |	072a  
ब्राह्मणाः क्षत्रिया वैश्याः शृद्राश्चोत्पथगामिनः ।	072c  
परस्परं समाश्रित्य घातयन्त्यपथस्थिताः ॥	072e  
स्वधर्मं ब्राह्मणास्त्यक्त्वा पाषण्डत्वं समाश्रिताः ।	073a  
चौरिकानृतमायाश्च सर्वे चैव प्रकुर्वते ॥	073c  
स्वधर्मस्थान्द्विजान्हत्वा तथाऽऽश्रमनिवासिनः ।	074a  
वैश्याः सत्पथसंस्थाश्च शूद्रा ये चैव धार्मिकाः ॥	074c  
तान्सर्वान्घातयन्ति स्म दुराचाराः सुनिर्भयाः ।	075a  
यज्ञाध्ययनशीलांश्च आश्रमस्थांस्तपस्विनः ॥	075c  
गोबालवृद्धनारीणां नाशं कुर्वन्ति चापरे ।	076a  
आन्वीक्षकी त्रयी वार्ता न च नीतिः प्रवर्तते ॥	076c  
व्रात्यतां समनुप्राप्ता बहवो हि द्विजातयः ।	077a  
अधरोत्तरापचारेण म्लेच्छभूताश्च सर्वशः ॥\'	077c  
ततः कालेन पृथिवी पीड्यमाना दुरात्मभिः ।	078a  
विपर्ययेण तेनाशु प्रविवेश रसातलम् ।	078c  
अरक्ष्यमाणा विधिवत्क्षत्रियैर्धर्मरक्षिभिः ॥	078a  
तां दृष्ट्वा द्रवतीं तत्र सन्त्रासात्स महामनाः ।	079c  
ऊरुणा धारयामास कश्यपः पृथिवीं ततः ।	079a  
निमज्जन्तीं ततो राजंस्तेनोर्वीति मही स्मृता ॥	079e  
रक्षणार्थं समुद्दिश्य ययाचे पृथिवी तदा ।	080a  
प्रसाद्य कश्यपं देवी क्षत्रियान्बाहुशालिनः ॥	080c  
पृथिव्युवाच 	081  
सन्ति ब्रह्मन्मया गुप्ताः स्त्रीषु क्षत्रियपुङ्गवाः ।	081a  
हैहयानां कुले जातास्ते संरक्षन्तु मां मुने ॥	081c  
अस्ति पौरवदायादो विदूरथसुतः प्रभो ।	082a  
ऋक्षैः संवर्धितो विप्र ऋक्षवत्यथ पर्वते ॥	082c  
तथाऽनुकम्पमानेन यज्वनाथामितौजसा ।	083a  
पराशरेण दायादः सौदासस्याभिरक्षितः ॥	083c  
सर्वकर्माणि कुरुते शूद्रवत्तस्य स द्विजः ।	084a  
सर्वकर्मेत्यभिख्यातः स मां रक्षतु पार्थिवः ॥	084c  
शिबिपुत्रो महातेजा गोपतिर्नाम नामतः ।	085a  
वने संवर्धितो गोभिः सोऽभिरक्षतु मां मुने ॥	085c  
प्रतर्दनस्य पुत्रस्तु वत्सो नाम महाबलः ।	086a  
वत्सैः संवर्धितो गोष्ठे स मां रक्षतु पार्थिवः ॥	086c  
दधिवाहनपुत्रस्तु पौत्रो दिविरथस्य च ।	087a  
अङ्गः स गौतमेनासीद्गङ्गाकूलेऽभिरक्षितः ॥	087c  
बृहद्रथो महातेजा भूरिभूतिपरिष्कृतः ।	088a  
गोलाङ्गूलैर्महाभागो गृध्रकूटेऽभिरक्षितः ॥	088c  
मरुत्तस्यान्ववाये च रक्षिताः क्षत्रियात्मजाः ।	089a  
मरुत्पतिसमा वीर्ये समुद्रेणाभिरक्षिताः ॥	089c  
एते क्षत्रियदायादास्तत्रतत्र परिश्रुताः ।	090a  
व्योकारहेमकारादिजातिं नित्यं समाश्रिताः ॥	090c  
यदि मामभिरक्षन्ति ततः स्थास्यामि निश्चला ।	091a  
एतेषां पितरश्चैव तथैव च पितामहाः ॥	091c  
मदर्थं निहता युद्धे रामेणाक्लिष्टकर्मणा ।	092a  
तेषामपचितिश्चैव मया कार्या महामुने ॥	092c  
न ह्यहं कामये नित्यमतिक्रान्तेन रक्षणम् ।	093a  
वर्तमानेन वर्तेयं तत्क्षिप्रं संविधीयताम् ॥	093c  
वासुदेव उवाच 	094  
ततः पृथिव्या निर्दिष्टांस्तान्समानीय कश्यपः ।	094a  
अभ्यषिञ्चन्महीपालान्क्षत्रियान्वीर्यसम्मतान् ॥	094c  
तेषां पुत्राश्च पौत्राश्च येषां वंशाः प्रतिष्ठिताः ।	095a  
एवमेतत्पुरावृत्तं यन्मां पृच्छसि पाण्डव ॥	095c  
वैशम्पायन उवाच 	096  
एवं ब्रुवंस्तं च यदुप्रवीरो युधिष्ठिरं धर्मभृतां वरिष्ठम् ।	096a  
रथेन तेनाशु ययौ यथाऽर्को विशन्प्रभाभिर्भगवांस्त्रिलोकीम् ॥ 	096c  

इति श्रीमन्महाभारते शान्तिपर्वणि राजधर्मपर्वणि अष्टचत्वारिंशोऽध्यायः ॥ 48 ॥

12-48-2 भारते भारतसङ्ग्रामे ॥ 12-48-5 स्वयमेवान्वपद्यतेति झ. पाठः ॥ 12-48-8 गाधेः पुत्रार्थं तस्याश्च पुत्रार्थं चरुं चरुद्वयम् ॥ 12-48-9 उपयोज्यः भोज्यः भोक्तव्यः ॥ 12-48-18 व्यंसिता वञ्चिता ॥ 12-48-38 चित्रभानुना अग्निना ॥ 12-48-41 आपवस्य वसिष्ठस्य ॥ 12-48-42 श्रमे आश्रमे ॥ 12-48-45 पितुर्वधे वधनिमित्तमासन् ॥ 12-48-46 निमित्तादिति पाठे शापादेव हेतोः ॥ 12-48-60 स्तृता व्याप्ता । शास्त्रं जग्राह तत्कार्यं क्षत्रियाणामन्तं कृतवान् ॥ 12-48-61 वर्जिताः अहृताः ॥ 12-48-68 शूर्पारकमिति झ. पाठः ॥ । 12-48-79 धृता तेनोरुणा येन तेनोर्वीति झ. पाठः ॥ 12-48-84 द्विजः क्षत्रियोऽपि ॥ 12-48-92 अपचितिः आनृण्यार्थं पूजा ॥ 12-48-93 नित्यमतिक्रान्तेन धर्मातिक्रमिणा ॥
