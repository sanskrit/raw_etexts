अध्यायः 105

भीष्मेण युधिष्ठिरम् प्रति राज्ञां शत्रुजयोपायप्रतिपादककौसल्यकालकवृक्षीयसंवादानुवादः ॥ 1 ॥
मुनिरुवाच 	001  
अथ चेत्पौरुषं किञ्चित्क्षत्रियात्मनि पश्यसि ।	001a  
ब्रवीम्यहं तु ते नीतिं राज्यस्य प्रतिपत्तये ॥	001c  
तां चेच्छक्ष्यस्यनुष्ठातुं कर्म चैव करिष्यसि ।	002a  
शृणु सर्वमशेषेण यत्ते वक्ष्यामि तत्त्वतः ॥	002c  
आचरिष्यसि चेत्कर्म महतोऽर्थानवाप्स्यसि ।	003a  
राज्यं वा राज्यमन्त्रं वा महतीं वा पुनः श्रियम् ।	003c  
यद्येतद्रोचते राजन्पुनर्ब्रूहि ब्रवीमि ते ॥	003e  
राजोवाच 	004  
ब्रवीतु भगवान्नीतिमभिपन्नोऽस्म्यधीहि भो ।	004a  
अमोघ एव मेऽद्यास्तु त्वया सह समागमः ॥	004c  
मुनिरुवाच 	005  
हित्वा मानं च दम्भं च क्रोधं हर्षं भयं तथा ।	005a  
प्रत्यमित्राणि सेवस्व प्रणिपत्य कृताञ्जलिः ।	005c  
तमुत्तमेन शौचेन कर्मणा चावधारय ॥	005a  
दातुमर्हति ते वित्तं वैदेहः सत्यविक्रमः ।	006c  
प्रमाणं सर्वभूतेषु प्रग्रहं च गमिष्यसि ॥	006e  
ततः सहायान्सोत्साहाँल्लप्स्यसेऽव्यसनाञ्शुचीन् ।	007a  
वर्तमानः स्वशास्त्रे वै संयतात्मा जितेन्द्रियः ।	007c  
अभ्युद्धरति चात्मानं प्रसादयति च प्रजाः ॥	007e  
तेनैव त्वं धृतिमता श्रीमता चापि सत्कृतः ।	008a  
प्रमाणं सर्वभूतेषु गत्वा च ग्रहणं महत् ॥	008c  
ततः सुहृद्बलं लब्ध्वा मन्त्रयित्वा सुमन्त्रितम् ।	009a  
सान्त्वेन भेदयित्वाऽरीन्बिल्वं बिल्वेन शातय ।	009c  
परैर्वा संविदं कृत्वा बलमप्यस्य घातय ॥	009e  
अलभ्या ये शुभा भावाः स्त्रियश्चाच्छादनानि च ।	010a  
शय्यासनानि यानानि महार्हाणि गृहाणि च ॥	010c  
पक्षिणो मृगजातानि रसगन्धाः फलानि च ।	011a  
तेष्वेव सज्जयेथास्त्वं यथा नश्येत्स्वयं परः ॥	011c  
यद्येवं प्रतिषेद्धव्यो यद्युपेक्षणमर्हति ।	012a  
\'सदैव राजशार्दूल विदुषा हितमिच्छता ।\'	012c  
न जातु विवृतः कार्यः शत्रुः सुनयमिच्छता ॥	012e  
वसस्व पुरमामित्रं विषये मित्रसम्मतः ।	013a  
भजस्व श्वेतकाकीयैर्मित्रधर्ममनर्थकैः ॥	013c  
आरम्भांश्चास्य महतो दुष्करान्सम्प्रयोजय ।	014a  
नदीबन्धविभेदांश्च बलवद्भिर्विरुध्यताम् ॥	014c  
उद्यानानि महार्हाणि शयनान्यासनानि च ।	015a  
प्रीतिभोगमुखेनैव कोशमस्य विरोचय ॥	015c  
यज्ञदाने प्रशंसास्मै ब्राह्मणाननुवर्तय ।	016a  
ते त्वा प्रियं करिष्यन्ति तच्छेत्स्यन्ति वृका इव ॥	016c  
असंशयं पुण्यशीलाः प्राप्नोति परमां गतिम् ।	017a  
त्रिविष्टपे पुण्यतमं स्थानं प्राप्नोति शाश्वतम् ॥	017c  
कोशक्षये त्वमित्राणां वशं कौसल्य गच्छति ।	018a  
उभयत्र प्रयुक्तस्य धर्मे चाधर्म एव च ॥	018c  
फलार्थमूलमुच्छिद्यात्तेन नन्दन्ति शत्रवः ।	019a  
न चास्मै मानुषं कर्म दैवमस्योपवर्णय ॥	019c  
असंशयं दैवपरः क्षिप्रमेव विनश्यति ।	020a  
याजयैनं विश्वजिता सर्वस्वेन वियुज्यताम् ॥	020c  
ततो गच्छत्यसिद्धार्थः पीडयानो महाजनम् ।	021a  
त्यागधर्मविदं पुण्यं कञ्चिदस्योपवर्णय ॥	021c  
अपि त्यागं बुभूषेत कच्चिद्गच्छेदनामयम् ।	022a  
सिद्धेनौषधियोगेन सर्वशत्रुविनाशिना ।	022c  
गजानश्वान्मनुष्यांश्च कृतकैरुपघातय ॥	022e  
एते चान्ये च बहवो दम्भयोगाः सुचिन्तिताः ।	023a  
शक्या विषहता कर्तुं न क्लीबेन नृपात्मज ॥ 	023c  

इति श्रीमन्महाभारते शान्तिपर्वणि राजधर्मपर्वणि पञ्चाधिकशततमोऽध्यायः ॥ 105 ॥

12-105-4 अभिपन्नोऽस्मि पौरुषेणेति शेषः ॥ 12-105-6 प्रमाणं विश्वासम् ॥ 12-105-7 स्वशास्त्रे नीतिशास्त्रे ॥ 12-105-8 ग्रहणम् आदरम् ॥ 12-105-13 श्वेतकाकीयैः श्वा च एतश्च काकश्च तेषामिमे धर्माः । क्रमेण नित्यं जागरूकत्वभयचकितत्वपरेङ्गितज्ञत्वानि तैः उपायैः मित्रधर्मं भजस्व । श्वेत इत्यत्रोमाङोश्चेति पररूपम् । एतो मृगः ॥ 12-105-14 नदीवच्च विरोधांश्चेति झ. पाठः । तत्र आरम्भान्विरोधांश्च महानदीवद्दुस्तरानित्यर्थः ॥ 12-105-18 धर्माधर्माभ्यां कोशक्षये सति ॥ 12-105-19 फलस्य स्वर्गादेः अर्थस्य जयादेः मूलकारणं कोशः ॥
