अध्यायः 358

वैशम्पायनेन जनमेजयाय एकान्तिधर्मनिरूपणपूर्वकं लोके तत्प्रचारप्रकारप्रतिपादनम् ॥ 1 ॥
जनमेजय उवाच 	001  
अहो ह्येकान्तिनः सर्वान्प्रीणाति भगवान्हरिः ।	001a  
विधिप्रयुक्तां पूजां च गृह्णाति शिरसा स्वयम् ॥	001c  
ये तु दग्धेन्धना लोके पुण्यपापविवर्जिताः ।	002a  
तेषां च या हि निर्दिष्टा पारम्पर्यागता गतिः ॥	002c  
चतुर्थ्यां चैव ते गत्यां गच्छन्ति पुरुषोत्तमम् ।	003a  
एकान्तिनस्तु पुरुषा गच्छन्ति परमं पदम् ॥	003c  
नूनमेकान्तधर्मोऽयं श्रेष्ठो नारायणप्रियः ।	004a  
अगत्वा गतयतिस्रो यद्गच्छत्यव्ययं हरिम् ॥	004c  
सहोपनिषदान्वेदान्ये विप्राः सम्यगास्थिताः ।	005a  
पठन्ति विधिमास्थाय ये चापि यतिधर्मिणः ॥	005c  
तेभ्यो विशिष्टां जानामि गतिमेकान्तिनां नृणाम् ।	006a  
केनैष धर्मः कथितो देवेन ऋषिणाऽपि वा ॥	006c  
एकान्तिनां च का चर्या कदा चोत्पादिता विभो ।	007a  
एतन्मे संशयं छिन्धि परं कौतूहलं हि मे ॥	007c  
वैशम्पायन उवाच 	008  
समुपोढेष्वनीकेषु कुरुपाण्डवयोर्मृधे ।	008a  
अर्जुने विमनस्के च गीता भगवता स्वयम् ॥	008c  
आगतिश्च गतिश्चैव पूर्वं ते कथिता मया ।	009a  
गहनो ह्येष धर्मो वै दुर्विज्ञेयोऽकृतात्मभिः ॥	009c  
सम्मितः सामवेदेन पुरैवादियुगे कृतः ।	010a  
धार्यते स्वयमीशेन राजन्नारायणेन ह ॥	010c  
एतदर्थं महाराज पृष्टः पार्थेन नारदः ।	011a  
ऋषिमध्ये महाभागः शृण्वतोः कृष्णभीष्मयोः ॥	011c  
गुरुणा च मयाऽप्येव कथितो नृपसत्तम ।	012a  
यथा तत्कथितं तत्र नारदेन तथा शृणु ॥	012c  
यदाऽऽसीन्मानजं जन्म नारायणमुखोद्गतम् ।	013a  
ब्रह्मणः पृथिवीपाल तदा नारायणः स्वयम् ॥	013c  
तेन धर्मेण कृतवान्दैवं पित्र्यं च भारत ।	014a  
फेनपा ऋषयश्चैव तं धर्मं प्रतिपेदिरे ॥	014c  
वैखानसाः फेनपेभ्यो धर्मं तं प्रतिपदिरे ।	015a  
वैखानसेभ्यः सोमस्तु ततः सोऽन्तर्दधे पुनः ॥	015c  
यदाऽऽसीच्चाक्षुषं जन्म द्वितीयं ब्रह्मणो नृप ।	016a  
यदा पितामहेनैव सोमाद्धर्मः परिश्रुतः ॥	016c  
नारायणात्मको राजन्रुद्राय प्रददौ च तम् ।	017a  
ततो योगस्थितो रुद्रः पुरा कृतयुगे नृप ॥	017c  
वालखिल्यानृषीन्सर्वान्धर्ममेनमपाठयत् ।	018a  
अन्तर्दधे ततो भूयस्तस्य देवस्य मायया ॥	018c  
तृतीयं ब्रह्मणो जन्म यदासीद्वाचिकं महत् ।	019a  
तत्रैष धर्मः सम्भूतः स्वयं नारायणान्नृप ॥	019c  
सुपर्णो नाम तमृषिः प्राप्तवान्पुरुषोत्तमात् ।	020a  
तपसा वै सुतप्तेन दमेन नियमेन च ॥	020c  
त्रिः परिक्रान्तवानेतत्सुपर्णो धर्ममुत्तमम् ।	021a  
यस्मात्तस्माद्व्रतं ह्येतत्त्रिसौपर्णमिहोच्येत ॥	021c  
ऋग्वेदपाठपठितं व्रतमेतद्धि दुश्चरम् ।	022a  
सुपर्णाच्चाप्यधिगतो धर्म एष सनातनः ॥	022c  
वायुना द्विपदांश्रेष्ठ प्रथितो जगदायुषा ।	023a  
वायोः सकाशात्प्राप्तश्च ऋषिभिर्विघसाशिभिः ॥	023c  
तेभ्यो महोदधिश्चैव प्राप्तवान्धर्ममुत्तमम् ।	024a  
अन्तर्दधे ततो भूयो नारायणसमाहृतः ॥	024c  
यदा भूयः श्रवणजा सृष्टिरासीन्महात्मनः ।	025a  
ब्रह्मणः पुरुषव्याघ्र तत्र कीर्तयतः शृणु ॥	025c  
जगत्स्रष्टुमना देवो हरिर्नारायणः स्वयम् ।	026a  
चिन्तयामास पुरुषं जगत्सर्गकरं प्रभुम् ॥	026c  
अथ चिन्तयतस्तस्य कर्णाभ्यां पुरुषः स्मृतः ।	027a  
प्रजासर्गकरो ब्रह्मा तमुवाच जगत्पतिः ॥	027c  
सृज प्रजाः पुत्र सर्वा मुखतः पादतस्तथा ।	028a  
श्रेयस्तव विधास्यामि बलं तेजश्च सुव्रत ॥	028c  
धर्मं च मत्तो गृह्णीष्व सात्वतं नाम नामतः ।	029a  
तेन सृष्टं कृतयुगं स्थापयस्व यथाविधि ॥	029c  
ततो ब्रह्मा नमश्चक्रे देवाय हरिमेधसे ।	030a  
धर्मं चाग्र्यं स जग्राह सरहस्यं ससङ्ग्रहम् ॥	030c  
आरण्यकेन सहितं नारायणमुखोद्गतम् ।	031a  
उपदिश्य ततो धर्मं ब्रह्मणेऽमिततेजसे ॥	031c  
तं कार्तयुगधर्माणं निराशीः कर्मसञ्ज्ञितम् ।	032a  
जगाम तमसः पारं यत्राव्यक्तं व्यवस्थितम् ॥	032c  
ततोऽथ वरदो देवो ब्रह्मा लोकपितामहः ।	033a  
असृजत्स ततो लोकान्कृत्स्नान्स्थावरजङ्गमान् ॥	033c  
ततः प्रावर्तत तदा आदौ कृतयुगं शुभम् ।	034a  
ततो हि सात्वतो धर्मो व्याप्य लोकानवस्थितः ॥	034c  
तेनैवाद्येन धर्मेण ब्रह्मा लोकविसर्गकृत् ।	035a  
पूजयामास देवेशं हरिं नारायणं प्रभुम् ॥	035c  
धर्मप्रतिष्ठाहेतोश्च मनुं स्वारोचिषं ततः ।	036a  
अध्यापयामास तदा लोकानां हितकाम्यया ॥	036c  
ततः स्वारोचिषः पुत्रं स्वयं शङ्खपदं नृप ।	037a  
अध्यापयत्पुराऽव्यग्रः सर्वलोकपतिर्विभुः ॥	037c  
ततः शङ्खपदश्चापि पुत्रमात्मजमौरसम् ।	038a  
दिशापालं सुधर्माणमध्यापयत भारत ।	038c  
सोऽन्तर्दधे ततो भूयः प्राप्ते त्रेतायुगे पुनः ॥	038e  
नासत्ये जन्मनि पुरा ब्रह्मणः पार्थिवोत्तम ।	039a  
धर्ममेतं स्वयं देवो हरिर्नारायणः प्रभुः ॥	039c  
तज्जगादारविन्दाक्षो ब्रह्मणः पश्यतस्तदा ।	040a  
सनत्कुमारो भगवांस्ततः प्राधीतवान्नृप ॥	040c  
सनत्कुमारादपि च वीरणो वै प्रजापतिः ।	041a  
कृतादौ कुरुशार्दूल धर्ममेतदधीतवान् ॥	041c  
वीरणश्चाप्यधीत्यैनं रैभ्याय मुनये ददौ ।	042a  
रैभ्यः पुत्राय शुद्धाय सुव्रताय सुमेधसे ॥	042c  
कुक्षिपालाय च ददौ विशालाय च धर्मिणे ।	043a  
ततोऽप्यन्तर्दधे भूयो नारायणमुखोद्गतः ॥	043c  
अण्डजे जन्मनि पुनर्ब्रह्मणे हरियोनये ।	044a  
एष धर्मः समुद्भूतो नारायणमुखात्पुनः ॥	044c  
गृहीतो ब्रह्मणा राजन्प्रयुक्तश्च यथाविधि ।	045a  
अध्यापिताश्च मुनयो नाम्ना बर्हिषदो नृप ॥	045c  
बर्हिषद्भ्यश्च सम्प्राप्तः सामवेदान्तगं द्विजम् ।	046a  
ज्येष्ठं नामाभिविख्यातं ज्येष्ठसामव्रतो हरिः ॥	046c  
ज्येष्ठाच्चाप्यनुसङ्क्रान्तो राजानमविकम्पनम् ।	047a  
अन्तर्दधे ततो राजन्नेष धर्मः प्रभो हरेः ॥	047c  
यदिदं सप्तमं जन्म पद्मजं ब्रह्मणो नृप ।	048a  
तत्रैष धर्मः कथितः स्वयं नारायणेन ह ॥	048c  
पितामहाय शुद्धाय युगादौ लोकधारिणे ।	049a  
पितामहश्च दक्षाय धर्ममेतं पुरा ददौ ॥	049c  
ततो ज्येष्ठे तु दौहित्रे प्रादाद्दक्षो नृपोत्तम ।	050a  
आदित्ये सवितुर्ज्येष्ठे विवस्वाञ्जगृहे ततः ॥	050c  
त्रेतायुगादौ च ततो विवस्वान्मनवे ददौ ।	051a  
मनुश्च लोकभूत्यर्थं सुतायेक्ष्वाकवे ददौ ॥	051c  
इक्ष्वाकुणा च कथितो व्याप्य लोकानवस्थितः ।	052a  
गमिष्यति क्षयान्ते च पुनर्नारायणं नृप ॥	052c  
यतीनां चापि यो धर्मः स ते पूर्वं नृपोत्तम ।	053a  
कथितो हरिगीतासु समासविधिकल्पितः ॥	053c  
नारदेन सुसम्प्राप्तः सरहस्यः ससङ्ग्रहः ।	054a  
एष धर्मो जगन्नाथात्साक्षान्नारायणान्नृप ॥	054c  
एवमेव महान्धर्म आद्यो राजन्सनातनः ।	055a  
दुर्विज्ञेयो दुष्करश्च सात्वतैर्धार्यते सदा ॥	055c  
धर्मज्ञानेन चैतेन सुप्रयुक्तेन कर्मणा ।	056a  
अहिंसाधर्मयुक्तेन प्रीयते हरिरीश्वरः ॥	056c  
एकव्यूहविभागो वा क्वचिद्द्विव्यूहसञ्ज्ञितः ।	057a  
त्रिव्यूहश्चापि सङ्ख्यातश्चतुर्व्यूहश्च दृश्यते ॥	057c  
हरिरेव हि क्षेत्रज्ञो निर्ममो निष्कलस्तथा ।	058a  
जीवश्च सर्वभूतेषु पञ्चभूतगुणातिगः ॥	058c  
मनश्च प्रथितं राजन्पञ्चेन्द्रियसमीरणम् ।	059a  
एष लोकनिधिः श्रीमानेष लोकविसर्गकृत् ॥	059c  
अकर्ता चैव कर्ता च कार्यं कारणमेव च ।	060a  
यथेच्छति तथा राजन्क्रीडते पुरुषोऽव्ययः ॥	060c  
एष एकान्तिधर्मस्ते कीर्तितो नृपसत्तम ।	061a  
मया गुरुप्रसादेन दुर्विज्ञेयोऽकृतात्मभिः ॥	061c  
एकान्तिनो हि पुरुषा दुर्लभा बहवो नृप ।	062a  
यद्येकान्तिभिराकीर्णं जगत्स्यात्कुरुनन्दनः ॥	062c  
अहिंसकैरात्मविद्भिः सर्वभूतहिते रतैः ।	063a  
भवेत्कृतयुगप्राप्तिराशीःकर्मविवर्जिता ॥	063c  
एवं स भगवान्व्यासो गुरुर्मम विशाम्पते ।	064a  
कथयामास धर्मज्ञो धर्मराजे द्विजोत्तमः ॥	064c  
ऋषीणां सन्निधौ राजञ्शृण्वतोः कृष्णभीष्मयोः ।	065a  
तस्याप्यकथयत्पूर्वं नारदः सुमहातपाः ॥	065c  
देवं परमकं ब्रह्म श्वेतं चन्द्राभमच्युतम् ।	066a  
यत्र चैकान्तिनो यान्ति नारायणपरायणाः ।	066c  
\'तदेव परमं स्थानं मुक्तानां केवलं भवेत् ॥\'	066e  
जनमेजय उवाच 	067  
एवं बहुविधं धर्मं प्रविबुद्धैर्निषेवितम् ।	067a  
न कुर्वन्ति कथं विप्रा अन्ये नानाव्रते स्थिताः ॥	067c  
वैशम्पायन उवाच 	068  
तिस्रः प्रकृतयो राजन्देहबन्धेषु निर्मिताः ।	068a  
सात्विकी राजसी चैव तामसी चैव भारत ॥	068c  
देहबन्धेषु पुरुषः श्रेष्ठः कुरुकुलोद्वह ।	069a  
सात्विकः पुरुषव्याघ्र भवेन्मोक्षाय निश्चितः ॥	069c  
अत्रापि स विजानाति पुरुषं ब्रह्मवित्तमम् ।	070a  
नारायणां परं मोक्षे ततो वै सात्विकः स्मृतः ॥	070c  
मनीषितं च प्राप्नोति चिन्तयन्पुरुषोत्तमम् ।	071a  
एकान्तभक्तः सततं नारायणपरायणः ॥	071c  
मनीषिणो हि ये केचिद्यतयो मोक्षधर्मिणः ।	072a  
तेषां विच्छिन्नतृष्णानां योगक्षेमवहो हरिः ॥	072c  
जायमानं हि पुरुषं यं पश्येन्मधुसूदनः ।	073a  
सात्विकस्तु स विज्ञेयो भवेन्मोक्षे च निश्चितः ॥	073c  
साङ्ख्ययोगेन तुल्यो हि धर्म एकान्तिसेवितः ।	074a  
नारायणात्मके मोक्षे ततो यान्ति परां गतिम् ॥	074c  
नारायणेन दृष्टस्तु प्रतिबुद्धो भवेत्पुमान् ।	075a  
एवमात्मेच्छया राजन्प्रतिबुद्धो न जायते ॥	075c  
राजसी तामसी चैव व्यामिश्रे प्रकृती स्मृते ।	076a  
तदात्मकं हि पुरुषं जायमानं विशाम्पते ।	076c  
प्रवृत्तिलक्षणैर्युक्तं नावेक्षति हरिः स्वयम् ॥	076e  
पश्यत्येनं जायमानं ब्रह्मा लोकपितामहः ।	077a  
रजसा तपसा चैव मानसं समभिप्लुतम् ॥	077c  
कामं देवाश्च ऋषयः सत्वस्था नृपसत्तम ।	078a  
हीनाः सत्वेन सूक्ष्मेण ततो वैकारिकाः स्मृताः ॥	078c  
जनमेजय उवाच 	079  
कथं वैकारिको गच्छेत्पुरुषः पुरुषोत्तमम् ।	079a  
वद सर्वं यथादृष्टं प्रवृत्तिं च यथाक्रमम् ॥	079c  
वैशम्पायन उवाच 	080  
सुसूक्ष्मं तत्त्वसंयुक्तं संयुक्तं त्रिभिरक्षरैः ।	080a  
पुरुषः पुरुषं गच्छेन्निष्क्रियं पञ्चविंशकम् ॥	080c  
एवमेकं साङ्ख्ययोगं वेदारण्यकमेव च ।	081a  
परस्पराङ्गान्येतानि पाञ्चरात्रं च कथ्यते ॥	081c  
एष एकान्तिनां धर्मो नारायणपरात्मकः ॥	082ac  
यथा समुद्रात्प्रसृता जलौघास्तमेव राजन्पुनराविशन्ति ।	083a  
इमे तथा ज्ञानमहाजलौघा नारायणं वै पुनराविशन्ति ॥	083c  
एष ते कथितो धर्मः सात्वतो यदुबान्धव ।	084a  
कुरुष्वैनं यथान्यायं यदि शक्तोसि भारत ॥	084c  
एवं हि स महाभागो नारदो गुरवे मम ।	085a  
श्वेतानां यतिनां चाह एकान्तगतिमव्ययाम् ॥	085c  
व्यासश्चाकथयत्प्रीत्या धर्मपुत्राय धीमते ।	086a  
स एवायं मया तुभ्यमाख्यातः प्रसृतो गुरोः ॥	086c  
इत्थं हि दुश्चरो धर्म एष पार्थिवसत्तम ।	087a  
यथैव त्वं तथैवान्ये न भजन्ति च मोहिताः ॥	087c  
कृष्ण एव हि लोकानां भावनो मोहनस्तथा ।	088a  
संहारकारकश्चैव कारणं च विशाम्पते ॥ 	088c  

इति श्रीमन्महाभारते शान्तिपर्वणि मोक्षधर्मपर्वणि नारायणीये अष्टपञ्चाशदधिकत्रिशततमोऽध्यायः ॥ 358 ॥

12-358-2 दग्धेन्धनाः नष्टवासनाः । पारम्पर्यागता गुरुसम्प्रदायागतागतिर्ज्ञानम् ॥ 12-358-23 प्रथितो गदता पुरेति थ. पाठः ॥ 12-358-25 यदा भूयस्तमश्चास्य बुद्धिरासीन्महात्मनः इति ट. पाठः ॥ 12-358-26 जगत्सर्गकरः प्रभुरिति थ. ध. पाठः ॥ 12-358-31 नासिक्ये जन्मनीति थ. ध. पाठः ॥ 12-358-42 रौच्याय मनवे ददाविति थ. ध. पाठः । सुव्रताय सुधन्वन इति ट. ध. पाठः ॥ 12-358-44 ब्रह्मणो हरिमेधस इति ट. ध. पाठः ॥ 12-358-49 युगादौ लोकसाक्षिणे इति ट. पाठः ॥ 12-358-58 निर्मलो निष्कलस्तथेति ट. पाठः ॥ 12-358-59 अतश्च प्रथितो राजन्पञ्चेन्द्रियसमीरित इति थ. ध. पाठः ॥ 12-358-63 कृतयुगप्राप्तिरीदृशैः कर्मवर्जितैरिति ट. ध. पाठः । आशीःकर्म काम्यङ्कर्म ॥ 12-358-70 नारायणपरो मोक्ष इति झ. ट. पाठः ॥ 12-358-72 यतयो मोक्षकाङ्क्षिण इति ट. ध. पाठः ॥ 12-358-77 एनं राजसं ब्रह्मा पश्यति प्रवृत्तिमर्गे नियोजयतीत्यर्थः । ब्रह्मा रुद्रोऽथवा पुनरिति थ. ध. पाठः ॥ 12-358-81 परस्परान्यान्येतानीति ट. पाठः ॥ 12-358-87 धर्मः पुण्यः पार्थिवसत्तमेति थ. पाठः ॥ 12-358-88 संसारकारकश्चैवेति ध. पाठः ॥
