अध्यायः 325

भीष्मेण युधिष्ठिरम् प्रति सुलभाजनकसंवादः ॥ 1 ॥
युधिष्ठिर उवाच 	001  
अपरित्यज्य गार्हस्थ्यं कुरुराजर्षिसत्तम ।	001a  
कः प्राप्तो भूपतिः सिद्धिं मोक्षतत्त्वं वदस्व मे ॥	001c  
सन्न्यस्यते यथाऽत्माऽयं व्यक्तस्यात्मा यथा च यत् ।	002a  
परं मोक्षस्य यच्चापि तन्मे ब्रूहि पितामह ॥	002c  
भीष्म उवाच 	003  
अत्राप्युदाहरन्तीममितिहासं पुरातनम् ।	003a  
जनकस्य च संवादं सुलभायाश्च भारत ॥	003c  
सन्न्यासफलिकः कश्चिद्बभूव नृपतिः पुरा ।	004a  
मैथिलो जनको नाम धर्मध्वज इति श्रुतः ॥	004c  
स वेदे मोक्षशास्त्रे च स्वे च शास्त्रे कृतश्रमः ।	005a  
इन्द्रियाणि समाधाय शशास वसुधामिमाम् ॥	005c  
तस्य वेदविदः प्राज्ञाः श्रुत्वा तां साधुवृत्तताम् ।	006a  
लोकेषु स्पृहयन्त्यन्ये पुरुषाः पुरुषेश्वरम् ॥	006c  
अथ धर्मयुगे तस्मिन्योगधर्ममनुष्ठिता ।	007a  
महीमनुचचारैका सुलभा नाम भिक्षुकी ॥	007c  
तया जगदिदं कृत्स्नमटन्त्या मिथिलेश्वरः ।	008a  
तत्रतत्र श्रुतो मोक्षे कथ्यमानस्त्रिदण्डिभिः ॥	008c  
साऽतिसूक्ष्मां कथां श्रुत्वा तथ्यं नेति ससंशया ।	009a  
दर्शने जातसङ्कल्पा जनकस्य बभूव ह ॥	009c  
तत्र सा विप्रहायाऽथ पूर्वरूपं हि योगतः ।	010a  
अबिभ्रदनवद्याङ्गी रूपमन्यदनुत्तमम् ॥	010c  
चक्षुर्निमेषमात्रेण लध्वस्त्रगतिगामिनी ।	011a  
विदेहानां पुरीं सुभ्रूर्जगाम कमलेक्षणा ॥	011c  
सा प्राप्य मिथिलां रम्यां समृद्धजनसङ्कुलाम् ।	012a  
भैक्ष्यचर्यापदेशेन ददर्श मिथिलेश्वरम् ॥	012c  
राजा तस्याः परं दृष्ट्वा सौकुमार्यं पुनस्तदा ।	013a  
केयं कस्य कुतो वेति बभूवागतविस्मयः ॥	013c  
ततोस्याः स्वागतं कृत्वा व्यादिश्य च वरासनम् ।	014a  
पूजितां पादशौचेन वरान्नेनाप्यतर्पयत् ॥	014c  
अथ भुक्तवतीं प्रीतां राजा तां मन्त्रिभिर्वृतः ।	015a  
सर्वभाष्यविदां मध्ये चोदयामास भिक्षुकीम् ॥	015c  
सुलभा त्वस्य धर्मेषु मुक्तो नेति ससंशया ।	016a  
सत्वं सत्वेन योगज्ञा प्रविष्टाऽभून्महीपते ॥	016c  
नेत्राभ्यां नेत्रयोरस्य रश्मीन्संयोज्य रश्मिभिः ।	017a  
सा स्म तं चोदयिष्यन्ती योगबन्धैर्बबन्ध ह ॥	017c  
जनकोप्युत्स्मयन्राजा भावमस्या विशेषयन् ।	018a  
प्रतिजग्राह भावेन भावमस्या नृपोत्तम ॥	018c  
तदेकस्मिन्नधिष्ठाने संवादः श्रूतयामयम् ।	019a  
छत्रादिषु विमुक्तस्य मुक्तायाश्च त्रिदण्डकैः ॥	019c  
जनक उवाच 	020  
भगवत्याः क्व चर्येयं कृता क्व च गमिष्यसि ।	020a  
कस्य च त्वं कुतो वेति पप्रच्छैनां महिपतिः ॥	020c  
श्रुते वयसि जातौ च सद्भावो नाधिगम्यते ।	021a  
एष्वर्थेषूत्तरं तस्मात्प्रवेद्यं मत्समागमे ॥	021c  
छत्रादिषु विशेषेषु मुक्तं मां विद्धि तत्त्वतः ।	022a  
स त्वां संवेत्तुमिच्छामि मानार्हा हि मताऽसि मे ॥	022c  
यस्माच्चैतन्मया प्राप्तं ज्ञानं वैशेषिकं पुरा ।	023a  
यस्य नान्यः प्रवक्ताऽस्ति मोक्षे तमपि मे शृणु ॥	023c  
पराशरसगोत्रस्य वृद्धस्य सुमहात्मनः ।	024a  
भिक्षोः पञ्चशिखस्याहं शिष्यः परमसम्मतः ॥	024c  
साङ्ख्यज्ञाने च योगे च महीपालविधौ तथा ।	025a  
त्रिविधे मोक्षधर्मोस्मिन्गताध्वा छिन्नसंशयः ॥	025c  
स यथा शास्त्रदृष्टेन मार्गेणेह परिभ्रमन् ।	026a  
वार्षिकांश्चतुरो मासान्पुरा मयि सुखोषितः ॥	026c  
तेनाहं साङ्ख्यमुख्येन सुदृष्टार्थेन तत्त्वतः ।	027a  
श्रावितस्त्रिविधं मोक्षं न च राज्याद्धि चालितः ॥	027c  
सोहं तामखिलां वृत्तिं त्रिविधां मोक्षसंहिताम् ।	028a  
मुक्तरागश्चराम्येकः पदे परमके स्थितः ॥	028c  
वैराग्यं पुनरेतस्य मोक्षस्य परमो विधिः ।	029a  
ज्ञानादेव च वैराग्यं जायते येन मुच्यते ॥	029c  
ज्ञानेन कुरुते यत्नं यत्नेन प्राप्यते महत् ।	030a  
महद्द्वन्द्वप्रमोक्षाय सा सिद्धिर्या वयोतिगा ॥	030c  
सेयं परमिका सिद्धिः प्राप्ता निर्द्वन्द्वता मया ।	031a  
इहैव गतमोहेन चरता मुक्तसङ्गिना ॥	031c  
यथा क्षेत्रं मृदुभूतमद्भिराप्लावितं तथा ।	032a  
जनयत्यङ्कुरं कर्म नृणां तद्वत्पुनर्भवम् ॥	032c  
यथा चोत्तापितं बीजं कपाले यत्रतत्र वा ।	033a  
प्राप्याप्यङ्कुरहेतुत्वमबीजत्वान्न जायते ॥	033c  
तद्वद्भगवताऽनेन शिखाप्रोक्तेन भिक्षुणा ।	034a  
ज्ञानं कृतमबीजं मे विषयेषु न जायते ॥	034c  
नामिरज्यति कस्मिंश्चिन्नानर्थे न परिग्रहे ।	035a  
नाभिरज्यति चैतेषु व्यर्थत्वाद्रागरोषयोः ॥	035c  
यश्च मे दक्षिणं बाहुं चन्दनेन समुक्षयेत् ।	036a  
सव्यं वाऽस्यापि यस्तक्षेत्समावेतावुभौ मम ॥	036c  
सुखी सोऽहमवाप्तार्थः समलोष्टाश्मकाञ्चनः ।	037a  
मुक्तसङ्गः स्थितो राज्ये विशिष्टोऽन्यैस्त्रिदण्डिभिः ॥	037c  
मोक्षे हि त्रिविधा निष्ठा दृष्टाऽन्यैर्मोक्षवित्तमैः ।	038a  
ज्ञानं लोकोत्तरं यच्च सर्वत्यागश्च कर्मणाम् ॥	038c  
ज्ञाननिष्ठां वदन्त्येके मोक्षशास्त्रविदो जनाः ।	039a  
कर्मनिष्ठां तथैवान्ये यतयः सूक्ष्मदर्शिनः ॥	039c  
प्रहायोभयमप्येव ज्ञानं कर्म च केवलम् ।	040a  
तृतीयेयं समाख्याता निष्ठा तेन महात्मना ॥	040c  
यमे च नियमे चैव कामे द्वेषे परिग्रहे ।	041a  
माने दम्भे तथा स्नेहे सदृशास्ते कुटुम्बिभिः ॥	041c  
त्रिदण्डादिषु यद्यस्ति मोक्षो ज्ञानेन केनचित् ।	042a  
छत्रादिषु कथं न स्यात्तुल्यहेतौ परिग्रहे ॥	042c  
येनयेन हि यस्यार्थः कारणेनेह कर्मणि ।	043a  
तत्तदालम्बते सर्वद्रव्ये स्वार्थपरिग्रहे ॥	043c  
दोषदर्शी तु गार्हस्थ्ये यो व्रजत्याश्रमान्तरे ।	044a  
उत्सृजन्परिगृह्णंश्च सोऽपि सङ्गान्न मुच्यते ॥	044c  
आधिपत्ये तथा तुल्ये निग्रहानुग्रहात्मके ।	045a  
राजभिर्भिक्षुकास्तुल्या मुच्यन्ते केन हेतुना ॥	045c  
अथ सत्याधिपत्येऽपि ज्ञानेनैवेह केवलम् ।	046a  
मुच्यन्ते किं न मुच्यन्ते पदे परमके स्थिताः ॥	046c  
काषायधारणं मौण्ड्यं त्रिविष्टब्धं कमण्डलुम् ।	047a  
लिङ्गान्युत्पथभूतानि न मोक्षायेति मे मतिः ॥	047c  
यदि सत्यपि लिङ्गेऽस्मिञ्ज्ञानमेवात्र कारणम् ।	048a  
निर्मोक्षायेह दुःखस्य लिङ्गमात्रं निरर्थकम् ॥	048c  
अथवा दुःखशैथिल्यं वीक्ष्य लिङ्गे कृता मतिः ।	049a  
किं तदेवार्थसामान्यं छत्रादिषु न लक्ष्यते ॥	049c  
आकिञ्चन्ये न मोक्षोस्ति कैञ्चन्ये नास्ति बन्धनम् ।	050a  
कैञ्चन्ये चेतरे चैव जन्तुर्ज्ञानेन मुच्यते ॥	050c  
तस्माद्धर्मार्थकामेषु तथा राज्यपरिग्रहे ।	051a  
बन्धनायतनेष्वेषु विद्ध्यबन्धे पदे स्थितम् ॥	051c  
राज्यैश्वर्यमयः पाशः स्नेहायतनबन्धनः ।	052a  
मोक्षाश्मनिशितेनेह च्छिन्नस्त्यागासिना मया ॥	052c  
सोहमेवं गतो मुक्तो जातास्थस्त्वयि भिक्षुकि ।	053a  
अयथार्थं हि ते वर्णं वक्ष्यामि शृणु तन्मम ॥	053c  
सौकुमार्यं तथा रूपं वपुरग्र्यं तथा वयः ।	054a  
तवैतानि समस्तानि नियमश्चेति संशयः ॥	054c  
यच्चाप्यननुरूपं ते लिङ्गस्यास्य विचेष्टितम् ।	055a  
मुक्तोऽयं स्यान्न वेति स्याद्धर्षितो मत्परिग्रहः ॥	055c  
न च कामसमायुक्ते युक्तेऽप्यस्ति त्रिदण्डके ।	056a  
न रक्ष्यते त्वया चेदं न मुक्तस्यास्ति गोपना ॥	056c  
मत्पक्षसंश्रयाच्चायं शृणु यस्ते व्यतिक्रमः ।	057a  
आश्रयन्त्याः स्वभावेन मम पूर्वपरिग्रहम् ॥	057c  
प्रवेशस्ते कृतः केन मम राष्ट्रे पुरेपि वा ।	058a  
कस्य वा सन्निकर्षात्त्वं प्रविष्टा हृदयं मम ॥	058c  
वर्णप्रवरमुख्याऽसि ब्राह्मणी क्षत्रियस्त्वहम् ।	059a  
नावयोरेकयोगोऽस्ति मा कृथा वर्णसङ्करम् ॥	059c  
वर्तसे मोक्षधर्मेण त्वं गार्हस्थ्येऽहमाश्रमे ।	060a  
अयं चापि सुकष्टस्ते द्वितीयाश्रमसङ्करः ॥	060c  
सगोत्रां वाऽसगोत्रां वा न वेद त्वां न वेत्थ माम् ।	061a  
सगोत्रमाविशन्त्यास्ते तृतीयो गोत्रसङ्करः ॥	061c  
अथ जीवति ते भर्ता प्रोषितोप्यथवा क्वचित् ।	062a  
अगम्या परभार्येति चतुर्थो धर्मसङ्करः ॥	062c  
सा त्वमेतान्यकार्याणि कार्यापेक्षा व्यवस्यसि ।	063a  
अविज्ञानेन वा युक्ता मिथ्याज्ञानेन वा पुनः ॥	063c  
अथवापि स्वतन्त्राऽसि स्वदोषेणेह केनचित् ।	064a  
यदि किञ्चिच्छ्रुतं तेऽस्ति सर्वं कृतमनर्थकम् ॥	064c  
इदमन्यत्तृतीयं ये भावस्पर्शविघातकम् ।	065a  
दुष्टाया लक्ष्यते लिङ्गं विवृण्वत्या प्रकाशितम् ॥	065c  
न मय्येवाभिसन्धिस्ते जयैषिण्या जये कृतः ।	066a  
येयं मत्परिषत्कृत्स्ना चेतुमिच्छसि तामपि ॥	066c  
तथाऽर्हतस्ततश्च त्वं दृष्टिं स्वां प्रतिमुञ्चसि ।	067a  
मत्पक्षप्रतिघाताय स्वपक्षोद्भवनाय च ॥	067c  
सा स्वेनामर्षजेन त्वमृद्धिमोहेन मोहिता ।	068a  
भूयः सृजसि योगांस्त्वं विषामृतमिवैकताम् ॥	068c  
इच्छतोरत्र यो लाभः स्त्रीपुंसोरमृतोपमः ।	069a  
अलाभश्चापि रक्तस्य सोपि दोषो विषोपमः ॥	069c  
मा त्याक्षीः साधु जानीष्व स्वशास्त्रमनुपालय ।	070a  
कृतेयं हि विजिज्ञासा मुक्तो नेति त्वया मम ॥	070c  
एतत्सर्वं प्रतिच्छन्नं मयि नार्हसि गूहितम् ।	071a  
सा यदि त्वं स्वकार्येण यद्यन्यस्य महीपतेः ।	071c  
तत्त्वमत्र प्रतिच्छन्ना मयि नार्हसि गूहितम् ॥	071e  
न राजानं मृषा गच्छेन्न द्विजातिं कथञ्चन ।	072a  
न स्त्रियं स्त्रीगुणोपेतां हन्युर्ह्येते मृषागताः ॥	072c  
राज्ञां हि बलमैश्वर्यं ब्रह्म ब्रह्मविदां बलम् ।	073a  
रूपयौवनसौभाग्यं स्त्रीणां बलमनुत्तमम् ॥	073c  
अत एतैर्बलैरेव बलिनः स्वार्थमिच्छता ।	074a  
आर्जवेनाभिगन्तव्या विनाशाय ह्यनार्जवम् ॥	074c  
सा त्वं जातिं श्रुतं वृत्तं भावं प्रकृतिमात्मनः ।	075a  
कृत्यमागमने चैव वक्तुमर्हसि तत्त्वतः ॥	075c  
भीष्म उवाच 	076  
इत्येतैरसुखैर्वाक्यैरयुक्तैरसमञ्जसैः ।	076a  
प्रत्यादिष्टा नरेन्द्रेण सुलभा न व्यकम्पत ॥	076c  
उक्तवाक्ये तु नृपतौ सुलभा चारुदर्शना ।	077a  
ततश्चारुतरं वाक्यं प्रचक्रामाथ भाषितुम् ॥	077c  
सुलभोवाच 	078  
नवभिर्नवभिश्चैव दोषैर्वाग्बुद्धिदूषणैः ।	078a  
अपेतमुपपन्नार्थमष्टादशगुणान्वितम् ॥	078c  
सौक्ष्म्यं साङ्ख्यक्रमौ चोभौ निर्णयः सप्रयोजनः ।	079a  
पञ्चैतान्यर्थजातानि वाक्यमित्युच्यते नृप ॥	079c  
एषामेकैकशोऽर्थानां सौक्ष्म्यादीनां स्वलक्षणम् ।	080a  
शृणु संसार्यमाणानां पदार्थपदवाक्यतः ॥	080c  
ज्ञानं ज्ञेयेषु भिन्नेषु यदा भेदेन वर्तते ।	081a  
तत्रातिशयिनी बुद्धिस्तत्सौक्ष्म्यमिति वर्तते ॥	081c  
दोषाणां च गुणानां च प्रमाणं प्रविभागतः ।	082a  
कञ्चिदर्थमभिप्रेत्य सा सङ्ख्येत्युपधार्यताम् ॥	082c  
इदं पूर्वमिदं पश्चाद्वक्तव्यं यद्विवक्षितम् ।	083a  
क्रमयोगं तमप्याहुर्वाक्यं वाक्यविदो जनाः ॥	083c  
धर्मकामार्थमोक्षेषु प्रतिज्ञाय विशेषतः ।	084a  
इदं तदिति वाक्यान्ते प्रोच्यते स विनिर्णयः ॥	084c  
इच्छाद्वेषभवैर्दुःखैः प्रकर्षो यत्र जायते ।	085a  
तत्र या नृपते वृत्तिस्तत्प्रयोजनमिष्यते ॥	085c  
तान्येतानि यथोक्तानि सौक्ष्म्यादीनि जनाधिप ।	086a  
एकार्थसमवेतानि वाक्यं मम निशामय ॥	086c  
उपेतार्थमभिन्नार्थं न्यायवृत्तं न चाधिकम् ।	087a  
नाश्लक्ष्णं न च सन्दिग्धं वक्ष्यामि परमं ततः ॥	087c  
न गुर्वक्षरसंयुक्तं पराङ्मुखपदं न च ।	088a  
नानृतं न त्रिवर्गेण विरुद्धं नाप्यसंस्कृतम् ॥	088c  
न न्यूनं नष्टशब्दं वा व्युत्क्रमाभिहितं न च ।	089a  
सदोषमभिकल्पेन निष्कारणमहेतुकम् ॥	089c  
कामात्क्रोधाद्भयाल्लोभाद्दैन्याच्चानार्यकात्तथा ।	090a  
ह्रीतोऽनुक्रोशतो मानान्न वक्ष्यामि कथञ्चन ॥	090c  
वक्ता श्रोता च वाक्यं च यदा त्वविकलं नृप ।	091a  
स ममेति विवक्षायां तदा सोर्थः प्रकाशते ॥	091c  
वक्तव्ये तु यदा वक्ता श्रोतारमवमन्यते ।	092a  
स्वार्थमाह परार्थं तत्तदा वाक्यं न रोहति ॥	092c  
अथ यः स्वार्थमुत्सृज्य परार्थं प्राह मानवः ।	093a  
विशङ्का जायते तस्मिन्वाक्यं तदपि दोषवत् ॥	093c  
यस्तु वक्ता द्वयोरर्थमविरुद्धं प्रभाषते ।	094a  
श्रोतुश्चैवात्मनश्चैव स वक्ता नेतरो नृप ॥	094c  
तदर्थवदिदं वाक्यमुपेतं वाक्यसम्पदा ।	095a  
\'अविक्षिप्तमना राजन्नेकाग्रः श्रोतुमर्हसि ॥	095c  
काऽसि कस्य कुतो वेति त्वयाऽहमिति चोदिता ।	096a  
तत्रोत्तरमिदं वाक्यं राजन्नेकमनाः शृणु ॥\'	096c  
यथा जतु च काष्ठं च पांसवश्चोदबिन्दवः ।	097a  
सुश्लिष्टानि तथा राजन्प्राणिनामिह सम्भवः ॥	097c  
शब्दः स्पर्शो रसो रूपं गन्धः पञ्चेन्द्रियाणि च ।	098a  
पृथगात्मा दशात्मानं संश्लिष्टा जतुकाष्ठवत् ।	098c  
न चैषां चोदना काचिदस्तीत्येष विनिश्चयः ॥	098e  
एकैकस्येह विज्ञानं नास्त्यात्मनि तथा परे ।	099a  
न वेद चक्षुश्चक्षुष्ट्वं श्रोत्रं नात्मनि वर्तते ॥	099c  
तथैव व्यभिचारेण न वर्तन्ते परस्परम् ।	100a  
प्रश्लिष्टं च न जानन्ति यथाऽऽप इव पांवसः ॥	100c  
वाह्यानन्यानपेक्षन्ते गुणांस्तानपि मे शृणु ।	101a  
रूपं चक्षुः प्रकाशश्च दर्शने हेतवस्त्रयः ॥	101c  
यथैवात्र तथाऽन्येषु ज्ञानज्ञेयेषु हेतवः ।	102a  
ज्ञानज्ञेयान्तरेतस्मिन्मनो नामापरो गुणः ॥	102c  
विचारयति येनायं निश्चये साध्वसाधुनी ।	103a  
द्वादशस्त्वपरस्तत्र बुद्धिर्नाम गुणः स्मृतः ।	103c  
येन संशयपूर्वेषु बोद्धव्येषु व्यवस्यति ॥	103e  
अथ द्वादशके तस्मिन्सत्वं नामापरो गुणः ।	104a  
महासत्वोऽल्पसत्वो वा जन्तुर्येनानुमीयते ॥	104c  
क्षेत्रज्ञ इति चाप्यन्यो गुणस्तत्र चतुर्दशः ।	105a  
ममायमिति येनायं मन्यते न ममेति च ॥	105c  
अथ पञ्चदशो राजन्गुणस्तत्रापरः स्मृतः ।	106a  
पृथक्कालसमूहस्य सामग्र्यं तदिहोच्यते ॥	106c  
गुणस्त्वेकोऽपरस्तत्र सङ्घात इति षोडशः ।	107a  
आकृतिर्व्यक्तिरित्येतौ गुणो यस्मिन्समाश्रितौ ॥	107c  
सुखासुखे जन्ममृत्यू लाभालाभौ प्रियाप्रिये ।	108a  
इति चैकोनविंशोऽयं द्वन्द्वयोग इति स्मृतः ॥	108c  
ऊर्ध्वमेकोनविंशत्या कालो नामापरो गुणः ।	109a  
इतीमं विद्धि विंशत्या भूतानां प्रभवाप्ययम् ॥	109c  
विंशकश्चैव सङ्घातो महाभूतानि पञ्च च ।	110a  
सदसद्भावयोगौ तु गुणावन्यौ प्रकाशकौ ॥	110c  
इत्येवं विंशतिश्चैव गुणाः सप्त च ये स्मृताः ।	111a  
विधिः शुक्रं बलं चेति त्रय एते गुणाः परे ॥	111c  
एवं विंशच्च दश च कलाः सङ्ख्यानतः स्मृताः ।	112a  
समग्रा यत्र वर्तन्ते तच्छरीरमिति स्मृतम् ॥	112c  
अव्यक्तं प्रकृतिं त्वासां कलानां कश्चिदिच्छति ।	113a  
व्यक्तं चासां तथैवान्यः स्थूलदर्शी प्रपश्यति ॥	113c  
अव्यक्तं यदि वा व्यक्तं द्वयं वाऽथ चतुष्टयम् ।	114a  
प्रकृतिं सर्वभूतानां पश्यन्त्यध्यात्मचिन्तकाः ॥	114c  
सेयं प्रकृतिरव्यक्ता कलाभिर्व्यक्ततां गता ।	115a  
ततोऽहं त्वं च राजेन्द्र ये चाप्यन्ये शरीरिणः ||	115c  
बिन्दुन्यासादयोऽवस्थाः शुक्रशोणितसम्भवाः ।	116a  
यासामेव निपातेन कललं नाम जायते ॥	116c  
कललाद्बुद्बुदोत्पत्तिः पेशी वा बुद्बुदात्स्मृता ।	117a  
पेश्यास्त्वङ्गाभिनिर्वृत्तिर्नखरोमाणि चाङ्गतः ॥	117c  
सम्पूर्णे नवमे मासि जन्तोर्जातस्य मैथिल ।	118a  
जायते नामरूपत्वं स्त्रीपुमान्वेति लिङ्गतः ॥	118c  
जातमात्रं तु तद्रूपं दृष्ट्वा ताम्रनखाङ्गुलि ।	119a  
कौमारं रूपमापन्नं रूपवानुपलभ्यते ॥	119c  
कौमाराद्यौवनं चापि स्थाविर्यं चापि यौवनात् ।	120a  
अनेन क्रमयोगेन पूर्वं पूर्वं न लभ्यते ॥	120c  
कलानां पृथगर्थानां प्रतिभेदः क्षणे क्षणे ।	121a  
वर्तते सर्वभूतेषु सौक्ष्म्यात्तु न विभाव्यते ॥	121c  
न चैषामप्ययो राजँल्लक्ष्यते प्रभवो न च ।	122a  
अवस्थायामवस्थायां दीपस्येवार्चिषो गतिः ॥	122c  
तस्याप्येवम्प्रक्तारस्य सदश्वस्येव धावतः ।	123a  
अजस्रं सर्वलोकस्य कः कुतो वा न वा कुतः ॥	123c  
कस्येदं कस्य वा नेदं कुतो वेदं न वा कुतः ।	124a  
सम्बन्धः कोऽस्ति भूतानां स्वैरप्यवयवैरिह ॥	124c  
यथाऽऽदित्यान्मणेश्चापि वीरुद्भ्यश्चैव पावकः ।	125a  
जायन्त्येवं समुदयात्कलानामिह जन्तवः ॥	125c  
आत्मन्येवात्मनाऽऽत्मानं यथा त्वमनुपश्यसि ।	126a  
एवमेवात्मनाऽऽत्मानमन्यस्मिन्किं न पश्यसि ॥	126c  
यद्यात्मनि परस्मिंश्च समतामध्यवस्यसि ।	127a  
अथ मां काऽसि कस्येति किमर्थमनुपृच्छसि ॥	127c  
इदं मे स्यादिदं नेति द्वन्द्वैर्मुक्तस्य मैथिल ।	128a  
काऽसि कस्य कुतो वेति वचनैः किं प्रयोजनम् ॥	128c  
रिपौ मित्रेऽथ मध्यस्थे विजये सन्धिविग्रहे ।	129a  
कृतवान्यो महीपालः किं तस्मिन्मुक्तलक्षणम् ॥	129c  
त्रिवर्गं सप्तधा न्यस्तं यो न वेदेह कर्मसु ।	130a  
सङ्गवान्यस्त्रिवर्गे च किं तस्मिन्मुक्तलक्षणम् ॥	130c  
प्रिये वाऽप्यप्रिये वाऽपि दुर्बले बलवत्यपि ।	131a  
यस्य नास्ति समं चक्षुः किं तस्मिन्मुक्तलक्षणम् ॥	131c  
तदयुक्तस्य ते मोक्षे योऽभिमानो भवेन्नृप ।	132a  
सुहृद्भिः सन्निवार्यस्तेऽविरक्तस्येव भेषजम् ॥	132c  
तानि तान्यनुसन्दृश्य सङ्गस्थानान्यरिन्दम ।	133a  
आत्मनाऽऽत्मनि सम्पश्य किमन्यन्मुक्तलक्षणम् ॥	133c  
इमान्यन्यानि सूक्ष्माणि मोक्षमाश्रित्य केनचित् ।	134a  
चतुरङ्गप्रवृत्तानि सङ्गस्थानानि मे शृणु ॥	134c  
य इमां पृथिवीं कृत्स्नामेकच्छत्रां प्रशास्ति ह ।	135a  
एकमेव स वै राजा पुरमध्यावसत्युत ॥	135c  
तत्पुरे चैकमेवास्य गृहं यदधितिष्ठति ।	136a  
गृहे शयनमप्येकं निशायां यत्र लीयते ॥	136c  
शय्यार्धं तस्य चाप्यत्र स्त्रीपूर्वमधितिष्ठति ।	137a  
तदनेन प्रसङ्गेन फलेनाल्पेन युज्यते ॥	137c  
एवमेवोपभोगेषु भोजनाच्छादनेषु च ।	138a  
गुणेष्वपरिमेयेषु निग्रहानुग्रहं प्रति ॥	138c  
परतन्त्रः सदा राजा स्वल्पे सोऽपि प्रसज्जते ।	139a  
सन्धिविग्रहयोगे च कुतो राज्ञः स्वतन्त्रता ॥	139c  
स्त्रीषु क्रीडाविहारेषु नित्यमस्यास्वतन्त्रता ।	140a  
मन्त्रे चामात्यसहिते कुतस्तस्य स्वतन्त्रता ॥	140c  
यदा ह्याज्ञापयत्यन्यांस्तत्रास्योक्ता स्वतन्त्रता ।	141a  
अवशः कार्यते तत्र तस्मिंस्तस्मिन्गुणे स्थितः ॥	141c  
स्वप्नकामो न लभते स्वप्तुं कार्यार्थिभिर्जनैः ।	142a  
शयने चाप्यनुज्ञातः सुप्त उत्थाप्यतेऽवशः ॥	142c  
स्नाह्यालभ पिब प्राश जुहुध्यग्नीन्यजेत्यपि ।	143a  
वदस्व शृणु चापीति विवशः कार्यते परैः ॥	143c  
अभिगम्याभिगम्यैवं याचन्ते सततं नराः ।	144a  
न चाप्युत्सहते दातुं वित्तरक्षी महाजनान् ॥	144c  
दाने कोशक्षयोऽप्यस्य वैरं चास्य प्रयच्छतः ।	145a  
क्षणेनास्योऽपवर्तन्ते दोषा वैराग्यकारकाः ॥	145c  
प्राज्ञाञ्शूरांस्तथा वैद्यानेकस्थानपि शङ्कते ।	146a  
भयमप्यभये राज्ञो यैश्च नित्यमुपास्यते ॥	146c  
तथा चैते प्रदुष्यन्ति राजन्ये कीर्तिता मया ।	147a  
तथैवास्य भयं तेभ्यो जायते पश्य यादृशम् ॥	147c  
सर्वः स्वेस्वे गृहे राजा सर्वः स्वेस्वे गृहे गृही ।	148a  
निग्रहानुग्रहौ कुर्वंस्तुल्यो जनक राजभिः ॥	148c  
पुत्रा दारास्तथैवात्मा कोशो मित्राणि सञ्चयाः ।	149a  
परैः साधारणा ह्येते तैस्तैरेवास्य हेतुभिः ॥	149c  
हतो देशः पुरं दग्धं प्रधानः कुञ्जरो मृतः ।	150a  
लोकसाधारणेष्वेषु मिथ्याज्ञानेन तप्यते ॥	150c  
अमुक्तो मानसैर्दुःखैरिच्छाद्वेषप्रियोद्भवैः ।	151a  
शिरोरोगादिभी रोगैस्तथैव विनिपातिभिः ॥	151c  
द्वन्द्वैस्तैस्तैरुपहतः सर्वतः परिशङ्कितः ।	152a  
बहुभिः प्रार्थितं राज्यमुपास्ते गणयन्निशाः ॥	152c  
तदल्पसुखमत्यर्थं बहुदुःखमसारवत् ।	153a  
तृणाग्निज्वलनप्रख्यं फेनबुद्बुदसन्निभम् ॥	153c  
को राज्यमभिपद्येत प्राप्य चोपशमं लभेत् ।	154a  
ममेदमिति यच्चेदं पुरं राष्ट्रं च मन्यसे ॥	154c  
बलं कोशममात्यांश्च कस्यैतानि न वा नृप ।	155a  
मित्रामात्यपुरं राष्ट्रं दण्डः कोशो महीपतिः ॥	155c  
\'सप्ताङ्गश्चैष सङ्घातो राज्यमित्युच्यते नृप ।\'	156a  
सप्ताङ्गस्यास्य राज्यस्य त्रिदण्डस्येव तिष्ठतः ।	156c  
अन्योन्यगुणयुक्तस्य कः केन गुणतोऽधिकः ॥	156e  
तेषुतेषु हि कालेषु तत्तदङ्गं विशिष्यते ।	157a  
येन यत्सिध्यते कार्यं तत्प्राधान्याय कल्पते ॥	157c  
सप्ताङ्गश्चैव सङ्घातस्त्रयश्चान्ये नृपोत्तम ।	158a  
सम्भूय दशवर्गोऽयं भुङ्क्ते राज्यं हि राजवत् ॥	158c  
यश्च राजा महोत्साहः क्षत्रधर्मे रतो भवेत् ।	159a  
स तुष्येद्दशभागेन ततस्त्वन्यो दशावरैः ॥	159c  
नास्त्यसाधारणो राजा नास्ति राज्यमराजकम् ।	160a  
राज्येऽसति कुतो धर्मो धर्मेऽसति कुतः परम् ॥	160c  
योप्यत्र परमो धर्मः पवित्रं राजराज्ययोः ।	161a  
पृथिवी दक्षिणा यस्य सोऽश्वमेधो न विद्यते ॥	161c  
साऽहमेतानि कर्माणि राजदुःखानि मैथिल ।	162a  
समर्था शतशो वक्तुमथवाऽपि सहस्रशः ॥	162c  
स्वदेहे नाभिषङ्गो मे कुतः परपरिग्रहे ।	163a  
न मामेवंविधां युक्तामीदृशं वक्तुमर्हसि ॥	163c  
ननु नाम त्वया मोक्षः कृत्स्नः पञ्चशिखाच्छ्रुतः ।	164a  
सोपायः सोपनिषदः सोपासङ्गः सनिश्चयः ॥	164c  
तस्य ते मुक्तसङ्गस्य पाशानाक्रम्य तिष्ठतः ।	165a  
छत्रादिषु विशेषेषु पुनः सङ्गः कथं नृप ॥	165c  
श्रुतं ते न श्रुतं मन्ये मृषा वाऽपि श्रुतं श्रुतम् ।	166a  
अथवा श्रुतसङ्काशं श्रुतमन्यच्छ्रुतं त्वया ॥	166c  
अथापीमासु सञ्ज्ञासु लौकिकीषु प्रतिष्ठसे ।	167a  
अभिषङ्गावरोधाभ्यां बद्धस्त्वं प्राकृतो यथा ॥	167c  
सत्वेनानुप्रवेशो हि योऽयं त्वयि कृतो मया ।	168a  
किं तवापकृतं तत्र यदि मुक्तोऽसि सर्वशः ॥	168c  
नियमो ह्येषु धर्मेषु यतीनां शून्यवासिता ।	169a  
शून्यमावासयन्त्या च मया किं कस्य दूषितम् ॥	169c  
न पाणिभ्यां न बाहुभ्यां पादोरुभ्यां न चानघ ।	170a  
न गात्रावयवैरन्यैः स्पृशामि त्वां नराधिप ॥	170c  
कुले महति जातेन ह्रीमता दीर्घदर्शिना ।	171a  
नैतत्सदसि वक्तव्यं सद्वाऽसद्वा मिथः कृतम् ॥	171c  
ब्राह्मणा गुरवश्चेमे तथा मान्या गुरूत्तमाः ।	172a  
त्वं चाथ गुरुरप्येषामेवमन्योन्यगौरवम् ॥	172c  
तदेवमनुसन्दृश्य वाच्यावाच्यं परीक्षता ।	173a  
स्त्रीपुंसोः समवायोऽयं त्वया वाच्यो न संसदि ॥	173c  
यथा पुष्करपर्णस्थं जलं तत्पर्णसंस्थितम् ।	174a  
तिष्ठत्यस्पृशती तद्वत्त्वयि वत्स्यामि मैथिल ॥	174c  
यदि चाद्य स्पृशन्त्या मे स्पर्शं जानासि कञ्चन ।	175a  
ज्ञानं कृतमबीजं ते कथं तेनेह भिक्षुणा ॥	175c  
स गार्हस्थ्याच्च्युतश्च त्वं मोक्षं चानाप्य दुर्विदम् ।	176a  
उभयोरन्तराले वै वर्तसे मोक्षवादिकः ॥	176c  
न हि मुक्तस्य मुक्तेन ज्ञस्यैकत्वपृथक्त्वयोः ।	177a  
भावाभावसमायोगे जायते वर्णसङ्करः ॥	177c  
वर्णाश्रमाः पृथक्त्वेन दृष्टार्थस्यापृथक्त्वतः ।	178a  
नान्यदन्यदिति ज्ञात्वा नान्यदन्यत्र वर्तते ॥	178c  
पापौ कुण्डं तथा कुण्डे पयः पयसि मक्षिका ।	179a  
आश्रिताश्रययोगेन पृथक्त्वेनाश्रिताः पुनः ॥	179c  
न तु कुण्डे पयोभावः पयश्चापि न मक्षिका ।	180a  
स्वयमेवाश्रयन्त्येते भावा न तु पराश्रयम् ॥	180c  
पृथक्त्वादाश्रमाणां च वर्णान्यत्वे तथैव च ।	181a  
परस्परपृथक्त्वाच्च कथं ते वर्णसङ्करः ॥	181c  
नास्मि वर्णोत्तमा जात्या न वैश्या नावरा तथा ।	182a  
तव राजन्सवर्णाऽस्मि शुद्धयोनिरविप्लुता ॥	182c  
प्रधानो नाम राजर्षिर्व्यक्तं ते श्रोत्रमागतः ।	183a  
कुले तस्य समुत्पन्नां सुलभां नाम विद्धि माम् ॥	183c  
द्रोणश्च शतशृङ्गश्च वक्रद्वारश्च पर्वतः ।	184a  
मम सत्रेषु पूर्वेषां चिता मघवता सह ॥	184c  
साहं तस्मिन्कुले जाता भर्तर्यसति मद्विधे ।	185a  
विनीता मोक्षधर्मेषु चराम्येका मुनिव्रतम् ॥	185c  
नास्मि सत्रप्रतिच्छन्ना न परस्वाभिमानिनी ।	186a  
न धर्मसङ्करकरी स्वधर्मेऽस्मि दृढव्रता ॥	186c  
नास्थिरा स्वप्रतिज्ञायां नासमीक्ष्य प्रवादिनी ।	187a  
नासमीक्ष्यागता चेह त्वत्सकाशं जनाधिप ॥	187c  
मोक्षे ते भावितां बुद्धिं श्रुत्वाऽहं कुशलैषिणी ।	188a  
तव मोक्षस्य चाप्यस्य जिज्ञासार्थमिहागता ॥	188c  
न वर्गस्था ब्रवीम्येतत्स्वपक्षपरपक्षयोः ।	189a  
मुक्तो विमुच्यते यश्च शान्तौ यश्च न शाम्यति ॥	189c  
यथा शून्ये पुराऽगारे भिक्षुरेकां निशां वसेत् ।	190a  
तथाऽहं त्वच्छरीरेऽस्मिन्निमां वत्स्यामि शर्वरीम् ॥	190c  
साऽहं मानप्रदानेन वागातिथ्येन चार्चिता ।	191a  
सुप्ता सुशरणं प्रीता श्वो गमिष्यामि मैथिल ॥	191c  
भीष्म उवाच 	192  
इत्येतानि स वाक्यानि हेतुमन्त्यर्थवन्ति च ।	192a  
श्रुत्वा नाधिजगौ राजा किञ्चिदन्यदतः परम् ॥ 	192c  

इति श्रीमन्महाभारते शान्तिपर्वणि मोक्षधर्मपर्वणि पञ्चविंशत्यधिकत्रिशततमोऽध्यायः ॥ 325 ॥

12-325-2 अव्ययस्य यथात्मा च व्यक्तस्यात्मा यथा च यदिति ध. पाठः ॥ 12-325-4 सन्न्यासफलं सम्यग्दर्शनं तदस्यास्तीति सन्न्यासफलिकः ॥ 12-325-5 स्वे शास्त्रे दण्डनीतौ ॥ 12-325-7 अनुष्ठिता कर्तरिक्तः ॥ 12-325-8 मोक्षे मोक्षशास्त्रे निष्णात इति शेषः ॥ 12-325-9 नेति नवेति ॥ 12-325-10 ततः सा विप्रभार्याश्च पूर्वरूपवियोगत इति ट. ड. पाठः ॥ 12-325-11 लघु शीघ्रमस्त्रगत्या गच्छतीति सा । विदेहानां पदमिति ड. पाठः ॥ 12-325-15 भाष्यविदां सूत्रार्थज्ञानां मध्ये । अथ भुक्तवती प्रीता राजानं मन्त्रिभिर्वृतमिति । चोदयामास भिक्षुकीति च. झ. पाठः ॥ 12-325-16 सुलभाऽयं स्वधर्मेषु इति ध. पाठः ॥ 12-325-18 भावमाशयमेनं मूकं करिष्यामीत्येवंरूपम् । विशेषयन्नभिभवन् ॥ 12-325-20 भवत्याचक्ष्व वार्षेयं कुतः क्व च गमिष्यसि इति ड. थ. पाठः ॥ 12-325-29 मोक्षस्य परमो निधिरिति ध. पाठः ॥ 12-325-30 सा सिद्धिर्या च योगितेति थ. पाठः ॥ 12-325-42 ज्ञानेन कस्यचिदिति झ. पाठः ॥ 12-325-45 आधिपत्ये तथा तुल्ये निग्रहानुग्रहात्मकाः । राजानो भिक्षुकाचार्या मुच्यन्ते इति ड. ध. पाठः ॥ 12-325-46 मुच्यन्ते सर्वपापेभ्यो देहे परमके स्थिता इति झ. पाठः ॥ 12-325-47 लिङ्गान्यन्यार्थभूतानीति ट. ड. थ. पाठः ॥ 12-325-49 छत्रादिषु न लभ्यत इति ट. ड. पाठः ॥ 12-325-54 नचैतानि समस्तानीति ध. पाठः ॥ 12-325-58 सन्निसर्गात्त्वम् इति ध. पाठः ॥ 12-325-60 द्वितीयो वर्णसङ्कर इति ड. पाठः ॥ 12-325-62 प्रेरिता तेन गच्छसीति ध. पाठः ॥ 12-325-63 कार्यार्थज्ञा व्यवस्यसीति ध. पाठः ॥ 12-325-65 तद्वक्तव्यं प्रकाशितमि ड. पाठः ॥ 12-325-67 अर्हतः पूज्यान् उद्दिश्य ॥ 12-325-70 माप्राक्षीरिति ध. पाठः ॥ 12-325-87 नापेतार्थं न भिन्नार्थं नापवृत्तं न चाधिकमिति ड. पाठः ॥ 12-325-89 न निष्ठानमहेतुकमिति ड. पाठः ॥ 12-325-90 दैन्यादन्याय्यकात्तथेति ड. पाठः ॥ 12-325-93 निःशङ्को जायते तस्मिन्निति ध. पाठः ॥ 12-325-100 प्रश्लिष्टा नाभिजायन्ते यथाद्भिरिव पांसव इति ड. पाठः ॥ 12-325-103 अथ त्रयोदशे तस्मिन्बुद्धिर्नाम गुणः स्मृत इति ध. पाठः ॥ 12-325-106 पृथक्कलासमूहस्येति झ. पाठः ॥ 12-325-111 विधिः शुद्धं बलं चेतीति ध. पाठः ॥ 12-325-114 अव्यक्तां यदि वा व्यक्तां द्वयीमथ चतुष्टयीमिति ट. थ. पाठः ॥ 12-325-122 न चैषामप्यथो राजन्निति ट. पाठः । न चासामप्यथो राजन्निति ड. पाठः ॥ 12-325-128 इदं मे स्यादिदं चेति इति ड. थ. पाठः ॥ 12-325-130 सप्तधा व्यस्तमिति ड. पाठः ॥ 12-325-141 तस्मिंस्तस्मिन्क्षणे स्थित इति झ. पाठः ॥ 12-325-151 तथैवाभिनियन्तृभिरिति झ. पाठः ॥ 12-325-152 बहुप्रत्यर्थिकं राज्यमिति झ. ध. पाठः ॥ 12-325-168 अङ्गनानुप्रवेशोऽपि इति ध. पाठः ॥ 12-325-169 नियमो ह्येषु वर्णेष्विति झ. पाठः ॥ 12-325-174 जलं तत्पत्रसञ्ज्ञितमिति ध. पाठः । तत्पर्णमस्पृशदिति झ. पाठः ॥ 12-325-175 यदि वाप्यस्पृशन्त्या मे इति ट. ड. ध. पाठः ॥ 12-325-176 मोक्षं चावाप्य दुर्लभमिति ड. थ. पाठः ॥ 12-325-178 पृथक्त्वे च दृष्टास्यार्थाः पृथक्कृता इति ट. ड. पाठः ॥ 12-325-184 द्रोणादयः पर्वता मम पूर्वेषां सत्रेषु मघवता सह चिताश्चयने इष्टकास्थाने निवेशिता इत्यर्थः । चित्यां मघवता सहेति थ. पाठः ॥ 12-325-185 भर्तर्यसति मद्गृहे इति ध. पाठः ॥ 12-325-186 सत्रप्रतिच्छन्ना कपटसन्न्यासिनी । न परस्वापहारिणीति झ. पाठः ॥ 12-325-189 मुक्तो व्यायच्छते यश्चेति झ. पाठः ॥
