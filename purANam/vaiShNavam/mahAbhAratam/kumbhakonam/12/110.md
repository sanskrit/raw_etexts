अध्यायः 110

भीष्मेण युधिष्ठिरम् प्रति दुर्गातितरणोपायकथनम् ॥ 1 ॥
युधिष्ठिर उवाच 	001  
क्लिश्यमानेषु भूतेषु तैस्तैर्भावैः पृथक्पृथक् ।	001a  
दुर्गाण्यतितरेद्येन तन्मे ब्रूहि पितामह ॥	001c  
भीष्म उवाच 	002  
आश्रमेषु यथोक्तेषु यथोक्तं ये द्विजातयः ।	002a  
वर्तन्ते संयतात्मानो दुर्गाण्यतितरन्ति ते ॥	002c  
ये दम्भान्नाचरन्ति स्म येषां वृत्तिश्च संयता ।	003a  
विषयांश्च निगृह्णन्ति दुर्गाण्यतितरन्ति ते ॥	003c  
प्रत्याहुर्नोच्यमाना ये न हिंसन्ति च हिंसिताः ।	004a  
प्रयच्छन्ति न याचन्ते दुर्गाण्यतितरन्ति ते ॥	004c  
वासयन्त्यतिथीन्नित्यं नित्यं ये चानसूयकाः ।	005a  
नित्यं स्वाध्यायशीलाश्च दुर्गाण्यतितरन्ति ते ॥	005c  
मातापित्रोश्च ये वृत्तिं वर्तन्ते धर्मकोविदाः ।	006a  
वर्जयन्ति दिवास्वप्नं दुर्गाण्यतितरन्ति ते ॥	006c  
ये वा पापं न कुर्वन्ति कर्मणा मनसा गिरा ।	007a  
निक्षिप्तदण्डा भूतेषु दुर्गाण्यतितरन्ति ते ॥	007c  
ये न लोभान्नयन्त्यर्थान्राजानो रजसाऽन्विताः ।	008a  
विषयान्परिरक्षन्ति दुर्गाण्यतितरन्ति ते ॥	008c  
स्वेषु दारेषु वर्तन्ते न्यायलब्धेष्वृतावृतौ ।	009a  
अग्निहोत्रपराः सन्तो दुर्गाण्यतितरन्ति ते ॥	009c  
आहवेषु च ये शूरास्त्यक्त्वा मृत्युकृतं भयम् ।	010a  
धर्मेण जयमिच्छन्ति दुर्गाण्यतितरन्ति ते ॥	010c  
ये वदन्तीह सत्यानि प्राणत्यागेऽप्युपस्थिते ।	011a  
प्रमाणभूता भूतानां दुर्गाण्यतितरन्ति ते ॥	011c  
कर्माण्यकुत्सनार्थानि येषां वाचश्च सूनृताः ।	012a  
येषामर्थाश्च साध्वर्था दुर्गाण्यतितरन्ति ते ||	012c  
अनध्यायेषु ये विप्राः स्वाध्यायं नैव कुर्वते ।	013a  
तपोनिष्ठाः सुतपसो दुर्गाण्यतितरन्ति ते ॥	013c  
ये तपश्च तपस्यन्ति कौमारब्रह्मचारिणः ।	014a  
विद्या वेदव्रतस्नाता दुर्गाण्यतितरन्ति ते ॥	014c  
ये च संशान्तरजसः संशान्ततमसश्च ये ।	015a  
सत्वे स्थिता महाभागा दुर्गाण्यतितरन्ति ते ॥	015c  
येषां न कश्चित्त्रसति न त्रसन्ति हि कस्यचित् ।	016a  
येषामात्मसमो लोको दुर्गाण्यतितरन्ति ते ॥	016c  
परश्रिया न तप्यन्ति ये सन्तः पुरुषर्षभाः ।	017a  
ग्राम्यादन्नान्निवृत्ताश्च दुर्गाण्यतितरन्ति ते ॥	017c  
सर्वान्देवान्नमस्यन्ति सर्वधर्मांश्च शृण्वते ।	018a  
ये श्रद्दधानाः शान्ताश्च दुर्गाण्यतितरन्ति ते ॥	018c  
ये न मानित्वमिच्छन्ति मानयन्ति च ये परान् ।	019a  
मान्यमानान्नमस्यन्ति दुर्गाण्यतितरन्ति ते ॥	019c  
ये च श्राद्धानि कुर्वन्ति तिथ्यान्तिथ्यां प्रजार्थिनः ।	020a  
सुविशुद्धेन मनसा दुर्गाण्यतितरन्ति ते ॥	020c  
ये क्रोधं सन्नियच्छन्ति क्रुद्धान्संशमयन्ति च ।	021a  
न च रुष्यन्ति भृत्यानां दुर्गाण्यतितरन्ति ते ॥	021c  
मधु मांसं स्त्रियो नित्यं वर्जयन्तीह मानवाः ।	022a  
जन्मप्रभृति मद्यं च दुर्गाण्यतितरन्ति ते ॥	022c  
यात्रार्थं भोजनं येषां सन्तानार्थं च मैथुनम् ।	023a  
वाक् सत्यवचनार्थं च दुर्गाण्यतितरन्ति ते ॥	023c  
ईश्वरं सर्वभूतानां जगतः प्रभवाप्ययम् ।	024a  
भक्ता नारायणं देवं दुर्गाण्यतितरन्ति ते ॥	024c  
य एष पद्मरक्ताक्षः पीतवासा महाभुजः ।	025a  
सुहृद्धाता च मित्रं च सम्बन्धी च तवाच्युत ॥	025c  
य इमान्सकलाँल्लोकांश्चर्मवत्परिवेष्टयेत् ।	026a  
इच्छन्प्रभुरचिन्त्यात्मा गोविन्दः पुरुषोत्तमः ॥	026c  
स्थितः प्रियहिते नित्यं स एष पुरुषोत्तमः ।	027a  
राजंस्तव यदुश्रेष्ठो वैकुण्ठः पुरुषर्षभः ॥	027c  
य एनं संश्रयन्तीह भक्त्या नारायणं हरिम् ।	028a  
ते तरन्तीह दुर्गाणि न चात्रास्ति विचारणा ॥	028c  
\' अस्मिन्नर्पितकर्माणः सर्वभावेन भारत ।	029a  
कृष्णे कमलपत्राक्षे दुर्गाण्यतितरन्ति ते ||	029c  
लोकरक्षार्थमुत्पन्नमदित्यां कश्यपात्मजम् ।	030a  
देवमिन्द्रं नमस्यन्ति दुर्गाण्यतितरन्ति ते ॥	030c  
ब्रह्माणं लोककर्तारं ये नमस्यन्ति सत्पतिम् ।	031a  
यष्टव्यं क्रतुभिर्देवं दुर्गाण्यतितरन्ति ते ॥	031c  
यं विष्णुरिन्द्रः शम्भुश्च ब्रह्मा लोकपितामहः ।	032a  
स्तुवन्ति विविधैः स्तोत्रैर्देवदेवं महेश्वरम् ।	032c  
समर्चयन्ति ये शश्वद्दुर्गाण्यतितरन्ति ते ॥\'	032e  
दुर्गातितरणं ये च पठन्ति श्रावयन्ति च ।	033a  
कथयन्ति च विप्रेभ्यो दुर्गाण्यतितरन्ति ते ॥	033c  
इति कृत्यसमुद्देशः कीर्तितस्ते मयाऽनघ ।	034a  
तरते येन दुर्गाणि परत्रेह च मानवः ॥ 	034c  

इति श्रीमन्महाभारते शान्तिपर्वणि राजधर्मपर्वणि दशाधिकशततमोऽध्यायः ॥ 110 ॥

12-110-1 भूतेषु प्राणिषु । दुर्गाणि दुस्तराणि ॥ 12-110-3 विषयान्विषयार्थानि इन्द्रियाणि ॥ 12-110-4 उच्यमानाः निन्द्यमानाः ॥ 12-110-8 रजसान्विताः सन्तोऽर्थान्न नयन्ति न हरन्ति ॥ 12-110-23 यात्रार्थं जीवनार्थम् ॥ 12-110-34 कृत्यसमुद्देशः कर्तव्यलेशः ॥
