अध्यायः 363

महापद्मपुरवासिना विप्रेणातिथिम् प्रति सत्कारपूर्वकम् प्रश्नारम्भः ॥ 1 ॥
भीष्म उवाच 	001  
आसीत्किल नरश्रेष्ठ महापद्मे पुरोत्तमे ।	001a  
गङ्गाया दक्षिणे तीरे कश्चिद्विप्रः समाहितः ॥	001c  
सौम्यः सोमान्वये जातो जितात्मा गोत्रतो भृगुः ।	002a  
धर्मनित्यो जितक्रोधो नित्यतप्तो जितेन्द्रियः ॥	002c  
तपःस्वाध्यायनिरतः सत्यः सज्जनसम्मतः ।	003a  
न्यायप्राप्तेन वित्तेन स्वेन शीलेन चान्वितः ॥	003c  
ज्ञाति सम्बन्धिविपुले पुत्रपौत्रप्रतिष्ठिते ।	004a  
कुले महति विख्याते विशिष्टां वृत्तिमास्थितः ॥	004c  
स पुत्रान्बहुलाँल्लब्ध्वा विपुले कर्मणि स्थितः ।	005a  
कुलधर्माश्रितो राजन्धरर्मचर्यास्थितोऽभवत् ॥	005c  
ततः स धर्मं वेदोक्तं तथा शास्त्रोक्तमेव च ।	006a  
शिष्टाचीर्णं च धर्मं च त्रिविधं चिन्त्य चेतसा ॥	006c  
किन्नु मे स्याच्छुभं कृत्वा किं कृतं किं परायणम् ।	007a  
इत्येवं चिन्तयन्नित्यं न च याति विनिश्चयम् ॥	007c  
तस्यैवं चिन्त्यमानस्य धर्मं परममास्थितः ।	008a  
कदाचिदतिथिः प्राप्तो ब्राह्मणः सुसमाहितः ॥	008c  
स तस्मै सत्क्रियां चक्रे क्रियायुक्तेन हेतुना ।	009a  
विश्रान्तं सुसमासीनमिदं वचनमब्रवीत् ॥ 	009c  

इति श्रीमन्महाभारते शान्तिपर्वणि मोक्षधर्मपर्वणि त्रिषष्ट्यधिकत्रिशततमोऽध्यायः ॥ 363 ॥

12-363-2 सोमान्वये अत्रिगोत्रे ॥
