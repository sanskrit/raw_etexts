अध्यायः 219

भीष्मेण युधिष्ठिरम् प्रति शिष्याय गुरूक्तवार्ष्णेयाध्यात्मानुवादसमापनम् ॥ 1 ॥
गुरुरुवाच 	001  
न स वेद परं ब्रह्म यो न वेद चतुष्टयम् ।	001a  
व्यक्ताव्यक्तं च यत्तत्त्वं सम्प्रोक्तं परमर्षिणा ॥	001c  
व्यक्तं मृत्युमुखं विद्यादव्यक्तममृतं पदम् ।	002a  
निवृत्तिलक्षणं धर्ममृषिर्नारायणोऽब्रवीत् ॥	002c  
तत्रैवावस्थितं सर्वं त्रैलोक्यं सचराचरम् ।	003a  
निवृत्तिलक्षणं धर्ममव्यक्तं ब्रह्म शाश्वतम् ॥	003c  
प्रवृत्तिलक्षणं धर्मं प्रजापतिरथाब्रवीत् ।	004a  
प्रवृत्तिः पुनरावृत्तिर्निवृत्तिः परमा गतिः ॥	004c  
तां गतिं परमामेति निवृत्तिपरमो मुनिः ।	005a  
ज्ञानतत्त्वपरो नित्यं शुभाशुभनिदर्शकः ॥	005c  
तदेवमेतौ विज्ञेयावव्यक्तपुरुषावुभौ ।	006a  
अव्यक्तपुरुषाभ्यां तु यत्स्यादन्यन्महत्तरम् ॥	006c  
तं विशेषमवेक्षेत विशेषेण विचक्षणः ।	007a  
अनाद्यन्तावुभावेतावलिङ्गौ चाप्युभावपि ॥	007c  
उभौ नित्यावनुचरौ महद्भ्यश्च महत्तरौ ।	008a  
सामान्यमेतदुभयोरेवं ह्यन्यद्विशेषणम् ॥	008c  
प्रकृत्या सर्गधर्मिण्या तथा त्रिगुणसत्वया ।	009a  
विपरीतमतो विद्यात्क्षेत्रज्ञस्य स्वलक्षणम् ॥	009c  
प्रकृतेश्च विकाराणां द्रष्टारमगुणान्वितम् ।	010a  
\'क्षेत्रज्ञमाहुर्जीवं तु कर्तारं गुणसंवृतम् ॥	010c  
अग्राह्यं येन जानन्ति तज्ज्ञानं दंशितश्च तत् ।	011a  
तेनैव दंशितो नित्यं न गुणः परिभूयते ॥	011c  
अग्राह्यौ पुरुषावेतावलिङ्गत्वादसङ्गिनौ ।	012a  
संयोगलक्षणोत्पत्तिः कर्मजा गृह्यते यथा ॥	012c  
करणैः कर्मनिर्वृत्तैः कर्ता यद्यद्विचेष्टते ।	013a  
कीर्त्यते शब्दसञ्ज्ञाभिः कोऽहमेषोप्यसाविति ॥	013c  
\'ममापि कायमिति च तदज्ञो नित्यसंवृतः ।\'	014a  
उष्णीषवान्यथा वस्त्रैस्त्रिभिर्भवति संवृतः ।	014c  
संवृतोऽयं तथा देही सत्त्वराजसतामसैः ॥	014e  
\'भेदवस्तु त्वभेदेन जानाति स यदा पुमान् ।	015a  
तदा परं परात्माऽसौ भवत्येव निरञ्जनः ॥	015c  
क्रियायोगे च भेदाख्ये बहु सङ्क्षिप्यते क्वचित् ।	016a  
वसुरुद्रगणाद्येषु स्वानुभोगेन भोगतः ॥	016c  
एवमेष परः सत्त्वो नानारूपेण संस्थितः ।	017a  
सङ्क्षिप्तो दृश्यते पश्चादेकरूपेण विष्ठितः ॥\'	017c  
तस्माच्चतुष्टयं वेद्यमेतैर्हेतुभिरावृतम् ।	018a  
तथासञ्ज्ञो ह्ययं सम्यगन्तकाले न मुह्यति ।	018c  
\'वायुर्विधो यथा भानुर्विप्रकाशं गमिष्यति ॥\'	018e  
श्रियं दिव्यामभिप्रेप्सुर्वर्ष्मवान्मनसा शुचिः ।	019a  
शारीरैर्नियमैरुग्रैश्चरेन्निष्कल्मषं तपः ॥	019c  
त्रैलोक्यं तपसा व्याप्तमन्तर्भूतेन भास्वता ।	020a  
सूर्यश्च चन्द्रमाश्चैव भासतस्तपसा दिवि ॥	020c  
\'अन्यच्च धर्मसाम्यं यत्तपस्तत्कीर्त्यते पुनः ।\'	021a  
प्रकाशस्तपसो ज्ञानं लोके संशब्दितं तपः ॥	021c  
रजस्तमोघ्नं यत्कर्म तपसस्तत्स्वलक्षणम् ।	022a  
\'त्रितयं ह्येतदाख्यातं यद्यस्माद्भासितुं पुनः ॥	022c  
स्वभासा भासयंश्चापि चन्द्रमा ह्यत्र वर्तते ।	023a  
सूर्ययोगे तु यः सन्धिस्तपः सर्वं प्रदीप्यते ॥\'	023c  
ब्रह्मचर्यमहिंसा च शारीरं तप उच्यते ।	024a  
वाङ्मनोनियमः सम्यङ्मानसं तप उच्यते ॥	024c  
विधिज्ञेभ्यो द्विजातिभ्यो ग्राह्यमन्नं विशिष्यते ।	025a  
आहारनियमेनास्य पाप्मा शाम्यति राजसः ॥	025c  
वैमनस्यं च विषये यान्त्यस्य करणानि च ।	026a  
तस्मात्तन्मात्रमादद्याद्यावदत्र प्रयोजनम् ॥	026c  
अन्तकाले बलोत्कर्षाच्छनैः कुर्यादनातुरः ।	027a  
एवं युक्तेन मनसा ज्ञानं यदुपपद्यते ॥	027c  
रजोवर्ज्यो ह्ययं देही देहवाञ्छब्दवांश्चरेत् ।	028a  
कार्यैरव्याहतमतिर्वैराग्यात्प्रकृतौ स्थितः ॥	028c  
आदेहादप्रमादाच्च देहान्ताद्विप्रमुच्यते ।	029a  
हेतुयुक्तः सदा सर्गो भूतानां प्रलयस्तथा ॥	029c  
परप्रत्ययसर्गे तु नियमो नातिवर्तते ।	030a  
एवं तत्प्रभवां प्रज्ञामासते ये विपर्यये ॥	030c  
धृत्या देहान्धारयन्तो बुद्धिसङ्क्षिप्तचेतसः ।	031a  
स्थानेभ्यो ध्वंसमानाश्च सूक्ष्मत्वात्तदुपासते ॥	031c  
यथागमं च तत्सर्वं बुद्ध्या तन्नैव बुद्ध्यते ।	032a  
देहान्तं कश्चिदन्वास्ते भावितात्मा निराश्रयः ॥	032c  
युक्तो धारणया कश्चित्सतः केचिदुपासते ।	033a  
अभ्यस्यन्ति परं देवं विद्यासंशब्दिताक्षरम् ॥	033c  
अन्तकाले ह्युपासन्ते तपसा दग्धकिल्बिषाः ।	034a  
सर्व एते महात्मानो गच्छन्ति परमां गतिम् ॥	034c  
सूक्ष्मं विशेषणं तेषामवेक्षेच्छास्त्रचक्षुषा ।	035a  
देहं तु परमं विद्याद्विमुक्तमपरिग्रहम् ॥	035c  
अन्तरिक्षादन्यतरं धारणासक्तमानसम् ।	036a  
मर्त्यलोकाद्विमुच्यन्ते विद्यासंसक्तचेतसः ॥	036c  
ब्रह्मभूता विरजसस्ततो यान्ति परां गतिम् ।	037a  
एवमेकायनं धर्ममाहुर्वेदविदो जनाः ॥	037c  
यथाज्ञानमुपासन्तः सर्वे यान्ति परां गतिम् ।	038a  
कषायवर्जितं ज्ञानं तेषामुत्पद्यतेऽमलम् ।	038c  
यान्ति तेऽपि पराँल्लोकान्विशुध्यन्ति यथाबलम् ॥	038e  
भगवन्तमजं दिव्यं विष्णुमव्यक्तसञ्ज्ञितम् ।	039a  
भावेन यान्ति शुद्धा ये ज्ञानतृप्ता निराशिषः ॥	039c  
ज्ञात्वाऽऽत्मस्थं हरिं चैव न निवर्तन्ति तेऽव्ययाः ।	040a  
प्राप्य तत्परमं स्थानं मोदन्तेऽक्षरमव्ययम् ॥	040c  
एतावदेतद्विज्ञानमेतदस्ति च नास्ति च ।	041a  
तृष्णाबद्धं जगत्सर्वं चक्रवत्परिवर्तते ॥	041c  
बिसतन्तुर्यथैवायमन्तस्थः सर्वतो बिसे ।	042a  
तृष्णातन्तुरनाद्यन्तस्तथा देहगतः सदा ॥	042c  
सूच्या सूत्रं यथा वस्त्रे संसारयति वायकः ।	043a  
तद्वत्संसारसूत्रं हि तृष्णासूच्या निबद्ध्यते ॥	043c  
\'इतस्ततः समाहृत्य रूपं निर्वर्तयिष्यति ।\'	044a  
विकारं प्रकृतिं चैव पुरुषं च सनातनम् ॥	044c  
यो यथावद्विजानाति स वितृष्णो विमुच्यते ।	045a  
याति नित्यं स सद्भावमात्मनो वै महद्ध्रुवम् ॥	045c  
भीष्म उवाच 	046  
प्रकाशं भगवानेतदृषिर्नारायणोऽमृतम् ।	046a  
भूतानामनुकम्पार्थं जगाद जगतो हितम् ॥ 	046c  

इति श्रीमन्महाभारते शान्तिपर्वणि मोक्षधर्मपर्वणि एकोनविंशत्यधिकद्विशततमोऽध्यायः ॥ 219 ॥

12-219-1 न स वेद परं धर्मम् इति ध. पाठः ॥ 12-219-22 तपसस्तच्च लक्षणमिति थ. पाठः । तत्वलक्षणमिति ध. पाठः ॥ 12-219-25 ग्राह्यमन्नं तपस्विभिरिति ट. थ. पाठः ॥ 12-219-29 देहान्ते विप्रमुच्यत इति ट. थ. पाठः । सदोत्सर्ग इति ध. पाठः ॥ 12-219-38 विमुच्यन्ते यथाबलमिति झ. पाठः । विशुध्यन्तो यथाबलमिति ट. थ. पाठः ॥ 12-219-46 प्रकाशं स्पष्टम् । अमृतं मोक्षसाधनम् ॥
