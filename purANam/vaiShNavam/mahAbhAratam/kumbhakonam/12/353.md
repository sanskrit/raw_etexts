अध्यायः 353

श्वेतद्वीपाद्बदर्याश्रममुपागतस्य नारदस्य श्रीनारायणेन संवादः ॥ 1 ॥
शौनक उवाच 	001  
सौते सुमहदाख्यानं भवता परिकीर्तितम् ।	001a  
यच्छ्रुत्वा मुनयः सर्वे विस्मयं परमं गताः ॥	001c  
सर्वाश्रमाभिगमनं सर्वतीर्थावगाहनम् ।	002a  
न तथा फलदं सौते नारायणकथा यथा ॥	002c  
पाविताङ्गाः स्म संवृत्ताः श्रुत्वेमामादितः कथाम् ।	003a  
नारायणाश्रयां पुण्यां सर्वपापप्रमोचनीम् ॥	003c  
दुर्दर्शो भगवान्देवः सर्वलोकनमस्कृतः ।	004a  
सब्रह्मकैः सुरैः कृत्स्नैरन्यैश्चैव महर्षिभिः ॥	004c  
दृष्टवान्नारदो यत्तु देवं नारायणं हरिम् ।	005a  
नूनमेनद्ध्यनुमतं तस्य देवस्य सूतज ॥	005c  
यदृष्टवाञ्जगन्नाथमनिरुद्धतनौ स्थितम् ।	006a  
यत्प्राद्रवत्पुनर्भूयो नारदो देवसत्तमौ ।	006c  
नरनारायणौ द्रष्टुं कारणं तद्ब्रवीहि मे ॥	006e  
सौतिरुवाच 	007  
तस्मिन्यज्ञे वर्तमाने राज्ञः पारिक्षितस्य वै ।	007a  
कर्मान्तरेषु विधिवद्वर्तमानेषु शौनक ॥	007c  
कृष्णद्वैपायनं व्यासमृषिं वेदनिधिं प्रभुम् ।	008a  
परिपप्रच्छ राजेन्द्रः पितामहपितामहम् ॥	008c  
जनमेजय उवाच 	009  
श्वेतद्वीपान्निवृत्तेन नारदेन सुरर्षिणा ।	009a  
ध्यायता भगवद्वाक्यं चेष्टितं किमतः परम् ॥	009c  
बदर्याश्रममागम्य समागम्य च तावृषी ।	010a  
कियन्तं कालमवसत्कां कथां पृष्टवांश्च सः ॥	010c  
इदं शतसहस्राद्धि भारताख्यानविस्तरात् ।	011a  
आमन्थ्य मतिमन्थेन ज्ञानोदधिमनुत्तमम् ॥	011c  
नवनीतं यथा दध्नो मलयाच्चन्दनं यथा ।	012a  
अरण्यकं च वेदेभ्य ओषधीभ्योऽमृतं यथा ।	012c  
समुद्धृतमिदं ब्रह्मन्कथामृतमिदं तथा ॥	012e  
तपोनिधे त्वयोक्तं हि नारायणकथाश्रयम् ।	013a  
स ईशो भगवान्देवः सर्वभूतात्मभावनः ॥	013c  
अहो नारायणं तेजो दुर्दर्शं द्विजसत्तम ।	014a  
यत्राविशन्ति कल्पान्ते सर्वे ब्रह्मादयः सुराः ॥	014c  
ऋषयश्च सगन्धर्वा यच्च किञ्चिच्चराचरम् ।	015a  
न ततोऽस्ति परं मन्ये पावनं दिवि चेह च ॥	015c  
सर्वाश्रमाभिगमनं सर्वतीर्थावगाहनम् ।	016a  
न तथा फलदं चापि नारायणकथा यथा ॥	016c  
सर्वथा पाविताः स्मेह श्रुत्वेमामादितः कथाम् ।	017a  
हरेर्विश्वेश्वरस्येह सर्वपापप्रणाशनीम् ॥	017c  
न चित्रं कृतवांस्तत्र यदार्यो मे धनञ्जयः ।	018a  
वासुदेवसहायो यः प्राप्तवाञ्जयमुत्तमम् ॥	018c  
न चास्य किञ्चिदप्राप्यं मन्ये लोकेष्वपि त्रिषु ।	019a  
त्रैलोक्यनाथो विष्णुः स यथाऽसीत्साह्यकृत्सखा ॥	019c  
धन्याश्च सर्व एवासन्ब्रह्मंस्ते मम पूर्वजाः ।	020a  
हिताय श्रेयसे चैव येषामासीज्जनार्दनः ॥	020c  
तपसाऽप्यथ दुर्दर्शो भगवाँल्लोकपूजितः ।	021a  
यं दृष्टवन्तस्ते साक्षाच्छ्रीवत्साङ्कविभूषणम् ॥	021c  
तेभ्यो धन्यतरश्चैव नारदः परमेष्ठिजः ।	022a  
\'दृष्टवान्यो हरिं देवं नारायणमजं विभुम् ॥\'	022c  
न चाल्पतेजसमृषिं वेद्मि नारदमव्ययम् ।	023a  
श्वेतद्वीपं समासाद्य येन दृष्टः स्वयं हरिः ॥	023c  
देवप्रसादानुगतं व्यक्तं तत्तस्य दर्शनम् ।	024a  
यद्दृष्टवांस्तदा देवमनिरूद्धतनौ स्थितम् ॥	024c  
बदरीमाश्रमं यत्तु नारदः प्राद्रवत्पुनः ।	025a  
नरनारायणौ द्रष्टुं किं नु तत्कारणं मुने ॥	025c  
श्वेतद्वीपान्निवृत्तश्च नारदः परमेष्ठिजः ।	026a  
बदरीमाश्रमं प्राप्य समागम्य च तावृषी ।	026c  
कियन्तं कालमवसत्प्रश्नान्कान्पृष्टवांश्च ह ॥	026e  
श्वेतद्वीपादुपावृत्ते तस्मिन्वा सुमहात्मनि ।	027a  
किमब्रूतां महात्मानौ नरनारायणावृषी ।	027c  
तदेतन्मे यथातत्त्वं सर्वमाख्यातुमर्हसि ॥	027e  
\'सौतिरुवाच 	028  
तस्य तद्वचनं श्रुत्वा कृष्णद्वैपायनस्तदा ।	028a  
शशास शिष्यमासीनं वैशम्पायनमन्तिके ।	028c  
तदस्मै सर्वमाचक्ष्व यन्मत्तः श्रुतवानसि ॥	028e  
गुरोर्वचनमाज्ञाय स तु विप्रर्षभस्तदा ।	029a  
आचचक्षे ततः सर्वमितिहासं पुरातनम् ॥\'	029c  
वैशम्पायन उवाच 	030  
नमो भगवते तस्मै व्यासायामिततेजसे ।	030a  
यस्य प्रसादाद्वक्ष्यामि नारायणकथामिमाम् ॥	030c  
प्राप्य श्वेतं महाद्वीपं दृष्ट्वा च हरिमव्ययम् ।	031a  
निवृत्तो नारदो राजंस्तरसा मेरुमागमत् ।	031c  
हृदयेनोद्वहन्भारं यदुक्तं परमात्मना ॥	031e  
पश्चादस्याभवद्राजन्नात्मनः साध्वसं महत् ।	032a  
यद्गत्वा दूरमध्वानं क्षेमी पुनरिहागतः ॥	032c  
मेरोः प्रचक्राम ततः पर्वतं गन्धमादनम् ।	033a  
निपपात च खात्तूर्णं विशालां बदरीमनु ॥	033c  
ततः स ददृशे देवौ पुराणावृषिसत्तमौ ।	034a  
तपश्चरन्तौ सुमहदात्मनिष्ठौ महाव्रतौ ॥	034c  
तेजसाऽभ्यधिकौ सूर्यात्सर्वलोकविरोचनात् ।	035a  
श्रीवत्सलक्षणौ पूज्यौ जटामण्डलधारिणौ ॥	035c  
जालपादभुजौ तौ तु पादयोश्चक्रलक्षणौ ।	036a  
व्यूढोरस्कौ दीर्घभुजौ तथा मुष्कचतुष्किणौ ॥	036c  
षष्टिदन्तावष्टदंष्ट्रौ मेघौघसदृशस्वनौ ।	037a  
स्वास्यौ पृथुललाटौ च सुभ्रूसुहनुनासिकौ ।	037c  
आतपत्रेण सदृशे शिरसी देवयोस्तयोः ॥	037e  
एवं लक्षणसम्पन्नौ महापुरुषसञ्ज्ञितौ ।	038a  
तौ दृष्ट्वा नारदो हृष्टस्ताभ्यां च प्रतिपूजितः ॥	038c  
स्वागतेनाभिभाष्याथ पृष्टश्चानामयं तथा ।	039a  
बभूवान्तर्गतमतिर्निरीक्ष्य पुरुषोत्तमौ ॥	039c  
सदोगतास्तत्र ये वै सर्वभूतनमस्कृताः ।	040a  
श्वेतद्वीपे मया दृष्टास्तादृशावृषिसत्तमौ ॥	040c  
इति सञ्चिन्त्य मनसा कृत्वा चाभिप्रदक्षिणम् ।	041a  
स चोपविविशे तत्र पीठे कुशमये शुभे ॥	041c  
ततस्तौ तपसां वासौ यशसां तेजसामपि ।	042a  
ऋषी शमदमोपेतौ कृत्वा पौर्वाह्णिकं विधिम् ॥	042c  
पश्चान्नारदमव्यग्रौ पाद्यार्घ्याभ्यामथार्चतः ।	043a  
पीठयोश्चोपविष्टौ तौ कृतातिथ्याह्निकौ नृपौ ॥	043c  
तेषु तत्रोपविष्टेषु स देशोऽभिव्यराजत ।	044a  
आज्याहुतिमहाज्वालैर्यज्ञवाटो यथाऽग्निभिः ॥	044c  
अथ नारायणस्तत्र नारदं वाक्यमब्रवीत् ।	045a  
सुखोपविष्टं विश्रान्तं कृतातिथ्यं सुखस्थितम् ॥	045c  
अपीदानीं स भगवान्परमात्मा सनातनः ।	046a  
श्वेतद्वीपे त्वया दृष्ट आवयोः प्रकृतिः परा ॥	046c  
नारद उवाच 	047  
दृष्टो मे पुरुषः श्रीमान्विश्वरूपधरोऽव्ययः ।	047a  
सर्वे लोका हि तत्रस्थास्तथा देवाः सहर्षिभिः ॥	047c  
अद्यापि चैनं पश्यामि युवां पश्यन्सनातनौ ॥	048ac  
यैर्लक्षणैरुपेतः स हरिरव्यक्तरूपधृत् ।	049a  
तैर्लक्षणैरुपेतौ हि व्यक्तरूपधरौ युवाम् ॥	049c  
दृष्टौ युवां मया तत्र तस्य देवस्य पार्श्वतः ।	050a  
इहैव चागतोऽस्म्यद्य विसृष्टः परमात्मना ॥	050c  
को हि नाम भवेत्तस्य तेजसा यशसा श्रिया ।	051a  
सदृशस्त्रिषु लोकेषु ऋते धर्मात्मजौ युवाम् ॥	051c  
तेन मे कथितः कृत्स्नो धर्मः क्षेत्रज्ञसञ्ज्ञितः ।	052a  
प्रादुर्भावाश्च कथिता भविष्या इह ये यथा ॥	052c  
तत्र ये पुरुषाः श्वेताः पञ्चेन्द्रियविवर्जिताः ।	053a  
प्रतिबुद्धाश्च ते सर्वे भक्ताश्च पुरुषोत्तमम् ॥	053c  
तेऽर्चयन्ति सदा देवं तैः सार्धं रमते च सः ।	054a  
प्रियभक्तो हि भगवान्परमात्मा द्विजप्रियः ॥	054c  
रमते सोऽर्च्यमानो हि सदा भागवतप्रियः ।	055a  
विश्वभुक्सर्वगो देवो माधवो भक्तवत्सलः ॥	055c  
स कर्ता कारणं चैव कार्यं चातिबलद्युतिः ।	056a  
हेतुश्चाज्ञाविधानं च तत्त्वं चैव महायशाः ॥	056c  
तपसा योज्य सोत्मानं श्वेतद्वीपात्परं हि यत् ।	057a  
तेज इत्यभिविख्यातं स्वयं भासावभासितम् ॥	057c  
शान्तिः सा त्रिषु लोकेषु विहिता भावितात्मना ।	058a  
एतया शुभया बुद्ध्या नैष्ठिकं व्रतमास्थितः ॥	058c  
न तत्र सूर्यस्तपति न सोमोऽभिविराजते ।	059a  
न वायुर्वाति देवेशे तपश्चरति दुश्चरम् ॥	059c  
वेदीमष्टनलोत्सेधां भूमावास्थाय विश्वकृत् ।	060a  
एकपादस्थितो देव ऊर्ध्वबाहुरुदङ्मुखः ॥	060c  
साङ्गानावर्तयन्वेदांस्तपस्तेपे सुदुश्चरम् ।	061a  
यद्ब्रह्मा ऋषयश्चैव स्वयं पशुपतिश्च यत् ॥	061c  
शेषाश्च विबुधश्रेष्ठा दैत्यदानवराक्षसाः ।	062a  
नागाः सुपर्णा गन्धर्वाः सिद्धा राजर्षयश्च ते ॥	062c  
हव्यं कव्यं च सततं विधियुक्तं प्रयुञ्जते ।	063a  
कृत्स्नं तु तस्य देवस्य चरणावुपतिष्ठतः ॥	063c  
याः क्रियाः सम्प्रयुक्ताश्च एकान्तगतबुद्धिभिः ।	064a  
ताः सर्वाः शिरसा देवः प्रतिगृह्णाति वै स्वयम् ॥	064c  
न तस्यान्यः प्रियतरः प्रतिबुद्धैर्महात्मभिः ।	065a  
विद्यते त्रिषु लोकेषु ततोऽस्यैकान्तिकं गतः ॥	065c  
इह चैवागतोऽस्म्यद्य विसृष्टः परमात्मना ।	066a  
एवं मे भगवान्देवः स्वयमाख्यातवान्हरिः ॥	066c  
आसिष्ये तत्परो भूत्वा युवाभ्यां सह नित्यशः ॥ 	067ac  

इति श्रीमन्महाभारते शान्तिपर्वणि मोक्षधर्मपर्वणि नारायणीये त्रिपञ्चाशदधिकत्रिशततमोऽध्यायः ॥ 353 ॥

12-353-18 केशवेनाभिसङ्गुप्तः प्राप्तवानाहवे जयमिति ट. ध. पाठः ॥ 12-353-26 काः कथाः पृष्टवांश्च स इति ध. पाठः ॥ 12-353-31 हृदयेनोद्वहन्भावमिति ध. पाठः ॥ 12-353-36 जालपादा हंसास्तदङ्कितभुजौ हंसपादाङ्कितभुजौ । चक्रलक्षणौ चक्राङ्कितपादौ । जानुपातभुजान्ताविति ठ. पाठः । रक्तपादभुजान्ताविति ध. पाठः ॥ 12-353-40 समागतौ हि तत्रैतौ सर्वभूतनमस्कृतौ । श्वेतद्वीपे मया दृष्टौ तादृशाविह सत्तमाविति थ. ध. पाठः ॥ 12-353-57 श्वेत इत्यभिविख्यातमिति ध. पाठः ॥ 12-353-58 लोकेषु सिद्धानां भावितात्मनामिति च. ध. पाठः ॥ 12-353-60 नलवत्पर्वयुक्तत्वान्नलशब्देनाङ्गुलं ग्राह्मम् ॥ 12-353-64 एकान्तगतबुद्धिरव्यभिचरितबुद्धिभिः ॥ 12-353-65 ततोस्म्येकान्तितां गत इति थ. ध. पाठः ॥
