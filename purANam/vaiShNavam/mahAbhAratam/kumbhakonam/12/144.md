अध्यायः 144

महावृक्षनिवासिना कपोतेनाहारार्थं गतायां निजपत्न्यां रात्रावनागतायां तद्गुणानुवर्णनपूर्वकं ताम् प्रति शोचनम् ॥ 1 ॥ भर्तृविलापं श्रुतवत्या व्याधपञ्जरस्थया कपोत्या धर्मोपन्यासपूर्वकम् पतिम् प्रति व्याधसत्कारचोदना ॥ 2 ॥
भीष्म उवाच 	001  
अथ वृक्षस्य शाखायां विहङ्गः ससुहृज्जनः ।	001a  
दीर्घकालोषितो राजंस्तत्र चित्रतनूरुहः ॥	001c  
तस्य कल्यगता भार्या चरितुं नाभ्यवर्तत ।	002a  
प्राप्तां च रजनीं दृष्ट्वा स पक्षी पर्यतप्यत ॥	002c  
वातवर्षं महच्चासीन्न चागच्छति मे प्रिया ।	003a  
किन्नु तत्कारणं येन साऽद्यापि न निवर्तते ॥	003c  
अपि स्वस्ति भवेत्तस्याः प्रियाया मम कानने ॥	004ac  
तया विरहितं हीदं शून्यमद्य गृहं मम ।	005a  
पुत्रपौत्रवधूभृत्यैराकीर्णमपि सर्वतः ।	005c  
भार्याहीनं गृहस्थस्य शून्यमेव गृहं भवेत् ॥	005e  
न गृहं गृहमित्याहुर्गृहिणी गृहमुच्यते ।	006a  
गृहं तु गृहिणीहीनमरण्यसदृशं मतम् ॥	006c  
यदि सा रक्तनेत्रान्ता चित्राङ्गी मधुरस्वरा ।	007a  
अद्य नाभ्येति मे कान्ता न कार्यं जीवितेन मे ॥	007c  
न भुङ्क्ते मय्यभुक्ते या नास्नाते स्नाति सुव्रता ।	008a  
नातिष्ठत्युपतिष्ठेत शेते च शयिते मयि ॥	008c  
हृष्टे भवति सा हृष्टा दुःखिते मयि दुःखिता ।	009a  
प्रोषिते दीनवदना क्रुद्धे च प्रियवादिनी ॥	009c  
पतिधर्मव्रता साध्वी प्राणेभ्योऽपि गरीयसी ।	010a  
यस्य स्यात्तादृशी भार्या धन्यः स पुरुषो भुवि ॥	010c  
सा हि श्रान्तं क्षुधार्तं च जानीते मां तपस्विनी ।	011a  
अनुरक्ता स्थिरा चैव भक्ता स्निग्धा यशस्विनी ॥	011c  
वृक्षमूलेऽपि दयिता यस्य तिष्ठति तद्गृहम् ।	012a  
प्रासादोपि तया हीनः कान्तार इति निश्चितम् ॥	012c  
धर्मार्थकामकालेषु भार्या पुंसः सहायिनी ।	013a  
विदेशगमने चास्य सैव विश्वासकारिका ॥	013c  
भार्या हि परमो ह्यर्थः पुरुषस्येह पठ्यते ।	014a  
असहायस्य लोकेऽस्मिँल्लोकयात्रासहायिनी ॥	014c  
तथा रोगाभिभूतस्य नित्यं कृच्छ्रगतस्य च ।	015a  
नास्ति भार्यासमं मित्रं नरस्यार्तस्य भेषजम् ॥	015c  
नास्ति भार्यासमो बन्धुर्नास्ति भार्यासमा गतिः ।	016a  
नास्ति भार्यासमो लोके सहायो धर्मसङ्ग्रहे ॥	016c  
यस्य भार्या गृहे नास्ति साध्वी च प्रियवादिनी ।	017a  
अरण्यं तेन गन्तव्यं यथाऽरण्यं तथा गृहम् ॥	017c  
भीष्म उवाच 	018  
एवं विलपतस्तस्य द्विजस्यार्तस्य वै तदा ।	018a  
गृहीता शकुनिघ्नेन भार्या शुश्राव भारतीम् ॥	018c  
कपोत्युवाच 	019  
अहोऽतीव सुभाग्याऽहं यस्या मे दयितः पतिः ।	019a  
असतो वा सतो वाऽपि गुणानेवं प्रभाषते ॥	019c  
सा हि स्त्रीत्यवगन्तव्या यस्या भर्ता तु तुष्यति ।	020a  
तुष्टे भर्तरि नारीणां तुष्टाः स्युः सर्वदेवताः ।	020c  
अग्निसाक्षिकमप्येतद्भर्ता हि शरणं परम् ॥	020e  
दावाग्निनेव निर्दग्धा सपुष्पस्तबका लता ।	021a  
भस्मीभवति सा नारी यस्या भर्ता न तुष्यति ॥	021c  
इति सञ्चिन्त्य दुःखार्ता भर्तारं दुःखितं तदा ।	022a  
कपोती लुब्धकेनापि गृहीता वाक्यमब्रवीत् ॥	022c  
हन्त वक्ष्यामि ते श्रेयः श्रुत्वा तु कुरु तत्तथा ।	023a  
शरणागतसन्त्राता भव कान्त विशेषतः ॥	023c  
एष शाकुनिकः शेते तव वासं समाश्रितः ।	024a  
शीतार्तश्च क्षुधार्तश्च पूजामस्मै समाचर ॥	024c  
यो हि कश्चिद्द्विजं हन्याद्गां वा लोकस्य मातरम् ।	025a  
शरणागतं च यो हन्यात्तुल्यं तेषां च पातकम् ॥	025c  
अस्माकं विहिता वृत्तिः कापोती जातिधर्मतः ।	026a  
सा न्याय्याऽऽत्मवता नित्यं त्वद्विधेनानुवर्तितुम् ॥	026c  
यस्तु धर्मं यथाशक्ति गृहस्थो ह्यनुवर्तते ।	027a  
स प्रेत्य लभते लोकानक्षयानिति शुश्रुम ॥	027c  
स त्वं सन्तानवानद्य पुत्रवानपि च द्विज ।	028a  
त्वं स्वदेहे दयां त्यक्त्वा धर्मार्थौ परिगृह्य य ।	028c  
पूजामस्मै प्रयुङ्क्ष्व त्वं प्रीयेतास्य मनो यथा ॥	028e  
शरीरे मा च सन्तापं कुर्वीथास्त्वं विहङ्गम ।	029a  
शरीरयात्रावृत्त्यर्थमन्यान्दारानुपैष्यसि ॥	029c  
इति सा शकुनी वाक्यं पञ्जरस्था तपस्विनी ।	030a  
अतिदुःखान्विता प्रोक्त्वा भर्तारं समुदैक्षत ॥ 	030c  

इति श्रीमन्महाभारते शान्तिपर्वणि आपद्धर्मपर्वणि चतुश्चत्वारिंशदधिकशततमोऽध्यायः ॥ 144 ॥

12-144-10 पतिव्रता पतिगतिः पतिप्रियहिते रता हि झ. पाठः ॥ 12-144-14 भार्या हि परमो नाथ इति ड. थ. पाठः ॥ 12-144-21 न सा स्त्रीत्यवगन्तव्या यस्यां भर्ता न तुष्यतीति झ. पाठः ॥
