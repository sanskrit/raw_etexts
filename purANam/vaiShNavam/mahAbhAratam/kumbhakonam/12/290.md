अध्यायः 290

वीरभद्रेण दक्षयज्ञभङ्गः ॥ 1 ॥ दक्षकृतस्तुतिप्रसन्नेन रुद्रेण दक्षाय वरदानम् ॥ 2 ॥
जनमेजय उवाच 	001  
प्राचेतसस्य दक्षस्य कथं वैवस्वतेन्तरे ।	001a  
विनाशमगमद्ब्रह्मन्हयमेधः प्रजापतेः ।	001c  
\'कथं स चाभवद्ब्रह्मन्हयमेधः प्रजापतेः ॥\'	001e  
देव्या मन्युकृतं मत्वा क्रुद्धः सर्वात्मकः प्रभुः ।	002a  
प्रसादात्तस्य दक्षेण स यज्ञः सन्धितः कथम् ।	002c  
एतद्वेदितुमिच्छेयं तन्मे ब्रूहि यथातथम् ॥	002e  
वैशम्पायन उवाच 	003  
पुरा हिमवतः पृष्ठे दक्षो वै यज्ञमाहरत् ।	003a  
गङ्गाद्वारे शुभे देशे ऋषिसिद्धनिषेविते ॥	003c  
गन्धर्वाप्सरसाकीर्णे नानाद्रुमलतावृते ।	004a  
ऋषिसङ्घैः परिवृतं दक्षं धर्मभृतां वरम् ॥	004c  
पृथिव्यामन्तरिक्षे च ये च स्वर्लोकवासिनः ।	005a  
सर्वे प्राञ्जलयो भूत्वा उपतस्थुः प्रजापतिम् ॥	005c  
देवदानवगन्धर्वाः पिशाचोरगराक्षसाः ।	006a  
हाहा हूहूश्च गन्धर्वौ तुम्बुरुर्नारदस्तथा ॥	006c  
विश्वावसुर्विश्वसेनो गन्धर्वाप्सरसस्तथा ।	007a  
आदित्या वसवो रद्राः साध्याः सह मरुद्गणैः ॥	007c  
इन्द्रेण सहिताः सर्वे आगता यज्ञभागिनः ।	008a  
ऊष्मपाः सोमपाश्चैव धूमपा आज्यपास्तथा ॥	008c  
ऋषयः पितरश्चैव आगता ब्रह्मणा सह ।	009a  
एते चान्ये च बहवो भूतग्रामाश्चतुर्विधाः ॥	009c  
जरायुजाण्डजाश्चैव सहसा स्वेदजोद्भिजैः ।	010a  
आहूता मन्त्रिताः सर्वे देवाश्च सह पत्निभिः ॥	010c  
विराजन्ते विमानस्था दीप्यमाना इवाग्नयः ।	011a  
तान्दृष्ट्वा मन्युनाऽऽविष्टो दधीचिर्वाक्यमब्रवीत् ॥	011c  
नायं यज्ञो न वा धर्मो यत्र रुद्रो न इज्यते ।	012a  
वधबन्धं प्रपन्ना वै किन्नु कालस्य पर्ययः ॥	012c  
किन्नु मोहान्न पश्यन्ति विनाशं पर्युपस्थितम् ।	013a  
उपस्थितं भयं घोरं न बुध्यन्ति महाध्वरे ॥	013c  
इत्युक्त्वा स महायोगी पश्यति ध्यानचक्षुषा ।	014a  
स पश्यति महादेवं देवीं च वरदां शुभाम् ॥	014c  
नारदं च महात्मानं तस्या देव्याः समीपतः ।	015a  
सन्तोषं परमं लेभे इति निश्चित्य योगवित् ॥	015c  
एकमन्त्रास्तु ते सर्वे येनेशो न निमन्त्रितः ।	016a  
तस्माद्देशादपक्रम्य दधीचिर्वाक्यमब्रवीत् ॥	016c  
अपूज्यपूजनाच्चैव पूज्यानां चाप्यपूजनात् ।	017a  
नृघातकसमं पापं शश्वत्प्राप्नोति मानवः ॥	017c  
अनृतं नोक्तपूर्वं मे न च वक्ष्ये कदाचन ।	018a  
देवतानामृषीणां च मध्ये सत्यं ब्रवीम्यहम् ॥	018c  
आगतं पशुभर्तारं स्रष्टारं जगतः पतिम् ।	019a  
अध्वरे ह्यग्रभोक्तारं ह्यर्वेषां पश्यत प्रभुम् ॥	019c  
दक्ष उवाच 	020  
सन्ति नो बहवो रुद्राः शूलहस्ताः कपर्दिनः ।	020a  
एकादशस्थानगता नाहं वेद्मि महेश्वरम् ॥	020c  
दधीचिरुवाच 	021  
सर्वेषामेव मन्त्रोऽयं येनासौ न निमन्त्रितः ।	021a  
यथाऽहं शङ्करादूर्ध्वं नान्यं पश्यामि दैवतम् ।	021c  
तथा दक्षस्य विपुलो यज्ञोऽयं नभविष्यति ॥	021e  
दक्ष उवाच 	022  
एतन्मखेशाय सुवर्णपात्रे हविः समस्तं विधिमन्त्रपूतम् ।	022a  
विष्णोर्नयाम्यप्रतिमस्य भागं प्रभुर्विभुश्चाहवनीय एषः ॥	022c  
देव्युवाच 	023  
किं नाम दानं नियमं तपो वा कुर्यामहं येन पतिर्ममाद्य ।	023a  
\'लभेत भागं च तथैव सर्वं प्रभुर्विभुश्चाहवनीय एषः ।\'	023c  
लभेत भागं भगवानचिन्त्यो ह्यर्धं तथा भागमथो तृतीयम् ॥	023e  
एवं ब्रुवाणां भगवान्स्वपत्नीं प्रहृष्टरूपः क्षुभितामुवाच ।	024a  
न वेत्सि मां देवि कृशोदराङ्गि किं नाम युक्तं वचनं मखेशे ॥	024c  
अहं विजानामि विशालनेत्रे ध्यानेन हीना न विदन्त्यसन्तः ।	025a  
तवाद्य मोहेन च सेन्द्रदेवा लोकास्त्रयः सर्वत एव मूढाः ॥	025c  
मामध्वरे शंसितारः स्तुवन्ति रथन्तरं सामगाश्चोपगान्ति ।	026a  
मां ब्राह्मणा ब्रह्मविदो यजन्ते ममाध्वर्यवः कल्पयन्ते च भागम् ॥	026c  
देव्युवाच 	027  
सुप्राकृतोऽपि पुरुषः सर्वः स्त्रीजनसंसदि ।	027a  
स्तौति गर्वायते चापि स्वमात्मानं न संशयः ॥	027c  
श्रीभगवानुवाच 	028  
नात्मानं स्तौमि देवेशि पश्य मे तनुमध्यमे ।	028a  
यं स्रक्ष्यामि वरारोहे यागार्थे वरवर्णिनि ॥	028c  
इत्युक्त्वा भगवान्पत्नीमुमां प्राणैरपि प्रियाम् ।	029a  
सोऽसृजद्भगवान्वक्त्राद्भूतं घोरं प्रहर्षणम् ॥	029c  
तमुवाचाक्षिप मखं दक्षस्येति महेश्वरः ।	030a  
ततो वक्त्राद्विमुक्तेन सिंहेनैकेन लीलया ॥	030c  
देव्या मन्युव्यपोहार्थं हतो दक्षस्य वै क्रतुः ।	031a  
मन्युना च महाभीमा महाकाली महेश्वरी ॥	031c  
आत्मनः कर्मसाक्षित्वे तेन सार्धं सहानुगा ।	032a  
देवस्यानुमतं मत्वा प्रणम्य शिरसा ततः ॥	032c  
आत्मनः सदृशः शौर्याद्बलरूपसमन्वितः ।	033a  
स एव भगवान्क्रोधः प्रतिरूपसमन्वितः ॥	033c  
अनन्तबलवीर्यश्च अनन्तबलपौरुषः ।	034a  
वीरभद्र इति ख्यातो देव्या मन्युप्रमार्जकः ॥	034c  
सोऽसृजद्रोमकूपेभ्यो रौम्यान्नाम गणेश्वरान् ।	035a  
रुद्रतुल्या गणा रौद्रा रुद्रवीर्यपराक्रमाः ॥	035c  
ते निपेतुस्ततस्तूर्णं दक्षयज्ञविहिंसया ।	036a  
भीमरूपा महाकायाः शतशोऽथ सहस्रशः ॥	036c  
ततः किलकिलाशब्दैराकाशं पूरयन्ति च ।	037a  
तेन शब्देन महता त्रस्तास्तत्र दिवौकसः ॥	037c  
पर्वताश्च व्यशीर्यन्त चकम्पे च वसुन्धरा ।	038a  
मारुताश्चैव घूर्णन्ते चुक्षुभे वरुणालयः ॥	038c  
अग्नयो नैव दीप्यन्ते नैव दीप्यति भास्करः ।	039a  
ग्रहा नैव प्रकाशन्ते नक्षत्राणि न चन्द्रमाः ॥	039c  
ऋषयो न प्रकाशन्ते न देवा न च मानुषाः ।	040a  
एवं तु तिमिरीभूते निर्दहन्त्यपमानिताः ॥	040c  
प्रहरन्त्यपरे घोरा यूपानुत्पाटयन्ति च ।	041a  
प्रमर्दन्ति तथा चान्ये विमर्दन्ति तथाऽपरे ॥	041c  
आधावन्ति प्रधावन्ति वायुवेगा मनोजवाः ।	042a  
चूर्ण्यन्ते यज्ञपात्राणि दिव्यान्याभरणानि च ॥	042c  
विशीर्यमाणा दृश्यन्ते तारा इव नभस्तले ।	043a  
दिव्यान्नपानभक्ष्याणां राशयः पर्वतोपमाः ॥	043c  
क्षीरनद्योऽथ दृश्यन्ते घृतपायसकर्दमाः ।	044a  
दधिमण्डेदका दिव्याः खण्डशर्करवालुकाः ॥	044c  
षड्रसा निवहन्त्येता गुडकुल्या मनोरमाः ।	045a  
उच्चावचानि मांसानि भक्ष्याणि विविधानि च ॥	045c  
पानकानि च दिव्यानि लेह्यचोष्याणि यानि च ।	046a  
भुञ्जते विविधैर्वक्त्रैर्विलुम्पन्त्याक्षिपन्ति च ॥	046c  
रुद्रकोपान्महाकायाः कालाग्निसदृशोपमाः ।	047a  
क्षोभयन्सुरसैन्यानि भीषयन्तः समन्ततः ॥	047c  
क्रीडन्ति विविधाकाराश्चिक्षिपुः सुरयोषितः ।	048a  
रुद्रक्रोधात्प्रयत्नेन सर्वदेवैः सुरक्षितम् ॥	048c  
तं यज्ञमदहच्छीघ्रं रुद्रकर्मा समन्ततः ।	049a  
चकार भैरवं नादं सर्वभूतभयङ्करम् ॥	049c  
छित्त्वा शिरो वै यज्ञस्य ननाद च मुमोद च ।	050a  
ततो ब्रह्मादयो देवा दक्षश्चैव प्रजापतिः ॥	050c  
ऊचुः प्राञ्जलयः सर्वे कथ्यतां को भवानिति ।	051a  
वीरभद्र उवाच 	051  
नाहं रुद्रो न वा देवी नैव भोक्तुमिहागतः ॥	051c  
देव्या मन्युकृतं मत्वा क्रुद्धः सर्वात्मकः प्रभुः ।	052a  
द्रष्टुं वा नैव विप्रेन्द्रान्नैव कौतूहलेन वा ॥	052c  
तव यज्ञविघातार्थं सम्प्राप्तं विद्धि मामिह ।	053a  
वीरभद्र इति ख्यातो रुद्रकोपाद्विनिःसृतः ॥	053c  
भद्रकालीति विख्याता देव्याः कोपाद्विनिःसृता ।	054a  
प्रेषितौ देवदेवेन यज्ञान्तिकमिहागतौ ॥	054c  
शरणं गच्छ विप्रेन्द्र देवदेवमुमापतिम् ।	055a  
वरं क्रोधोऽपि देवस्य वरदानं न चान्यतः ॥	055c  
वीरभद्रवचः श्रुत्वा दक्षो धर्मभृतां वरः ।	056a  
तोषयामास स्तोत्रेण प्रणिपत्य महेश्वरम् ॥	056c  
प्रपद्ये देवमीशानं शाश्वतं ध्रुवमव्ययम् ।	057a  
महादेवं महात्मानं विश्वस्य जगतः पतिम् ॥	057c  
दक्षप्रजापतेर्यज्ञे द्रव्यैस्तैः सुसमाहितैः ।	058a  
आहूता देवताः सर्वा ऋषयश्च तपोधनाः ॥	058c  
देवो नाहूयते तत्र विश्वकर्मा महेश्वरः ।	059a  
तत्र क्रुद्धा महादेवी गणांस्तत्र व्यसर्जयत् ॥	059c  
प्रदीप्ते यज्ञवाटे तु विद्रुतेषु द्विजातिषु ।	060a  
तारागणमनुप्राप्ते रौद्रे दीप्ते महात्मनि ॥	060c  
शूलनिर्भिन्नहृदयैः कूजद्भिः परिचारकैः ।	061a  
निखातोत्पाटितैर्यूपैरपविद्धैरितस्ततः ॥	061c  
उत्पतद्भिः पतद्भिश्च गृध्रैरामिषगृद्धिभिः ।	062a  
पक्षवातविनिर्धूतैः शिवाशतनिनादितैः ॥	062c  
यक्षगन्धर्वसङ्घैश्च पिशाचोरगराक्षसैः ।	063a  
प्राणापानौ सन्निरुध्य वक्त्रस्थानेन यत्नतः ॥	063c  
विचार्य सर्वतो दृष्टिं बहुदृष्टिरमित्रजित् ।	064a  
सहसा देवदेवेशो ह्यग्निकुण्डात्समुत्थितः ॥	064c  
बिभ्रत्सूर्यसहस्रस्य तेजः संवर्तकोपमः ।	065a  
स्मितं कृत्वाऽब्रवीद्वाक्यं ब्रूहि किं करवाणि ते ॥	065c  
श्राविते च मखाध्याये देवानां गुरुणा ततः ।	066a  
तमुवाचाञ्जलिं कृत्वा दक्षो देवं प्रजापतिः ॥	066c  
भीतशङ्कितवित्रस्तः सबाष्पवदनेक्षणः ।	067a  
यदि प्रसन्नो भगवान्यदि चाहं भवत्प्रियः ॥	067c  
यदि वाऽहमनुग्राह्यो यदि वा वरदो मम ।	068a  
यद्दग्धं भक्षितं पीतमशितं यच्च नाशितम् ॥	068c  
चूर्णीकृतापविद्धं च यज्ञसम्भारमीदृशम् ।	069a  
दीर्घकालेन महता प्रयत्नेन सुसञ्चितम् ।	069c  
तन्न मिथ्या भवेन्मह्यं वरमेतमहं वृणे ॥	069e  
तथाऽस्त्वित्याह भगवान्भगनेत्रहरो हरः ।	070a  
धर्माध्यक्षो विरूपाक्षस्त्र्यक्षो देवः प्रजापतिः ॥	070c  
जानुभ्यामवनीं गत्वा दक्षो लब्ध्वा भवाद्वरम् ।	071a  
नाम्नामष्टसहस्रेण स्तुतवान्वृषभध्वजम् ॥	071c  
युधिष्ठिर उवाच 	072  
यैर्नामधेयैः स्तुतवान्दक्षो देवं प्रजापतिः ।	072a  
वक्तुमर्हसि मे तात श्रोतुं श्रद्धा ममानघ ॥	072c  
भीष्म उवाच 	073  
श्रूयतां देवदेवस्य नामान्यद्भुतकर्मणः ।	073a  
गूढव्रतस्य गुह्यानि प्रकाशानि च भारत ॥	073c  
नमस्ते देवदेवेश देवारिबलसूदन ।	074a  
देवेन्द्रबलविष्टम्भ देवदानवपूजित ॥	074c  
सहस्राक्ष विरूपाक्ष त्र्यक्ष यक्षाधिपप्रिय ।	075a  
सर्वतः पाणिपादान्त सर्वतोक्षिशिरोमुख ॥	075c  
सर्वतः श्रुतिमँल्लोके सर्वमावृत्य तिष्ठसि ।	076a  
शङ्कुकर्ण महाकर्ण कुम्भकर्णार्णवालय ॥	076c  
गजेन्द्रकर्ण गोकर्ण पाणिकर्ण नमोस्तु ते ।	077a  
शतोदर शतावर्त शतजिह्व नमोस्तु ते ॥	077c  
गायन्ति त्वा गायत्रिणोऽर्चन्त्यर्कमर्किणः ।	078a  
ब्रह्माणं त्वा शतक्रतुमूर्ध्वं खमिव मेनिरे ॥	078c  
मूर्तौ हि ते महामूर्ते समुद्राम्बरसन्निभ ।	079a  
सर्वा वै देवता ह्यस्मिन्गावो गोष्ठ इवासते ॥	079c  
भवच्छरीरे पश्यामि सोममग्निं जलेश्वरम् ।	080a  
आदित्यमथ वै विष्णुं ब्रह्माणं च बृहस्पतिम् ॥	080c  
भगवान्कारणं कार्यं क्रिया करणमेव च ।	081a  
असतश्च सतश्चैव तथैव प्रभवाप्ययौ ॥	081c  
नमो भवाय शर्वाय रुद्राय वरदाय च ।	082a  
पशूनां पतये नित्यं नमोस्त्वन्धकघातिने ॥	082c  
त्रिजटाय त्रिशीर्षाय त्रिशूलवरपाणिने ।	083a  
त्र्यम्बकाय त्रिनेत्राय त्रिपुरघ्नाय वै नमः ॥	083c  
नमश्चण्डाय कुण्डाय अण्डायाण्डधराय च ।	084a  
दण्डिने समकर्णाय दण्डिमुण्डाय वै नमः ॥	084c  
नमोर्ध्वदंष्ट्रकेशाय शुक्लायावतताय च ।	085a  
विलोहिताय धूम्राय नीलग्नीवाय वै नमः ॥	085c  
नमोस्त्वप्रतिरूपाय विरूपाय शिवाय च ।	086a  
सूर्याय सूर्यमालाय सूर्यध्वजपताकिने ॥	086c  
नमः प्रमथनाथाय वृषस्कन्धाय धन्विने ।	087a  
शत्रुन्दमाय दण्डाय पर्णचीरपटाय च ॥	087c  
नमो हिरण्यगर्भाय हिरण्यकवचाय च ।	088a  
हिरण्यकृतचूडाय हिरण्यपतये नमः ॥	088c  
नमः स्तुताय स्तुत्याय स्तूयमानाय वै नमः ।	089a  
सर्वाय सर्वभक्षाय सर्वभूतान्तरात्मने ॥	089c  
नमो होत्रेऽथ मन्त्राय शुक्लध्वजपताकिने ।	090a  
नमो नाभाय नाभ्याय नमः कटकटाय च ॥	090c  
नमोस्तु कृशनासाय कृशाङ्गाय कृशाय च ।	091a  
संहृष्टाय विहृष्टाय नमः किलकिलाय च ॥	091c  
नमोस्तु शयमानाय शयितायोत्थिताय च ।	092a  
स्थिताय धावमानाय मुण्डाय जटिलाय च ॥	092c  
नमो नर्तनशीलाय मुखवादित्रवादिने ।	093a  
नाद्योपहारलुब्धाय गीतवादित्रशालिने ॥	093c  
नमो ज्येष्ठाय श्रेष्ठाय बलप्रमथनाय च ।	094a  
कालनाथाय कल्याय क्षयायोपक्षयाय च ॥	094c  
भीमदुन्दुभिहासाय भीमव्रतधराय च ।	095a  
उग्राय च नमो नित्यं नमोस्तु दशबाहवे ॥	095c  
नमः कपालहस्ताय चितिभस्मप्रियाय च ।	096a  
विभीषणाय भीष्माय भीमव्रतधराय च ॥	096c  
नमो विकृतवक्त्राय खड्गजिह्वाय दंष्ट्रिणे ।	097a  
पक्वाममांसलुब्धाय तुम्बीवीणाप्रियाय च ॥	097c  
नमो वृषाय वृष्याय गोवृषाय वृषाय च ।	098a  
कटङ्कटाय दण्डाय नमः पचपचाय च ॥	098c  
नमः सर्ववरिष्ठाय वराय वरदाय च ।	099a  
वरमाल्यगन्धवस्त्राय वरातिवरदे नमः ॥	099c  
नमो रक्तविरक्ताय भावनायाक्षमालिने ।	100a  
सम्भिन्नाय विभिन्नाय च्छायायातपनाय च ॥	100c  
अघोरघोररूपाय घोरघोरतराय च ।	101a  
नमः शिवाय शान्ताय नमः शान्ततमाय च ॥	101c  
एकपाद्बहुनेत्राय एकशीर्ष्णे नमोस्तु ते ।	102a  
रुद्राय क्षुद्रलुब्धाय संविभागप्रियाय च ॥	102c  
पञ्चालाय सिताङ्गाय नमः शमशमाय च ।	103a  
नमश्चण्डिकघण्टाय घण्टायाघण्टघण्टिने ॥	103c  
सहस्राध्मातघण्टाय घण्टामालाप्रियाय च ।	104a  
प्राणघण्टाय गन्धाय नमः कलकलाय च ॥	104c  
हूंहूंहूङ्कारपाराय हूंहूङ्कारप्रियाय च ।	105a  
नमः शमशमे नित्यं गिरिवृक्षालयाय च ॥	105c  
गर्भमांससृगालाय तारकाय तराय च ।	106a  
नमो यज्ञाय यजिने हुताय प्रहुताय च ॥	106c  
यज्ञवाहाय दान्ताय तप्यायातपनाय च ।	107a  
नमस्तटाय तट्याय तटानां पतये नमः ॥	107c  
अन्नदायान्नपतये नमस्त्वन्नभुजे तथा ।	108a  
नमः सहस्रशीर्षाय सहस्रचरणाय च ॥	108c  
सहस्रोद्यतशूलाय सहस्रनयनाय च ।	109a  
नमो बालार्कवर्णाय बालरूपधराय च ॥	109c  
बालानुचरगोप्ताय बालक्रीडनकाय च ।	110a  
नमोवृद्धाय लुब्धाय क्षुब्धाय क्षोभणाय च ॥	110c  
तरङ्गाङ्कितकेशाय मुञ्जकेशाय वै नमः ।	111a  
नमः षट्कर्मतुष्टाय त्रिकर्मनिरताय च ॥	111c  
वर्णाश्रमाणां विधिवत्पृथक्कर्मनिवर्तिने ।	112a  
नमो घुष्याय घोषाय नमः कलकलाय च ॥	112c  
श्वेतपिङ्गलनेत्राय कृष्णरक्तेक्षणाय च ।	113a  
प्राणभग्नाय दण्डाय स्फोटनाय कृशाय च ॥	113c  
धर्मकामार्थमोक्षाणां कथनीयकथाय च ।	114a  
साङ्ख्याय साङ्ख्यमुख्याय साङ्ख्ययोगप्रवर्तिने ॥	114c  
नमो रथ्यविरथ्याय चतुष्पथरथाय च ।	115a  
कृष्णाजिनोत्तरीयाय व्यालयज्ञोपवीतिने ॥	115c  
ईशानवज्रसङ्घातहरिकेश नमोस्तु ते ।	116a  
त्र्यम्बकाम्बिकनाथाय व्यक्ताव्यक्त नमोस्तु ते ॥	116c  
काम कामद कामघ्न तृप्तातृप्तविचारिणे ।	117a  
सर्व सर्वद सर्वघ्न सन्ध्याराग नमोस्तु ते ॥	117c  
\'महाबल महाबाहो महासत्व महाद्युते ।	118a  
महामेघचयप्रख्य महाकाल नमोस्तु ते ।	118c  
स्थूलजीर्णाङ्गजटिले वत्कलाजिनधारिणे ॥	118e  
दीप्तसूर्याग्निजटिने वत्कलाजिनवाससे ।	119a  
सहस्रसूर्यप्रतिम तपोनित्य नमोस्तु ते ॥	119c  
उन्मादनशतावर्त गङ्गातोयार्द्रमूर्धज ।	120a  
चन्द्रवर्त युगावर्त मेघावर्त नमोस्तु ते ॥	120c  
त्वमन्नमत्ता भोक्ता च अन्नदोऽन्नभुगेव च ।	121a  
अन्नस्रष्टा च पक्ता च पक्कभुक्पवनोऽनलः ॥	121c  
जरायुजाण्डजाश्चैव स्वेदजाश्च तथोद्भिजाः ।	122a  
त्वमेव देवदेवेश भूतग्रामश्चतुर्विधः ॥	122c  
चराचरस्य स्रष्टा त्वं प्रतिहर्ता तथैव च ।	123a  
त्वामाहुर्ब्रह्मविदुषो ब्रह्म ब्रह्मविदांवर ॥	123c  
मनसः परमा योनिः खं वायुर्ज्योतिषां निधिः ।	124a  
ऋक्सामानि तथोङ्कारमाहुस्त्वां ब्रह्मवादिनः ॥	124c  
हायिहायि हुवाहायि हावुहायि तथाऽसकृत् ।	125a  
गायन्ति त्वां सुरश्रेष्ठ सामगा ब्रह्मवादिनः ॥	125c  
यजुर्मयो ऋङ्मयश्च त्वमाहुतिमयस्तथा ।	126a  
पठ्यसे स्तुतिभिश्चैव वेदोपनिषदां गणैः ॥	126c  
ब्राह्मणाः क्षत्रिया वैश्याः शूद्रा वर्णावराश्च ये ।	127a  
त्वमेव मेघसङ्घाश्च विद्युत्स्तनितगर्जितः ॥	127c  
संवत्सरस्त्वामृतवो मासो मासार्धमेव च ।	128a  
युगं निमेषाः काष्ठास्त्वं नक्षत्राणि ग्रहाः कलाः ॥	128c  
वृक्षाणां ककुदोसि त्वं गिरीणां शिखराणि च ।	129a  
व्याघ्रो मृगाणां पततां तार्क्ष्योऽनन्तश्च भोगिनाम् ॥	129c  
क्षीरादो ह्युदधीनां च यन्त्राणां धनुरेव च ।	130a  
वज्रः प्रहरणानां च व्रतानां सत्यमेव च ॥	130c  
त्वमेव द्वेष इच्छा च रागो मोहः क्षमाक्षमे ।	131a  
व्यवसायो धृतिर्लोभः कामक्रोधौ जयाजयौ ॥	131c  
त्वं गदी त्वं शरी चापी खट्वाङ्गी झर्झरी तथा ।	132a  
छेत्ता भेत्ता प्रहर्ता त्वं नेता मन्ता पिता मतः ॥	132c  
दशलक्षणसंयुक्तो धर्मोऽर्थः काम एव च ।	133a  
गङ्गा समुद्राः सरितः पल्वलानि सरांसि च ॥	133c  
लता वल्ल्यस्तृणौषध्यः पशवो मृगपक्षिणः ।	134a  
द्रव्यकर्मसमारम्भः कालः पुष्पफलप्रदः ॥	134c  
आदिश्चान्तश्च देवानां गायत्र्योङ्कार एव च ।	135a  
हरितो रोहितो नीलः कृष्णो रक्तस्तथाऽरुणः ।	135c  
कद्रुश्च कपिलश्चैव कपोतो मेचकस्तथा ॥	135e  
अवर्णश्च सुवर्णश्च वर्णकारो घनोपमः ।	136a  
सुवर्णनामा च तथा सुवर्णप्रिय एव च ॥	136c  
त्वमिन्द्रश्च यमश्चैव वरुणो धनदोऽनलः ।	137a  
उपप्लवश्चित्रभानुः स्वर्भानुर्भानुरेव च ॥	137c  
होत्रं होता च होम्यं च हुतं चैव तथा प्रभुः ।	138a  
त्रिसौपर्णं तथा ब्रह्म यजुषां शतरुद्रियम् ॥	138c  
पवित्रं च पवित्राणां मङ्गलानां च मङ्गलम् ।	139a  
गिरिको हिण्डुको वृक्षो जीवः पुद्गल एव च ॥	139c  
प्राणः सत्त्वं रजश्चैव तमश्चाप्रमदस्तथा ।	140a  
प्राणोपानः समानश्च उदानो व्यान एव च ॥	140c  
उन्मेषश्च निमेषश्च क्षुतं जृम्भितमेव च ।	141a  
लोहितान्तर्गता दृष्टिर्महावक्त्रो महोदरः ॥	141c  
सूचीरोमा हरिश्मश्रुरूर्ध्वकेशश्चलाचलः ।	142a  
गीतवादित्रतत्त्वज्ञो गीतवादनकप्रियः ॥	142c  
मत्स्यो जलचरो जाल्योऽकलः केलिकलः कलिः ।	143a  
अकालश्चातिकालश्च दुष्कालः काल एव च ॥	143c  
मृत्युः क्षुरश्च कृत्यश्च पक्षोऽपक्षक्षयङ्करः ।	144a  
मेघकालो महादंष्ट्रः संवर्तकबलाहकः ॥	144c  
घण्टोऽघण्टो घटी घण्टी चरुचेली मिलीमिली ।	145a  
ब्रह्मकायिकमग्नीनां दण्डी मुण्डस्त्रिदण्डधृक् ॥	145c  
चतुर्युगश्चतुर्वेदश्चातुर्होत्रप्रवर्तकः ।	146a  
चातुराश्रम्यनेता च चातुर्वर्ण्यकरश्च यः ॥	146c  
सदा चाक्षप्रियो धूर्तो गणाध्यक्षो गणाधिपः ।	147a  
रक्तमाल्याम्बरधरो गिरिशो गिरिकप्रियः ॥	147c  
शिल्पिकः शिल्पिनांश्रेष्ठः सर्वशिल्पप्रवर्तकः ।	148a  
भगनेत्राङ्कुशश्चण्डः पूष्णो दन्तविनाशनः ॥	148c  
स्वाहास्वधावषट्कारो नमस्कारो नमो नमः ।	149a  
गूढव्रतो गुह्यतपास्तारकस्तारकामयः ॥	149c  
धाता विधाता सन्धाता विधाता धारणो धरः ।	150a  
ब्रह्मा तपश्च सत्यं च ब्रह्मचर्यमथार्जवम् ॥	150c  
भूतात्मा भूतकृद्भूतो भूतभव्यवोद्भवः ।	151a  
भूर्भुवःस्वरितश्चैव ध्रुवो दान्तो महेश्वरः ॥	151c  
दीक्षितोऽदीक्षितः क्षान्तो दुर्दान्तोऽदान्तनाशनः ।	152a  
चन्द्रावर्तयुगावर्तः संवर्तः सम्प्रवर्तकः ॥	152c  
कामो बिन्दुरणुः स्थूलः कर्णिकारस्रजप्रियः ।	153a  
नन्दीमुखो भीममुखः सुमुखो दुर्मुखोऽमुखः ॥	153c  
चतुर्मुखो बहुमुखो रणेष्वग्निमुखस्तथा ।	154a  
हिरण्यगर्भः शकुनिर्महोरगपतिर्विराट् ॥	154c  
अधर्महा महापार्श्वश्चण्डधारो गणाधिपः ।	155a  
गोनर्दो गोप्रतारश्च गोवृषेश्वरवाहनः ॥	155c  
त्रैलोक्यगोप्ता गोविन्दो गोमार्गोऽमार्ग एव च ।	156a  
श्रेष्ठः स्थिरश्च स्थाणुश्च निष्कम्पः कम्प एव च ॥	156c  
दुर्वारणो दुर्विषहो दुःसहो दुरतिक्रमः ।	157a  
दुर्धर्षो दुष्प्रकम्पश्च दुर्विषो दुर्जयो जयः ॥	157c  
शशः शशाङ्कः शमनः शीतोष्णक्षुज्जराधिकृत् ।	158a  
आधयो व्याधयश्चैव व्याधिहा व्याधिरेव च ॥	158c  
मम यज्ञमृगव्याधो व्याधीनामागमो गमः ।	159a  
शिखण्डी पुण्डरीकाक्षः पुण्डरीकवनालयः ॥	159c  
दण्डधारस्त्र्यम्बकश्च उग्रदण्डोऽण्डनाशनः ।	160a  
विषाग्निपाः सुरश्रेष्ठः सोमपास्त्वं मरुत्पतिः ॥	160c  
अमृतपास्त्वं जगन्नाथ देवदेव गणेश्वरः ।	161a  
विषाग्निपा मृत्युपाश्च क्षीरपाः सोमपास्तथा ।	161c  
मधुश्च्युतानामग्रपास्त्वं त्वमेव तुषिताद्यपाः ॥	161e  
हिरण्यरेताः पुरुषस्त्वमेव त्वं स्त्री पुमांस्त्वं च नपुंसकं च ।	162a  
बालो युवा स्थविरो जीर्णदंष्ट्रस्त्वं नागेन्द्र शक्रस्त्वं विश्वकृद्विश्वकर्ता ॥	162c  
विश्वकृद्विश्वकृतां वरेण्यस्त्वं विश्वबाहो विश्वरूपस्तेजस्वी विश्वतोमुखः ।	163a  
चन्द्रादित्यौ चक्षुषी ते हृदयं च पितामहः ।	163c  
महोदधिः सरस्वती वाग्बलमनलोऽनिलः अहोरात्रं निमेषोन्मेषकर्मा ॥	164ac  
न ब्रह्मा न च गोविन्दः पौराणा ऋषयो न ते ।	165a  
माहात्म्यं वेदितुं शक्ता याथातथ्येन ते शिव ॥	165c  
या मूर्तयः सुसूक्ष्मास्ते न मह्यं यान्ति दर्शनम् ।	166a  
त्राहि मां सततं रक्ष पिता पुत्रमिवौरसम् ॥	166c  
रक्ष मां रक्षणीयोऽहं तवानघ नमोस्तु ते ।	167a  
भक्तानुकम्पी भगवान्भक्तश्चाहं सदा त्वयि ॥	167c  
यः सहस्राण्यनेकापि पुंसामावृत्य दुर्दृशः ।	168a  
तिष्ठत्येकः समुद्रान्ते स मे गोप्ताऽस्तु नित्यशः ॥	168c  
यं विनिद्रा जितश्वासाः सत्वस्थाः संयतेन्द्रियाः ।	169a  
ज्योतिः पश्यन्ति युञ्जानास्तस्मै योगात्मने नमः ॥	169c  
जटिले दण्डिने नित्यं लम्बोदरशरीरिणे ।	170a  
कमण्डलुनिषङ्गाय तस्मै ब्रह्मात्मने नमः ॥	170c  
यस्य केशेषु जीमूता नद्यः सर्वाङ्गसन्धिषु ।	171a  
कुक्षौ समुद्राश्चत्वारस्तस्मै तोयात्मने नमः ॥	171c  
सम्भक्ष्य सर्वभूतानि युगान्ते पर्युपस्थिते ।	172a  
यः शेते जलमध्यस्थस्तं प्रपद्येऽम्बुशायिनम् ॥	172c  
प्रविश्य वदनं राहोर्यः सोमं पिबते निशि ।	173a  
ग्रसत्यर्कं च स्वर्भानुर्भूत्वा मां सोऽभिरक्षतु ॥	173c  
ये चानुपतिता गर्भा यथा भागानुपासते ।	174a  
नमस्तेभ्यः स्वधा स्वाहा प्राप्नुवन्तु मुदं तु ते ॥	174c  
येऽङ्गुष्ठमात्राः पुरुषा देहस्थाः सर्वदेहिनाम् ।	175a  
रक्षन्तु ते हि मां नित्यं नित्यं चाप्याययन्तु माम् ॥	175c  
येन रोदन्ति देहस्था देहिनो रोदयन्ति च ।	176a  
हर्षयन्ति न हृष्यन्ति नमस्तेभ्योऽस्तु नित्यशः ॥	176c  
ये नदीषु समुद्रेषु पर्वतेषु गुहासु च ।	177a  
वृक्षमूलेषु गोष्ठेषु कान्तारे गहनेषु च ॥	177c  
चतुष्पथेषु रथ्यासु चत्वरेषु तटेषु च ।	178a  
हस्त्यश्वरथशालासु जीर्णोद्यानालयेषु च ॥	178c  
येषु पञ्चसु भूतेषु दिशासु विदिशासु च ।	179a  
चन्द्रार्कयोर्मध्यगता ये च चन्द्रार्करश्मिषु ॥	179c  
रसातलगता ये च ये च तस्मै परं गताः ।	180a  
नमस्तेभ्यो नमस्तेभ्यो नमस्तेभ्योस्तु नित्यशः ॥	180c  
येषां न विद्यते सङ्ख्या प्रमाणं रूपमेव च ।	181a  
असङ्ख्येयगुणा रुद्रा नमस्तेभ्योस्तु नित्यशः ॥	181c  
सर्वभूतकरो यस्मात्सर्वभूतपतिर्हरः ।	182a  
सर्वभूतान्तरात्मा च तेन त्वं न निमन्त्रितः ॥	182c  
त्वमेव हीज्यसे यस्माद्यज्ञैर्विविधदक्षिणैः ।	183a  
त्वमेव कर्ता सर्वस्य तेन त्वं न निमन्त्रितः ॥	183c  
अथवा मायया देव सूक्ष्मया तव मोहितः ।	184a  
एतस्मात्कारणाद्वाऽपि तेन त्वं न निमन्त्रितः ॥	184c  
प्रसीद मम भद्रं ते भव भावगतस्य मे ।	185a  
त्वयि मे हृदयं देव त्वयि बुद्धिर्मनस्त्वयि ॥	185c  
स्तुत्वैवं स महादेवं विरराम प्रजापतिः ।	186a  
भगवानपि सुप्रीतः पुनर्दक्षमभाषत ॥	186c  
परितुष्टोऽस्मि ते दक्ष स्तवेनानेन सुव्रत ।	187a  
बहुनात्र किमुक्तेन मत्समीपे भविष्यसि ॥	187c  
अश्वमेधसहस्रस्य वाजपेयशतस्य च ।	188a  
प्रजापते मत्प्रसादात्फलभागी भविष्यसि ॥	188c  
अथैनमब्रवीद्वाक्यं लोकस्याधिपतिर्भवः ।	189a  
आश्वासनकरं वाक्यं वाक्यविद्वाक्यसम्मितम् ॥	189c  
दक्ष दक्ष न कर्तव्यो मन्युर्विघ्नमिमं प्रति ।	190a  
अहं यज्ञहरस्तुभ्यं दृष्टमेतत्पुरातनम् ॥	190c  
भूयश्च ते वरं दद्मि तं त्वं गृह्णीष्व सुव्रत ।	191a  
प्रसन्नवदनो भूत्वा तदिहैकमनाः शृणु ॥	191c  
वेदात्षडङ्गादुद्धृत्य साङ्ख्ययोगाच्च युक्तितः ।	192a  
तपः सुतप्तं विपुलं दुश्चरं देवदानवैः ॥	192c  
अपूर्वं सर्वतोभद्रं सर्वतोमुखमव्ययम् ।	193a  
अब्दैर्दशाहसंयुक्तं गूढमप्राज्ञनिन्दितम् ॥	193c  
वर्णाश्रमकृतैर्धर्मैर्विपरीतं क्वचित्समम् ।	194a  
गतान्तैरध्यवसितमत्याश्रममिदं व्रतम् ॥	194c  
मया पाशुपतं दक्ष शुभमुत्पादितं पुरा ।	195a  
तस्य चीर्णस्य तत्सम्यक्फलं भवति पुष्कलम् ॥	195c  
तच्चास्तु ते महाभाग त्यज्यतां मानसो ज्वरः ।	196a  
एवमुक्त्वा महादेवः सपत्नीकः सहानुगः ।	196c  
अदर्शनमनुप्राप्तो दक्षस्यामितविक्रमः ॥	196e  
दक्षप्रोक्तं स्तवमिमं कीर्तयेद्यः शृणोति वा ।	197a  
नाशुभं प्राप्नुयात्किञ्चिद्दीर्घमायुरवाप्नुयात् ॥	197c  
यथा सर्वेषु देवेषु वरिष्ठो भगवाञ्छिवः ।	198a  
तथा स्तवो वरिष्ठोऽयं स्तवानां ब्रह्मसम्मितः ॥	198c  
यशोराज्यसुखैश्वर्यकामार्थधनकाङ्क्षिभिः ।	199a  
श्रोतव्यो भक्तिमास्थाय विद्याकामैश्च यत्नतः ॥	199c  
व्याधितो दुःखितो दीनश्चोरग्रस्तो भयार्दितः ।	200a  
राजकार्याभियुक्तो वा मुच्यते महतो भयात् ॥	200c  
अनेनैव तु देहेन गणानां समतां व्रजेत् ।	201a  
तेजसा यशसा चैव युक्तो भवति निर्मलः ॥	201c  
न राक्षसाः पिशाचा वा न भूता न विनायकाः ।	202a  
विघ्नं कुर्युर्गृहे तस्य यत्रायं पठ्यते स्तवः ॥	202c  
शृणुयाच्चैव या नारी तद्भक्ता ब्रह्मचारिणी ।	203a  
पितृपक्षे मातृपक्षे पूज्या भवति देववत् ॥	203c  
शृणुयाद्यः स्तवं कृत्स्नं कीर्तयेद्वा समाहितः ।	204a  
तस्य सर्वाणि कर्माणि सिद्धिं गच्छन्त्यभीक्ष्णशः ॥	204c  
मनसा चिन्तितं यच्च यच्च वाचाऽनुकीर्तितम् ।	205a  
सर्वं सम्पद्यते तस्य स्तवस्यास्यानुकीर्तनाम् ॥	205c  
देवस्य च गुहस्यापि देव्या नन्दीश्वरस्य च ।	206a  
बलिं सुविहितं कृत्वा दमेन नियमेन च ॥	206c  
ततस्तु युक्तो गृह्णीयान्नामान्याशु यथाक्रमम् ।	207a  
ईप्सिताँल्लभते सोर्थान्भोगान्कामांश्च मानवः ॥	207c  
मृतश्च स्वर्गमाप्नोति तिर्यक्षु च न जायते ।	208a  
इत्याह भगवान्व्यासः पराशरसुतः प्रभुः ॥ 	208c  

इति श्रीमन्महाभारते शान्तिपर्वणि मोक्षधर्मपर्वणि नवत्यधिकद्विशततमोऽध्यायः ॥ 290 ॥

12-290-12 वधं च सम्प्रपन्ना वै किन्तु कालस्येति ध. पाठः ॥ 12-290-24 क्षुभितो ह्युवाचेति ध. पाठः ॥ 12-290-28 यं ददामि वरारोहे योगार्थे इति ध. पाठः ॥ 12-290-41 प्रहरन्त्यध्वरे घोरा इति ध. पाठः ॥ 12-290-47 क्षोभयन्त्यशुभैर्वक्रैरिति ध. पाठः ॥ 12-290-62 यज्ञघातविनिर्घातैः शिवाशतनिनादितैरिति ध. पाठः ॥ 12-290-63 वक्रस्थानेन पद्मासनापरपर्यायेण योगासनेन ॥ 12-290-69 तृणीकृतापविद्धं चेति ध. पाठः ॥ 12-290-78 स्वमिव येमिरे इति ध. पाठः ॥ 12-290-84 नमश्चण्डाय मुण्डायेति ध. पाठः ॥ 12-290-85 शुद्धायात्मकृताय चेति ध. पाठः ॥ 12-290-90 महामात्राय मन्त्रायेति ध. पाठः ॥ 12-290-97 बहुजिह्वाय दंष्ट्रिणे इति ध. पाठः ॥ 12-290-98 क्रिडक्रिडाय चण्डायेति ध. पाठः ॥ 12-290-103 नमश्चण्डिकदण्डाय चण्डायादन्डदण्डिने इति ध. पाठः ॥ 12-290-104 सहस्रधातुचण्डाय रुण्डमालाप्रियाय चेति ध. पाठः ॥ 12-290-109 बालसूर्यधराय चेति ध. पाठः ॥ 12-290-110 बालातुराणां गोपायेति ध. पाठः ॥ 12-290-114 साङ्ख्याय साङ्ख्ययोगायेति ध. पाठः ॥ 12-290-116 ईशानब्रह्मसम्भूतेति ध. पाठः ॥
