अध्यायः 197

जापकोपाख्याने कालयमधर्मविप्रेक्ष्वाक्वादीनां संवादः ॥
युधिष्ठिर उवाच 	001  
कालमृत्युयमानां ते इक्ष्वाकोर्ब्राह्मणस्य च ।	001a  
विवादो व्याहृतः पूर्वं तद्भवान्वक्तुमर्हति ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
इक्ष्वाकोः सूर्यपुत्रस्य यद्वृत्तं ब्राह्मणस्य च ॥	002c  
कालस्य मृत्योश्च तथा यद्वृत्तं तन्निबोध मे ।	003a  
यथा स तेषां संवादो यस्मिन्स्थानेऽपि चाभवत् ।	003c  
\'येनैव कारणेनात्र धर्मवादसमन्वितः ॥\'	003e  
ब्राह्मणो जापकः कश्चिद्धर्मवृत्तो महायशाः ।	004a  
षडङ्गविन्महाप्राज्ञः पैप्पलादिः स कौशिकः ॥	004c  
तस्यापरोक्षं विज्ञानं षडङ्गेषु बभूव ह ।	005a  
वेदेषु चैव निष्णातो हिमवत्पादसंश्रयः ॥	005c  
सोयं ब्राह्मं तपस्तेपे संहितां संयतो जपन् ।	006a  
तस्य वर्षसहस्रं तु नियमेन तथा गतम् ॥	006c  
स देव्या दर्शितः साक्षात्प्रीतास्मीति तदा किल ।	007a  
जप्यमावर्तयंस्तूष्णीं न स तां किञ्चिदब्रवीत् ॥	007c  
तस्यानुकम्पया देवी प्रीता समभवत्तदा ।	008a  
वेदमाता ततस्तस्य तज्जप्यं समपूजयत् ॥	008c  
\'चतुर्भिरक्षरैर्युक्ता सोमपानेऽक्षराष्टका ।	009a  
जगद्बीजसमायुक्ता चतुर्विंशाक्षरात्मिका ॥\'	009c  
समाप्य जप्यं तूत्थाय शिरसा पादयोस्तदा ।	010a  
पपात देव्या धर्मात्मा वचनं चेदमब्रवीत् ॥	010c  
दिष्ट्या देवि प्रसन्ना त्वं दर्शनं चागता मम ।	011a  
यदि चापि प्रसन्नासि जप्ये मे रमतां मनः ॥	011c  
सावित्र्युवाच 	012  
किं प्रार्थयसि विप्रर्षे किं चेष्टं करवाणि ते ।	012a  
प्रब्रूहि जपतां श्रेष्ठ सर्वं तत्ते भविष्यति ॥	012c  
इत्युक्तः स तदा देव्या विप्रः प्रोवाच धर्मवित् ।	013a  
जप्यं प्रति ममेच्छेयं वर्धत्विति पुनः पुनः ॥	013c  
मनसश्च समाधिर्मे वर्धेताहरहः शुभे ।	014a  
तत्तथेति ततो देवी मधुरं प्रत्यभाषत ॥	014c  
इदं चैवापरं प्राह देवी तत्प्रियकाम्यया ।	015a  
निरयं नैव याता त्वं यत्र याता द्विजर्षभाः ॥	015c  
यास्यसि ब्रह्मणः स्थानमनिमित्तमतन्द्रितः ।	016a  
साधु ते भविता चैतद्यत्त्वयाऽहमिहार्थिता ॥	016c  
नियतो जप चैकाग्रो धर्मस्त्वां समुपैष्यति ।	017a  
कालो मृत्युर्यमश्चैव समायास्यन्ति तेऽन्तिकम् ।	017c  
भविता च विवादोऽत्र तव तेषां च धर्मतः ॥	017e  
भीष्म उवाच 	018  
एवमुक्त्वा भगवती जगाम भवनं स्वकम् ॥	018ac  
ब्राह्मणोऽपि जपन्नास्ते दिव्यं वर्षशतं तथा ।	019a  
सदा दान्तो जितक्रोधः सत्यसन्धोऽनसूयकः ॥	019c  
समाप्ते नियमे तस्मिन्नथ विप्रस्य धीमतः ।	020a  
साक्षात्प्रीतस्तदा धर्मो दर्शयामास तं द्विजम् ॥	020c  
धर्म उवाच 	021  
द्विजाते पश्य मां धर्ममहं त्वां द्रष्टुमागतः ।	021a  
जप्यस्यास्य फलं यत्तत्सम्प्राप्तं तच्च मे शृणु ॥	021c  
जिता लोकास्त्वया सर्वे ये दिव्या ये च मानुषाः ।	022a  
देवानां निलयान्साधो सर्वानुत्क्रम्य यास्यसि ॥	022c  
प्राणत्यागं कुरु मुने गच्छ लोकान्यथेप्सितान् ।	023a  
त्यक्त्वाऽऽत्मनः शरीरं च ततो लोकानवाप्स्यसि ॥	023c  
ब्राह्मण उवाच 	024  
कृतं लोकेन मे धर्म गच्छ त्वं च यथासुखम् ।	024a  
बहुदुःखमहं देहं नोत्सृजेयमहं विभो ॥	024c  
धर्म उवाच 	025  
\'अचलं ते मनः कृत्वा त्यज देहं महामते ।	025a  
अनेन किं ते संयोगः कथं मोहं गमिष्यसि ॥\'	025c  
अवश्यं भोः शरीरं ते त्यक्तव्यं मुनिपुङ्गव ।	026a  
स्वर्गमारोह भो विप्र किं वा वै रोचतेऽनघ ॥	026c  
ब्राह्मण उवाच 	027  
किमुक्तं धर्म किं नेति कस्मान्मां प्रोक्तवानसि ।	027a  
त्यज देहं द्विजेति त्वं ससम्बुध्यात्र मे यदि ॥	027c  
न रोचये स्वर्गवासं विना देहमहं विभो ।	028a  
गच्छ धर्म न मे श्रद्धा स्वर्गं गन्तुं विनाऽऽत्मना ॥	028c  
धर्म उवाच 	029  
अलं देहे मनः कृत्वा त्यक्त्वा देहं सुखी भव ।	029a  
गच्छ लोकानरजसो यत्र गत्वा न शोचसि ॥	029c  
ब्राह्मण उवाच 	030  
रमे जपन्महाभाग कृतं लोकैः सनातनैः ।	030a  
सशरीरेण गन्तव्यं मया स्वर्गं न चान्यथा ॥	030c  
धर्म उवाच 	031  
\'एवं ते कायसम्प्रीतिर्वर्तते मुनिसत्तम ।\'	031a  
यदि त्वं नेच्छसि त्यक्तुं शरीरं पश्य वै द्विज ।	031c  
एष कालस्तथा मृत्युर्यमश्च त्वामुपागताः ॥	031e  
भीष्म उवाच 	032  
अथ वैवस्वतः कालो मृत्युश्च त्रितयं विभो ।	032a  
ब्राह्मणं तं महाभागमुपगम्येदमब्रुवन् ॥	032c  
यम उवाच 	033  
तपसोऽस्य सुतप्तस्य तथा सुचरितस्य च ।	033a  
फलप्राप्तिस्तव श्रेष्ठा यमोऽहं त्वामुपब्रुवे ॥	033c  
काल उवाच 	034  
यथा वदस्य जप्यस्य फलं प्राप्तस्त्वमुत्तमम् ।	034a  
कालस्ते स्वर्गमारोहुं कालोऽहं त्वामुपागतः ॥	034c  
मृत्युरुवाच 	035  
मृत्युं मां विद्धि धर्मज्ञ रूपिणं स्वयमागतम् ।	035a  
कालेन चोदितो विप्र त्वामितो नेतुमद्य वै ॥	035c  
ब्राह्मण उवाच 	036  
स्वागतं सूर्यपुत्राय कालाय च महात्मने ।	036a  
मृत्यवे चाथ धर्माय किं कार्यं करवाणि वः ॥	036c  
भीष्म उवाच 	037  
अर्घ्यं पाद्यं च दत्त्वा स तेभ्यस्तत्र समागमे ।	037a  
अब्रवीत्परमप्रीतः स्वशक्त्या किं करोमि वः ॥	037c  
\'स्वकार्यनिर्भरा यूयं परोपद्रवहेतवः ।	038a  
भवन्तो लोकसामान्याः किमर्थं ब्रूत सत्तमाः ॥	038c  
यम उवाच 	039  
वयमप्येवमत्युग्रा धातुराज्ञापुरःसराः ।	039a  
चोदिता धावमाना वै कर्मभावमनुव्रताः ॥	039c  
भीष्म उवाच \'	040  
तस्मिन्नेवाथ काले तु तीर्थयात्रामुपागतः ।	040a  
इक्ष्वाकुरगमत्तत्र समेता यत्र ते विभो ॥	040c  
सर्वानेव तु राजर्षिः सम्पूज्याथ प्रणम्य च ।	041a  
कुशलप्रश्नमकरोत्सर्वेषां राजसत्तमः ॥	041c  
तस्मै सोऽथासनं दत्त्वा पाद्यमर्घ्यं तथैव च ।	042a  
अब्रवीद्ब्राह्मणो वाक्यं कृत्वा कुशलसंविदम् ॥	042c  
स्वागतं ते महाराज ब्रूहि यद्यदिहेच्छसि ।	043a  
स्वशक्त्या किं करोमीह तद्भवान्प्रब्रवीतु माम् ॥	043c  
राजोवाच 	044  
राजाऽहं ब्राह्मणश्च त्वं यदा षट्कर्मसंस्थितः ।	044a  
ददानि वसु किञ्चित्ते प्रार्थितं तद्वदस्व मे ॥	044c  
ब्राह्मण उवाच 	045  
द्विविधो ब्राह्मणो राजन्धर्मश्च द्विविधः स्मृतः ।	045a  
प्रवृत्तश्च निवृत्तश्च निवृत्तोऽहं प्रतिग्रहात् ॥	045c  
तेभ्यः प्रयच्छ दानानि ये प्रवृत्ता नराधिप ।	046a  
अहं न प्रतिगृह्णामि किमिष्टं किं ददामि ते ।	046c  
ब्रूहि त्वं नृपतिश्रेष्ठ तपसा साधयामि किम् ॥	046e  
राजोवाच 	047  
क्षत्रियोऽहं न जानामि देहीति वचनं क्वचित् ।	047a  
प्रयच्छ युद्धमित्येवंवादी चास्मि द्विजोत्तम ॥	047c  
ब्राह्मण उवाच 	048  
तुष्यसि त्वं स्वधर्मेण तथा तुष्टा वयं नृप ।	048a  
अन्योन्यस्योत्तरं नास्ति यदिष्टं तत्समाचर ॥	048c  
राजोवाच 	049  
स्वशक्त्याऽहं ददानीति त्वया पूर्वमुदाहृतम् ।	049a  
याचे त्वां दीयतां मह्यं जप्यस्यास्य फलं द्विज ॥	049c  
ब्राह्मण उवाच 	050  
युद्धं मम सदा वाणी याचतीति विकत्थसे ।	050a  
न च युद्धं मया सार्धं किमर्थं याचसे पुनः ॥	050c  
राजोवाच 	051  
वाग्वज्रा ब्राह्मणाः प्रोक्ताः क्षत्रिया बाहुजीविनः ।	051a  
वाग्युद्धं तदिदं तीव्रं मम विप्र त्वया सह ॥	051c  
ब्राह्मण उवाच 	052  
सेयमद्य प्रतिज्ञा मे स्वशक्त्या किं प्रदीयताम् ।	052a  
ब्रूहि दास्यामि राजेन्द्र विभवे सति माचिरम् ॥	052c  
राजोवाच 	053  
यत्तद्वर्षशतं पूर्णं जप्यं वै जपता त्वया ।	053a  
फलं प्राप्तं तत्प्रयच्छ मम दित्सुर्भवान्यदि ॥	053c  
ब्राह्मण उवाच 	054  
परमं गृह्यतां तस्य फलं यज्जपितं मया ।	054a  
अर्धं त्वमविचारेण फलं तस्य ह्यवाप्नुहि ॥	054c  
अथवा सर्वमेवेह मामकं जापकं फलम् ।	055a  
राजन्प्राप्नुहि कामं त्वं यदि सर्वमिहेच्छसि ॥	055c  
राजोवाच 	056  
कृतं सर्वेण भद्रं ते जप्यं यद्याचितं मया ।	056a  
स्वस्ति तेऽस्तु गमिष्यामि किञ्च तस्य फलं वद ॥	056c  
ब्राह्मण उवाच 	057  
फलप्राप्तिं न जानामि दत्तं यज्जपितं मया ।	057a  
अयं धर्मश्च कालश्च यमो मृत्युश्च साक्षिणः ॥	057c  
राजोवाच 	058  
अज्ञातमस्य धर्मस्य फलं किं मे करिष्यति ।	058a  
फलं ब्रवीषि धर्मस्य न चेज्जप्यकृतस्य माम् ।	058c  
प्राप्नोतु तत्फलं विप्रो नाहमिच्छे ससंशयम् ॥	058e  
ब्राह्मण उवाच 	059  
नाददेऽपरदत्तं वै दत्तं वा चाफलं मया ।	059a  
वाक्यं प्रमाणं राजर्षे ममाद्य तव चैव हि ॥	059c  
सकृदंशो निपतति सकृत्कन्या प्रदीतये ।	060a  
सकृदेव ददानीति त्रीण्येतानि सकृत्सकृत् ॥	060c  
नाभिसन्धिर्मया जप्ये कृतपूर्वः कदाचन ।	061a  
जप्यस्य राजशार्दूल कथं वेत्स्याम्यहं फलम् ॥	061c  
ददस्वेति त्वया चोक्तं दत्तं वाचा फलं मया ।	062a  
न वाचं दूषयिष्यामि सत्यं रक्ष स्थिरो भव ॥	062c  
अथैवं वदतो मेऽद्य वचनं न करिष्यसि ।	063a  
महानधर्मो भविता तव राजन्मृषा कृतः ॥	063c  
न युक्ता तु मृषावाणी त्वया वक्तुमरिन्दम ।	064a  
तथा मयाऽप्यभिहितं मिथ्या कर्तुं न शक्यते ॥	064c  
संश्रुतं च मया पूर्वं ददानीत्यविचारितम् ।	065a  
तद्गृह्णीष्वाविचारेण यदि सत्ये स्थितो भवान् ॥	065c  
इहागम्य हि मां राजञ्जाप्यं फलमयाचथाः ।	066a  
तन्मे निसृष्टं गृह्णीष्व भव सत्ये स्थितोपि च ॥	066c  
नायं लोकोऽस्ति न परो न च पूर्वान्स तारयेत् ।	067a  
कुत एवापरान्राजन्मृषावादपरायणः ॥	067c  
न यज्ञाध्ययने दानं नियमास्तारयन्ति हि ।	068a  
यथा सत्यं परे लोके तथेह पुरुषर्षभ ॥	068c  
तपांसि यानि चीर्णानि चरिष्यन्ति च यत्तपः ।	069a  
समाशतैः सहस्रैश्च तत्सत्यान्न विशिष्यते ॥	069c  
सत्यमेकं परं ब्रह्म सत्यमेकं परं तपः ।	070a  
सत्यमेकं परो यज्ञः सत्यमेकं परं श्रुतम् ॥	070c  
सत्यं वेदेषु जागर्ति फलं सत्ये परं स्मृतम् ।	071a  
तपो धर्मो दमश्चैव सर्वं सत्ये प्रतिष्ठितम् ॥	071c  
सत्यं वेदास्तथाङ्गानि सत्यं यज्ञास्तथा विधिः ।	072a  
व्रतचर्या तथा सत्यमोङ्कारः सत्यमेव च ॥	072c  
प्राणिनां जननं सत्यं सत्यं सन्ततिरेव च ।	073a  
सत्येन वायुरभ्येति सत्येन तपते रविः ॥	073c  
सत्येन चाग्निर्दहति स्वर्गः सत्ये प्रतिष्ठितः ।	074a  
सत्यं यज्ञस्तपो वेदाः स्तोभा मन्त्राः सरस्वती ॥	074c  
तुलामारोपितो धर्मः सत्यं चैवेति नः श्रुतम् ।	075a  
समां कक्षां धारयतो यः सत्यं ततोऽधिकम् ॥	075c  
यतो धर्मस्ततः सत्यं सर्वं सत्येन वर्धते ।	076a  
किमर्थमनृतं कर्म कर्तुं राजंस्त्वमिच्छसि ॥	076c  
सत्ये कुरु स्थिरं भावं मा राजन्ननृतं कृथाः ।	077a  
कस्मात्त्वमनृतं वाक्यं देहीति कुरुषेऽशुभम् ॥	077c  
यदि जप्यफलं दत्तं मया नेच्छसि वै नृप ।	078a  
स्वधर्मेभ्यः परिभ्रष्टो लोकाननुचरिष्यसि ॥	078c  
संश्रुत्य यो न दित्सेत याचित्वा यश्च नेच्छति ।	079a  
उभावानृतिकावेतो न मृषा कर्तुमर्हसि ॥	079c  
राजोवाच 	080  
योद्धव्यं रक्षितव्यं च क्षत्रधर्मः किल द्विज ।	080a  
दातारः क्षत्रियाः प्रोक्ता गृह्णीयां भवतः कथम् ॥	080c  
ब्राह्मण उवाच 	081  
न च्छन्दयामि ते राजन्नापि ते गृहमाव्रजम् ।	081a  
इहागम्य तु याचित्वा न गृह्णीषे पुनः कथम् ॥	081c  
धर्म उवाच 	082  
अविवादोऽस्तु युवयोर्वित्तं मां धर्ममागतम् ।	082a  
द्विजो दानफलैर्युक्तो राजा सत्यफलेन च ॥	082c  
स्वर्ग उवाच 	083  
स्वर्गं मां विद्धि राजेन्द्र रूपिणं स्वयमागतम् ।	083a  
अविवादोऽस्तु युवयोरुभौ तुल्यफलौ युवाम् ॥	083c  
राजोवाच 	084  
कृतं स्वर्गेण मे कार्यं गच्छ स्वर्ग यथागतम् ।	084a  
विप्रो यदीच्छते दातुं चीर्णं गृह्णातु मे फलम् ॥	084c  
ब्राह्मण उवाच 	085  
बाल्ये यदि स्मादज्ञानान्मया हस्तः प्रसारितः ।	085a  
निवृत्तलक्षणं धर्ममुपासे संहितां जपन् ॥	085c  
निवृत्तं मां चिराद्राजन्विप्रलोभयसे कथम् ।	086a  
स्वेन कार्यं करिष्यामि त्वत्तो नेच्छे फलं नृप ।	086c  
तपःस्वाध्यायशीलोऽहं निवृत्तश्च प्रतिग्रहात् ॥	086e  
राजोवाच 	087  
यदि विप्र विसृष्टं ते जप्यस्य फलमुत्तमम् ।	087a  
आवयोर्यत्फलं किञ्चित्सहितं नौ तदस्त्विह ॥	087c  
द्विजाः प्रतिग्रहे युक्ता दातारो राजवंशजाः ।	088a  
यदि धर्मः श्रुतो विप्र सहैव फलमस्तु नौ ॥	088c  
मा वा भूत्सह भोज्यं नौ मदीयं फलमाप्नुहि ।	089a  
प्रतीच्छ मत्कृतं धर्मं यदि ते मय्यनुग्रहः ॥	089c  
भीष्म उवाच 	090  
ततो विकृतवेषौ द्वौ पुरुषौ समुपस्थितौ ।	090a  
गृहीत्वाऽन्योन्यमावेष्ट्य कुचेलावूचतुर्वचः ॥	090c  
न मे धारयसीत्येको धारयामीति चापरः ।	091a  
इहास्ति नौ विवादोऽयमयं राजाऽनुशासकः ॥	091c  
सत्यं ब्रवीम्यहमिदं न मे धारयते भवान् ।	092a  
अनृतं वदसीह त्वमृणं ते धारयाम्यहम् ||	092c  
तावुभौ सुभृशं तप्तौ राजानमिदमूचतुः ।	093a  
परीक्ष्यौ तु यथा स्याव नावामिह विगर्हितौ ॥	093c  
विरूप उवाच 	094  
धारयामि नरव्याघ्र विकृतस्येह गोः फलम् ।	094a  
ददतश्च न गृह्णाति विकृतो मे महीपते ॥	094c  
विकृत उवाच 	095  
न मे धारयते किञ्चिद्विरूपोऽयं नराधिप ।	095a  
मिथ्या ब्रवीत्ययं हि त्वां सत्याभासं नराधिप ॥	095c  
राजोवाच 	096  
विरूप किं धारयते भवानस्य ब्रवीतु मे ।	096a  
श्रुत्वा तथा करिष्येऽहमिति मे धीयते मनः ॥	096c  
विरूप उवाच 	097  
शृणुष्वावहितो राजन्यथैतद्धारयाम्यहम् ।	097a  
विकृतस्यास्य राजर्षे निखिलेन नराधिप ॥	097c  
अनेन धर्मप्राप्त्यर्थं शुभा दत्ता पुराऽनघ ।	098a  
धेनुर्विप्राय राजर्षे तपःस्वाध्यायशीलिने ॥	098c  
तस्याश्चायं मया राजन्फलमभ्येत्य याचितः ।	099a  
विकृतेन च मे दत्तं विशुद्धेनान्तरात्मना ॥	099c  
ततो मे सुकृतं कर्म कृतमात्मविशुद्धये ।	100a  
गावौ च कपिले क्रीत्वा वत्सले बहुदोहने ॥	100c  
ते चोञ्छवृत्तये राजन्मया समुपवर्जिते ।	101a  
यथाविधि यथाश्रद्धं तदस्याहं पुनः प्रभो ॥	101c  
इहाद्यैव प्रयच्छामि गृहीत्वा द्विगुणां फलम् ।	102a  
एवं स्यात्पुरुषव्याघ्र कःशुद्धः कोऽत्र दोषवान् ॥	102c  
एवं विवदमानौ स्वस्त्वामिहाभ्यागतौ नृप ।	103a  
कुरु धर्ममधर्मं वा विनये नौ समादध ॥	103c  
यदि नेच्छति मे दानं यथा दत्तमनेन वै ।	104a  
भवानत्र स्थिरो भूत्वा मार्गे स्थापयिताऽद्य नौ ॥	104c  
राजोवाच 	105  
दीयमानं न गृह्णासि ऋणं कस्मात्त्वमद्य वै ।	105a  
यथैव तेऽभ्यनुज्ञातं यथा गृह्णीष्व माचिरम् ॥	105c  
विकृत उवाच 	106  
दीयतामित्यनेनोक्तं ददानीति तथा मया ।	106a  
नायं मे धारयत्यत्र गच्छतां यत्र वाञ्छति ॥	106c  
राजोवाच 	107  
ददतोऽस्य न गृह्णासि विषमं प्रतिभाति मे ।	107a  
दण्ड्यो हि त्वं मम मतो नास्त्यत्र खलु संशयः ॥	107c  
विकृत उवाच 	108  
मयाऽस्य दत्तं राजर्षे गृह्णीयां तत्कथं पुनः ।	108a  
को ममात्रापराधो मे दण्डमाज्ञापय प्रभो ॥	108c  
विरूप उवाच 	109  
दीयमानं यदि मया न गृह्णासि कथञ्चन ।	109a  
नियच्छति त्वां नृपतिरयं धर्मानुशासकः ॥	109c  
विकृत उवाच 	110  
स्वयं मया याचितेन दत्तं कथमिहाद्य तत् ।	110a  
गृह्णीयां गच्छतु भवानभ्यनुज्ञां ददानि ते ॥	110c  
ब्राह्मण उवाच 	111  
श्रुतमेतत्त्वया राजन्ननयोः कथितं द्वयोः ।	111a  
प्रतिज्ञातं मया यत्ते तद्गृहाणाविचारितम् ॥	111c  
राजोवाच 	112  
प्रस्तुतं सुमहत्कार्यमनयोर्गह्वरं यथा ।	112a  
जापकस्य दृढीकारः कथमेतद्भविष्यति ॥	112c  
यदि तावन्न गृह्णामि जापकेनापवर्जितम् ।	113a  
कथं न लिप्येयमहं पापेन महताऽद्य वै ॥	113c  
तौ चोवाच स राजर्षिः कृतकार्यौ गमिष्यथः ।	114a  
नेदानीं मामिहासाद्य राजधर्मो भवेन्मृषा ॥	114c  
स्वधर्मः परिपाल्यस्तु राज्ञामिति विनिश्चयः ।	115a  
विप्रधर्मश्च गहनो मामनात्मानमाविशत् ॥	115c  
ब्राह्मण उवाच 	116  
गृहाण धारयेऽहं च याचितं संश्रुतं मया ।	116a  
न चेद्ग्रहीष्यसे राजञ्शपिष्ये त्वां न संशयः ॥	116c  
राजोवाच 	117  
धिग्राजधर्मं यस्यायं कार्यस्येह विनिश्चयः ।	117a  
इत्यर्थं मे ग्रहीतव्यं कथं तुल्यं भवेदिति ॥	117c  
एष पाणिरपूर्वं मे निक्षेपार्थं प्रसारितः ।	118a  
यन्मे धारयसे विप्र तदिदानीं प्रदीयताम् ॥	118c  
ब्राह्मण उवाच 	119  
संहितां जपता यावान्गुणः कश्चित्कृतो मया ।	119a  
तत्सर्वं प्रतिगृह्णीष्व यदि किञ्चिदिहास्ति मे ॥	119c  
राजोवाच 	120  
जलमेतन्निपतितं मम पाणौ द्विजोत्तम ।	120a  
सममस्तु सहैवास्तु प्रतिगृह्णातु वै भवान् ॥	120c  
विरूप उवाच 	121  
कामक्रोधौ विद्धि नौ त्वमावाभ्यां कारितो भवान् ।	121a  
\'जिज्ञासमानौ युवयोर्मनोत्थं तु द्विजोत्तम ॥\'	121c  
सहेति च यदुक्तं ते समा लोकास्तवास्य च ।	122a  
नायं धारयते किञ्चिज्जिज्ञासा त्वत्कृते कृता ॥	122c  
कालो धर्मस्तथा मृत्युः कामक्रोधौ तथा युवाम् ।	123a  
सर्वमन्योन्यनिष्कर्षे निकृष्टं पश्यतस्तव ॥	123c  
\'सर्वेषामुपरिस्थानं ब्रह्मणो व्यक्तजन्मनः ।	124a  
युवयोः स्थानमूलं निर्द्वन्द्वममलात्मकम् ॥	124c  
सर्वे गच्छाम यत्र स्वान्स्वाँल्लोकांश्च तथा वयम् ।\'	125a  
गच्छ लोकाञ्जितान्स्वेन कर्मणा यत्र वाञ्छसि ॥	125c  
\' ततो धर्मयमाद्यास्ते वाक्यमूचुर्नृपद्विजौ ।	126a  
अस्माकं यः स्मृतो मूर्धा ब्रह्मलोकमिति स्मृतम् ॥	126c  
तत्रस्थौ हि भवन्तौ हि युवाभ्यां निर्जिता वयम् ।	127a  
युवयोः काम आपन्नस्तत्काम्यमविशङ्कया ॥\'	127c  
भीष्म उवाच 	128  
जापकानां फलावाप्तिर्मया ते सम्प्रदर्शिता ।	128a  
गतिः स्थानं च लोकाश्च जापकेन यथा जिताः ॥	128c  
प्रयाति संहिताध्यायी ब्रह्माणं परमेष्ठिनम् ।	129a  
अथवाऽग्निं समायाति सूर्यमाविशतेऽपि वा ॥	129c  
स तैजसेन भावेन यदि तत्र रमत्युत ।	130a  
गुणांस्तेषां समाधत्ते रागेण प्रतिमोहितः ॥	130c  
एवं सोमे तथा वायौ भूम्याकाशशरीरगः ।	131a  
सरागस्तत्र वसति गुणांस्तेषां समाचरन् ॥	131c  
अथ तत्र विरागी स परं गच्छत्यसंशयम् ।	132a  
परमव्ययमिच्छन्स तमेवाविशते पुनः ॥	132c  
अमृताच्चामृतं प्राप्तः शान्तीभूतो निरात्मवान् ।	133a  
ब्रह्मभूतः स निर्द्वन्द्वः सुखी शान्तो निरामयः ॥	133c  
ब्रह्मस्थानमनावर्तमेकमक्षरसञ्ज्ञकम् ।	134a  
अदुःखमजरं शान्तं स्थानं तत्प्रतिपद्यते ॥	134c  
चतुर्भिर्लक्षणैर्हीनं तथा षड्भिः सषोडशैः ।	135a  
पुरुषं तमतिक्रम्य आकाशं प्रतिपद्यते ॥	135c  
अथ नेच्छति रागात्मा सर्वं तदधितिष्ठति ।	136a  
यच्च प्रार्थयते तच्च मनसा प्रतिपद्यते ॥	136c  
अथवा चेक्षते लोकान्सर्वान्निरयसञ्ज्ञितान् ।	137a  
निस्पृहः सर्वतो मुक्तस्तत्र वै रमते सुखम् ॥	137c  
एवमेषा महाराज जापकस्य गतिर्यथा ।	138a  
एतत्ते सर्वमाख्यातं किं भूयः श्रोतुमर्हसि ॥ 	138c  

इति श्रीमन्महाभारते शान्तिपर्वणि मोक्षधर्मपर्वणि सप्तनवत्यधिकशततमोऽध्यायः ॥ 197 ॥

12-197-1 आयुःपरिच्छेदिका देवता कालः । प्राणवियोजिका मृत्युः । पुण्यापुण्यफलदायिका यमः । तत् तम् ॥ 12-197-2 सूर्यपुत्रस्य यमस्य ॥ 12-197-4 जापको मन्त्राध्ययनपरः । पैप्पलाद इति ड. पाठः ॥ 12-197-7 देव्या सावित्र्या दर्शितो दर्शनदानेनानुगृहीतः ॥ 12-197-14 समाधिर्नियमः ॥ 12-197-15 निरयं स्वर्गं क्षयिणम् । याता यास्यसि । याता गताः ॥ 12-197-16 अनिमित्तमजन्यम् । यज्जप्ये मे रमतां मन इति ॥ 12-197-20 दर्शयामास आत्मानं दर्शितवान् ॥ 12-197-24 बहुदुःखसुखमिति झ. ध. पाठः ॥ 12-197-56 कृतमलं सर्वेण जपफलेन ॥ 12-197-57 यज्जपितं जप्यं तस्येति शेषः ॥ 12-197-61 अभिसन्धिः कामः । निष्कामस्य जपस्यानन्तं फलमिति भावः ॥ 12-197-62 दूषयिष्यामि अन्यथाकरिष्यामि ॥ 12-197-66 मे मया निसृष्टं दत्तम् ॥ 12-197-77 देहीति उक्त्वेति शेषः ॥ 12-197-81 न च्छन्दयामि प्रतिगृह्णीष्वेति न प्रार्थितवानस्मि ॥ 12-197-84 तत्प्रतीच्छतु मे फलमिति ध. पाठः । बहु गृह्णातु मे फलमिति ट. पाठः ॥ 12-197-90 द्वौ पुरुषौ कामक्रोधौ ॥ 12-197-93 परीक्ष्य त्वं यथा स्यावो नावामिति झ. पाठः ॥ 12-197-94 प्रार्थना हि राज्ञोऽननुरूपेति तस्य कामो विकृतसञ्ज्ञः । शान्तिस्वभावस्यापि जापकस्य याचित्वापि दीयमानं न गृह्णातीति राजानं प्रति यः क्रोधः स विरूपसञ्ज्ञः । गोः फलं वाचं धेनुमुपासीतेति श्रुतेर्धेनुसरूपायाः वाचः । जपस्य फलमित्यर्थः ॥ 12-197-98 धेनुर्वाक् । विप्राय परमेश्वराय ॥ 12-197-106 धारयामीति झ. ट. पाठः ॥ 12-197-118 निक्षेपार्थं प्रतिगृह्य प्रदानार्थम् ॥ 12-197-131 तेषां सूर्यादिलोकपालानां गुणान् प्रकाशकत्वादीन् ॥	
