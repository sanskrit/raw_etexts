अध्यायः 058

भीष्मेण युधिष्ठिरम् प्रति राजोत्पत्तेर्ब्रह्मकृतदण्डनीतिग्रन्थप्रतिपाद्यार्थानाम् पृथुराजचरितादीनाञ्च कथनम् ॥ 1 ॥
वैशम्पायन उवाच 	001  
ततः कल्यं समुत्थाय कृतपूर्वाह्णिकक्रियाः ।	001a  
ययुस्ते नगराकारैः रथैः पाण्डवयादवाः ॥	001c  
प्रतिपद्य कुरुक्षेत्रं भीष्ममासाद्य चानघम् ।	002a  
सुखां च रजनीं पृष्ट्वा गाङ्गेयं रथिनां वरम् ॥	002c  
व्यासादीनभिवाद्यर्षीन्सर्वैस्तैश्चाभिनन्दिताः ।	003a  
निषेदुरभितो भीष्मं परिवार्य समन्ततः ॥	003c  
ततो राजा महातेजा धर्मपुत्रो युधिष्ठिरः ।	004a  
अब्रवीत्प्राञ्जलिर्भीष्मं प्रतिपूज्य यथाविधि ॥	004c  
युधिष्ठिर उवाच 	005  
य एष राजन्राजेति शब्दश्चरति भारत ।	005a  
कथमेष समुत्पन्नस्तन्मे ब्रूहि पितामह ॥	005c  
तुल्यपाणिभुजग्रीवस्तुल्यबुद्धीन्द्रियात्मकः ।	006a  
तुल्यदुःखसुखात्मा च तुल्यपृष्ठमुखोदरः ॥	006c  
तुल्यशुक्रास्थिमज्जा च तुल्यमांसासृगेव च ।	007a  
निःश्वासोच्छ्वासतुल्यश्च तुल्यप्राणशरीरवान् ॥	007c  
समानजन्ममरणः समः सर्वैर्गुणैर्नृणाम् ।	008a  
विशिष्टबुद्धीञ्शूरांश्च कथमेकोऽधितिष्ठति ॥	008c  
कथमेको महीं कृत्स्नां शूरवीरार्यसङ्कुलाम् ।	009a  
रक्षत्यपि च लोकस्य प्रसादमभिवाञ्छति ॥	009c  
एकस्य तु प्रसादेन कृत्स्नो लोकः प्रसीदति ।	010a  
व्याकुले चाकुलः सर्वो भवतीति विनिश्चयः ॥	010c  
एतदिच्छाम्यहं श्रोतुं त्वत्तो हि भरतर्षभ ।	011a  
कृत्स्नं तन्मे यथातत्त्वं प्रब्रूहि वदतां वर ॥	011c  
नैतत्कारणमत्यल्पं भविष्यति विशाम्पते ।	012a  
यदेकस्मिञ्जगत्सर्वं देववद्याति सन्नतिम् ॥	012c  
भीष्म उवाच 	013  
नियतस्त्वं नरव्याघ्र शृणु सर्वमशेषतः ।	013a  
यथा राज्यं समुत्पन्नमादौ कृतयुगेऽभवत् ॥	013c  
नैव राज्यं न राजाऽऽसीन्न च दण्डो न दाण्डिकः ।	014a  
धर्मेणैव प्रजाः सर्वा रक्षन्ति स्म परस्परम् ॥	014c  
पाल्यमानास्तथाऽन्योन्यं नरा धर्मेण भारत ।	015a  
दैन्यं परमुपाजग्मुस्ततस्तान्मोह आविशत् ॥	015c  
ते मोहवशमापन्ना मनुजा मनुजर्षभ ।	016a  
प्रतिपत्तिविमोहाच्च धर्मस्तेषामनीनशत् ॥	016c  
नष्टायां प्रतिपत्तौ च मोहवश्या नरास्तदा ।	017a  
लोभस्य वशमापन्नाः सर्वे भरतसत्तम ॥	017c  
अप्राप्तस्याभिमर्शं तु कुर्वन्तो मनुजास्ततः ।	018a  
कामो नामापरस्तत्र प्रत्यपद्यत वै प्रभो ॥	018c  
तांस्तु कामवशं प्राप्तान्रागो नामाभिसंस्पृशत् ।	019a  
रक्ताश्च नाभ्यजानन्त कार्याकार्ये युधिष्ठिर ॥	019c  
अगम्यागमनं चैव वाच्यावाच्यं तथैव च ।	020a  
भक्ष्याभक्ष्यं च राजेन्द्र दोषादोषं च नात्यजन् ॥	020c  
विप्लुते नरलोकेऽस्मिंस्ततो ब्रह्म ननाश ह ।	021a  
नाशाच्च ब्रह्मणो राजन्धर्मो नाशमथागमत् ॥	021c  
नष्टे ब्रह्मणि धर्मे च देवास्त्रासमथागमन् ।	022a  
ते त्रस्ता नरशार्दूल ब्रह्माणं शरणं ययुः ॥	022c  
प्रपद्य भगवन्तं ते देवं लोकपितामहम् ।	023a  
ऊचुः प्राञ्जलयः सर्वे दुःखवेगसमाहताः ॥	023c  
भगवन्नरलोकस्थं ग्रस्तं ब्रह्म सनातनम् ।	024a  
लोभमोहादिभिर्भावैस्ततो नो भयमाविशत् ॥	024c  
ब्रह्मणश्च प्रणाशेन धर्मो व्यनशदीश्चर ।	025a  
ततस्तु समतां याता मर्त्यैस्त्रिभुवनेश्वराः ॥	025c  
अधोभिवर्षास्तु वयं भौमास्तूर्ध्वप्रवर्षिणः ।	026a  
क्रियाव्युपरमात्तेषां ततोऽगच्छाम संशयम् ॥	026c  
अत्र निःश्रेयसं यन्नस्तद्ध्यायस्व पितामह ।	027a  
त्वत्प्रसादात्समुत्थोसौ प्रभावो नो भवत्वयम् ॥	027c  
तानुवाच सुरान्सर्वान्स्वयम्भूर्भगवांस्ततः ।	028a  
श्रेयोऽहं चिन्तयिष्यामि व्येतु वो भीः सुरोत्तमाः ॥	028c  
ततोऽध्यायसहस्राणां शतं चक्रे स्वबुद्धिजम् ।	029a  
यत्र धर्मस्तथैवार्थः कामश्चैवानुवर्णितः ॥	029c  
त्रिवर्ग इति विख्यातो गण एष स्वयम्भुवा ।	030a  
चतुर्थो मोक्ष इत्येव पृथगर्थः पृथग्गुणः ॥	030c  
मोक्षस्यास्ति त्रिवर्गोऽन्यः प्रोक्तः सत्वं रजस्तमः ।	031a  
स्थानं वृद्धिः क्षयश्चैव त्रिवर्गश्चैव दण्डजः ॥	031c  
आत्मादेशश्च कालश्चाप्युपायाः कृत्यमेव च ।	032a  
सहायाः कारणं चैव षड्वर्गो नीतिजः स्मृतः ॥	032c  
त्रयी चान्वीक्षिकी चैव वार्ता च भरतर्षभ ।	033a  
दण्डनीतिश्च विपुला विद्यास्तत्र निदर्शिताः ॥	033c  
अमात्यलिप्सा प्रणिधी राजपुत्रस्य लक्षणम् ।	034a  
चारश्च विविधोपायः प्रणिधिश्च पृथग्विधः ॥	034c  
सामभेदः प्रदानं च ततो दण्डश्च पार्थिव ।	035a  
उपेक्षा पञ्चमी चात्र कार्त्स्न्येन समुदाहृता ॥	035c  
मन्त्रश्च वर्णितः कृत्स्नो मन्त्रभेदार्थ एव च ।	036a  
विभ्रमश्चैव मन्त्रस्य सिद्ध्यसिद्ध्योश्च यत्फलम् ॥	036c  
सन्धिश्च त्रिविधाभिख्यो हीनो मध्यस्तथोत्तमः ।	037a  
भयसत्कारवित्ताख्यं कार्त्स्न्येन परिवर्णितम् ॥	037c  
यात्राकालाश्च चत्वारस्त्रिवर्गस्य च विस्तरः ।	038a  
विजयो धर्मयुक्तश्च तथार्थविजयश्च ह ॥	038c  
आसुरश्चैव विजयः कार्त्स्न्येन परिवर्णितः ।	039a  
लक्षणं पञ्चवर्गस्य त्रिविधं चात्र वर्णितम् ॥	039c  
प्रकाशश्चाप्रकाशश्च दण्डोऽथ परिशब्दितः ।	040a  
प्रकाशोऽष्टविधस्तत्र गुह्यश्च बहुविस्तरः ॥	040c  
रथा नागा हयाश्चैव पादाताश्चैव पाण्डव ।	041a  
विष्टिर्नावश्चराश्चैव देशिका इति चाष्टमः ।	041c  
अङ्गान्येतानि कौरव्य प्रकाशानि बलस्य तु ॥	041e  
जङ्गमाजङ्गमाश्चोक्ताश्चूर्णयोगा विषादयः ।	042a  
स्पर्शे चाभ्यवहार्ये चाप्युपांशुर्विविधः स्मृतः ॥	042c  
\'क्रीडापूर्वे रणे द्यूते विस्रम्भणसमन्वितम् ।	043a  
उक्तं कैतव्यमित्येतदुपायो नवमो बुधैः ॥	043c  
उपेक्षा सर्वकार्येषु कर्मणां करणेषु च ।	044a  
अनिष्टानां समुत्थाने त्रिवर्गो नश्यते यया ॥	044c  
इन्द्रजालादिका माया वाजीवनकुशीलवैः ।	045a  
सुनिमित्तैदुर्निमित्तैरुत्पातैश्च समन्वितम् ॥	045c  
डम्भो लिङ्गं समाश्रित्य शत्रुवर्गे प्रयुज्यते ।	046a  
शाठ्यं निश्चेष्टता प्रोक्ता चित्तदोषप्रदूषिका ॥\'	046c  
अरिर्मित्र उदासीन इत्येतेऽप्यनुवर्णिताः ।	047a  
कृत्स्ना मार्गगुणाश्चैव तथा भूमिगुणाश्च ह ।	047c  
आत्मरक्षणमाश्वासः स्पर्शानां चान्ववेक्षणम् ॥	047e  
कल्पना विविधाश्चापि नृनागरथवाजिनाम् ।	048a  
व्यूहाश्च विविधाभिख्या विचित्रं युद्धकौशलम् ॥	048c  
उत्पाताश्च निपाताश्च सुयुद्धं सुपलायितम् ।	049a  
शस्त्राणां पालनं ज्ञानं तथैव भरतर्षभ ॥	049c  
बलव्यसनयुक्तं च तथैव बलहर्षणम् ।	050a  
पीडा चापदकालश्च भयकालश्च पाण्डव ॥	050c  
तथाख्यातविधानं च योगः सञ्चार एव च ।	051a  
चोरैराटविकैश्चोग्रैः परराष्ट्रस्य पीडनम् ॥	051c  
अग्निदैर्गरदैश्चैव प्रतिरूपककारकैः ।	052a  
श्रेणिमुख्योपजापेन वीरुधश्छेदनेन च ॥	052c  
दूषणेन च नागानामातङ्कजननेन च ।	053a  
आराधनेन भक्तस्य पत्युश्चोपग्रहेण च ॥	053c  
सप्ताङ्गस्य च राज्यस्य ह्रासवृद्धिसमीक्षणम् ।	054a  
दूतसामर्थ्ययोगश्च राष्ट्रस्य च विवर्धनम् ॥	054c  
अरिमध्यस्थमित्राणां सम्यक्चोक्तं प्रपञ्चनम् ।	055a  
अवमर्दः प्रतीघातस्तथैव च बलीयसाम् ॥	055c  
व्यवहारः सुसूक्ष्मश्च तथा कण्टकशोधनम् ।	056a  
श्रमो व्यायामयोगश्च योगद्रव्यस्य सञ्चयः ॥	056c  
अभृतानां च भरणं भृतानां चान्ववेक्षणम् ।	057a  
अन्तकाले प्रदानं च व्यसने चाप्रसङ्गिता ॥	057c  
तथा राजगुणाश्चैव सेनापतिगुणाश्च ह ।	058a  
करणस्य च कर्तुश्च गुणदोषास्तथैव च ॥	058c  
दुष्टेङ्गितं च विविधं वृत्तिश्चैवानुवर्तिनाम् ।	059a  
शङ्कितत्वं च सर्वस्य प्रमादस्य च वर्जनम् ॥	059c  
अलब्धलिप्सा लब्धस्य तथैव च विवर्धनम् ।	060a  
प्रदानं च विवृद्धस्य पात्रेभ्यो विधिवत्तथा ॥	060c  
विसर्गोऽर्थस्य धर्मार्थमर्थार्थं कामहेतुकम् ।	061a  
चतुर्थं व्यसनाघाते तथैवात्रानुवर्णितम् ॥	061c  
क्रोधजानि ततोग्राणि कामजानि तथैव च ।	062a  
दशोक्तानि कुरुश्रेष्ठ व्यसनान्यत्र चैव ह ॥	062c  
मृगयाक्षास्तथा पानं स्त्रियश्च भरतर्षभ ।	063a  
कामजान्याहुराचार्याः प्रोक्तानीह स्वयम्भुवा ॥	063c  
वाक्पारुष्यं तथोग्रत्वं दण्डपारुष्यमेव च ।	064a  
आत्मनो निग्रहस्त्यागो ह्यर्थदूषणमेव च ॥	064c  
यन्त्राणि विविधान्येव क्रियास्तेषां च वर्णिताः ।	065a  
अवमर्दः प्रतीघातः केतनानां च भञ्जनम् ॥	065c  
चैत्यद्रुमावमर्दश्च रोधः कर्मान्तनाशनम् ।	066a  
अपस्करोऽथ वमनं तथोपास्या च वर्णिता ॥	066c  
पणवानकशङ्खानां भेरीणां च युधिष्ठिर ।	067a  
उपार्जनं च द्रव्याणां परमर्म च तानि षट् ॥	067c  
लब्धस्य च प्रशमनं सतां चैवाभिपूजनम् ।	068a  
विद्वद्भिरेकीभावश्च जपहोमविधिज्ञता ॥	068c  
मङ्गलालम्भनं चैव शरीरस्य प्रतिक्रिया ।	069a  
आहारयोजनं चैव नित्यमास्तिक्यमेव च ॥	069c  
एकेन च यथोत्थेयं सत्यत्वं मधुरा गिरः ।	070a  
उत्तमानां समाजानां क्रियाः केतनजास्तथा ॥	070c  
प्रत्यक्षाश्च परोक्षाश्च सर्वाधिकरणेष्वथ ।	071a  
वृत्तेर्भरतशार्दूल नित्यं चैवान्ववेक्षणम् ॥	071c  
अदण्ड्यत्वं च विप्राणां युक्त्या दण्डनिपातनम् ।	072a  
अनुजीवी स्वजातिभ्यो गुणेभ्यश्च समुद्भवः ॥	072c  
रक्षणं चैव पौराणां राष्ट्रस्य च विवर्धनम् ।	073a  
मण्डलस्था च या चिन्ता राजन्द्वादशराजिका ॥	073c  
द्विसप्ततिमतिश्चैव प्रोक्ता या च स्वयम्भुवा ।	074a  
देशजातिकुलानां च धर्माः समनुवर्णिताः ॥	074c  
धर्मश्चार्थश्च कामश्च मोक्षश्चात्रानुवर्णिताः ।	075a  
उपायाश्चार्थलिप्सा च विविधा भूरिदक्षिण ॥	075c  
मूलकर्मक्रिया चात्र मायायोगश्च वर्णितः ।	076a  
दूषणं स्रोतसां चैव वर्णितं च स्थिराम्भसाम् ॥	076c  
यैर्यैरुपायैर्लोकस्तु न चलेदार्यवर्त्मनः ।	077a  
तत्सर्वं राजशार्दूल नीतिशास्त्रेऽभिवर्णितम् ॥	077c  
एतत्कृत्वा सुभं शास्त्रं ततः स भगवान्प्रभुः ।	078a  
देवानुवाच संहृष्टः सर्वाञ्छक्रपुरोगमान् ॥	078c  
उपकाराय लोकस्य त्रिवर्गस्थापनाय च ।	079a  
नवनीतं सरस्वत्या बुद्धिरेषा प्रभाषिता ॥	079c  
दण्डेन सहिता ह्येषा लोकरक्षणकारिका ।	080a  
निग्रहानुग्रहरता लोकाननुचरिष्यति ॥	080c  
दण्डेन नीयते चेदं दण्डं नयति वा पुनः ।	081a  
दण्डनीतिरितिख्याता त्रीँँल्लोकानवपत्स्यते ॥	081c  
षाड्गुण्यगुणसारैषा स्थास्यत्यग्रे महात्मसु ।	082a  
धर्मार्थकाममोक्षाश्च सकला ह्यत्र शब्दिताः ॥	082c  
भीष्म उवाच 	083  
ततस्तां भगवान्नीतिं पूर्वं जग्राह शङ्करः ।	083a  
बहुरूपो विशालाक्षः शिवः स्थाणुरुमापतिः ॥	083c  
अनादिनिधनो देवश्चैतन्यादिसमन्वितः ।	084a  
ज्ञानानि च वशे यस्य तारकादीन्यशेषतः ॥	084c  
अणिमादिगुणोपेतमैश्वर्यं न च कृत्रिमम् ।	085a  
तुष्ट्यर्थं ब्रह्मणः पुत्रो ललाटादुत्थितः प्रभुः ॥	085c  
अरुदत्सस्वनं घोरं जगतः प्रभुरव्ययः ।	086a  
जायमानः पिता पुत्रे पुत्रः पितरि चैव हि ॥	086c  
बुद्धिं विश्वसृजे दत्त्वा ब्रह्माण्डं येन निर्मितम् ।	087a  
यस्मिन्हिरण्मयो हंसः शकुनिः समपद्यत ॥	087c  
कर्ता सर्वस्य लोकस्य ब्रह्मा लोकपितामहः ।	088a  
स देवः सर्वभूतानां महादेवः सनातनः ।	088c  
असङ्ख्यातसहस्राणां रुद्राणां स्थानमव्ययम् ॥	088e  
युगानामायुषो ह्रासं विज्ञाय भगवाञ्शिवः ।	089a  
सञ्चिक्षेप ततः शास्त्रं महास्त्रं ब्रह्मणा कृतम् ॥	089c  
वैशालाक्षमिति प्रोक्तं तदिन्द्रः प्रत्यपद्यत ।	090a  
दशाध्यायसहस्राणि सुब्रह्मण्यो महातपाः ॥	090c  
मघवानपि तच्छास्त्रं देवात्प्राप्य महेश्वरात् ।	091a  
प्रजानां हितमन्विच्छन्सञ्चिक्षेप पुरन्दरः ॥	091c  
सहस्त्रैः पञ्चभिस्तात यदुक्तं बाहुदन्तकम् ।	092a  
अध्यायानां सहस्त्रैस्तु त्रिभिरेव बृहस्पतिः ।	092c  
सञ्चिक्षेपेश्वरो बुद्ध्या बार्हस्पत्यं यदुच्यते ॥	092e  
अध्यायानां सहस्रेण काव्यः सङ्क्षेपमब्रवीत् ।	093a  
तच्छास्त्रममितप्रज्ञो योगाचार्यो महायशाः ॥	093c  
एवं लोकानुरोधेन शास्त्रमेतन्महर्षिभिः ।	094a  
सङ्क्षिप्तमायुर्विज्ञाय लोकानां ह्रासि पाण्डव ॥	094c  
अथ देवाः समागम्य विष्णुमूचुः प्रजापतिम् ।	095a  
एको योऽर्हति मर्त्येभ्यः श्रैष्ठ्यं वै तं समादिश ॥	095c  
ततः सञ्चिन्त्य भगवान्देवो नारायणः प्रभुः ।	096a  
तैजसं वै विरजसं सोऽसृजन्मानसं सुतम् ॥	096c  
विरजास्तु महाभागः प्रभुत्वं भुवि नैच्छत ।	097a  
न्यासायैवाभवद्बुद्धिः प्रणीता तस्य पाण्डव ॥	097c  
कीर्तिमांस्तस्य पुत्रोऽभूत्सोऽपि मर्त्याधिकोऽभवत् ।	098a  
कर्दमस्तस्य तु सुतः सोऽप्यतप्यन्महत्तपः ॥	098c  
प्रजापतेः कर्दमस्य त्वनङ्गो नाम वीर्यवान् ।	099a  
प्रजा रक्षयिता साधुर्दण्डनीतिविशारदः ॥	099c  
अनङ्गपुत्रोऽतिबलो नीतिमानभिगम्य वै ।	100a  
प्रतिपेदे महाराज्यमथेन्द्रियवशोऽभवत् ॥	100c  
\'प्राप्य नारीं महाभागां रूपिणीं काममोहितः ।	101a  
सौभाग्येन च सम्पन्नां गुणैश्चानुत्तमां सतीम् ॥\'	101c  
मृत्योस्तु दुहिता राजन्सुनीथा नाम नामतः ।	102a  
प्रख्याता त्रिषु लोकेषु या सा वेनमजीजनत् ॥	102c  
तं प्रजासु विधर्माणं रागद्वेषवशानुगम् ।	103a  
मन्त्रपूतैः कुशैर्जघ्नुर्ऋषयो ब्रह्मवादिनः ॥	103c  
ममन्थुर्दक्षिणं चोरुमृषयस्तस्य भारत ।	104a  
ततोऽस्य विकृतो जज्ञे ह्रस्वकः पुरुषोऽशुचिः ॥	104c  
दग्धस्थूणाप्रतीकाशो रक्ताक्षः कृष्णमूर्धजः ।	105a  
निषीदेत्येवमूचुस्तमृषयो ब्रह्मवादिनः ॥	105c  
तस्मान्निषादाः सम्भूताः क्रूराः शैलवनाश्रयाः ।	106a  
ये चान्ये विन्ध्यनिलया म्लेच्छाः शतसहस्रशः ॥	106c  
भूयोऽस्य दक्षिणं पाणिं ममन्थुस्ते महर्षयः ।	107a  
ततः पुरुष उत्पन्नो रुपेणेन्द्र इवापरः ॥	107c  
कवची बद्धनिस्त्रिंशः सशरः सशरासनः ।	108a  
वेदवेदाङ्गविच्चैव धनुर्वेदे च पारगः ॥	108c  
तं दण्डनीतिः सकला श्रिता राजन्नरोत्तमम् ।	109a  
ततस्तु प्राञ्जलिर्वैन्यो महर्षींस्तानुवाच ह ॥	109c  
सुसूक्ष्मा मे समुत्पन्ना बुद्धिर्धर्मार्थदर्शिनी ।	110a  
अनया किं मया कार्यं तन्मे तत्त्वेन शंसत ॥	110c  
यन्मां भवन्तो वक्ष्यन्ति कार्यमर्थसमन्वितम् ।	111a  
तदहं वः करिष्यामि नात्र कार्या विचारणा ॥	111c  
तमूचुस्तत्र देवास्ते ते चैव परमर्षयः ।	112a  
नियतो यत्र धर्मो वै तमशङ्कः समाचर ॥	112c  
प्रियाप्रिये परित्यज्य समः सर्वेषु जन्तुषु ।	113a  
कामं क्रोधं च लोभं च मानं चोत्सृज्य दूरतः ॥	113c  
यश्च धर्मात्प्रविचलेल्लोके कश्चन मानवः ।	114a  
निग्राह्यस्ते स्वबाहुभ्यां शश्वद्धर्ममवेक्षता ॥	114c  
प्रतिज्ञां चाधिरोहस्व मनसा कर्मणा गिरा ।	115a  
पालयिष्याम्यहं भौमं ब्रह्म इत्येव चासकृत् ॥	115c  
यश्चात्र धर्म इत्युक्तो दण्डनीतिव्यपाश्रयः ।	116a  
तमशङ्कः करिष्यामि स्ववशो न कदाचन ॥	116c  
अदण्ड्या मे द्विजाश्चेति प्रतिजानीष्व चाभिभो ।	117a  
लोकं च सङ्करात्कृत्स्नं त्राताऽस्मीति परन्तप ॥	117c  
वैन्यस्ततस्तानुवाच देवानृषिपुरोगमान् ।	118a  
ब्राह्मणा मे सहायाश्चेदेवमस्तु सुरर्षभाः ॥	118c  
एवमस्त्विति वैन्यस्तु तैरुक्तो ब्रह्मवादिभिः ।	119a  
पुरोधाश्चाभवत्तस्य शुक्रो ब्रह्ममयो निधिः ॥	119c  
मन्त्रिणो वालखिल्याश्च सारस्वत्यो गणस्तथा ।	120a  
महर्षिर्भगवान्गर्गस्तस्य सांवत्सरोऽभवत् ॥	120c  
आत्मनाऽष्टम इत्येव श्रुतिरेषां परा नृषु ।	121a  
उत्पन्नौ वन्दिनौ चास्य तत्पूर्वौ सूतमागधौ ॥	121c  
तयो प्रीतो ददौ राजा पृथुर्वैन्यः प्रतापवान् ।	122a  
अनूपदेशं सूताय मगधं मागधाय च ॥	122c  
समतां वसुधायाश्च स सम्यगुदपादयत् ।	123a  
वैषम्यं हि परं भूमेरिति नः परमा श्रुतिः ॥	123c  
मन्वन्तरेषु सर्वेषु विषमा जायते मही ।	124a  
उज्जहार ततो वैन्यः शिलाजालान्समन्ततः ॥	124c  
धनुष्कोट्या महाराज तेन शैला विमर्दिताः ।	125a  
स विष्णुना च देवेन शक्रेण विबुधैः सह ।	125c  
ऋषिभिश्च प्रजापाल्ये ब्रह्मणा चाभिषेचितः ॥	125e  
तं साक्षात्पृथिवी भेजे रत्नान्यादाय पाण्डव ।	126a  
सागरः सरितां भर्ता हिमवांश्चाचलोत्तमः ॥	126c  
शक्रश्च धनमक्षय्यं प्रादात्तस्मै युधिष्ठिर ।	127a  
रुक्मं चापि महामेरुः स्वयं कनकपर्वतः ॥	127c  
यक्षराक्षसभर्ता च भगवान्नरवाहनः ।	128a  
धर्मे चार्थे च कामे च समर्थं प्रददौ धनम् ॥	128c  
हया रथाश्च नागाश्च कोटिशः पुरुषास्तथा ।	129a  
प्रादुर्बभूवुर्वैन्यस्य चिन्तयानस्य पाण्डव ॥	129c  
न जरा न च दुर्भिक्षं नाधयो व्याधयः कुतः ।	130a  
सरीसृपेभ्यः स्तेनेभ्यो न चान्येभ्यः कदाचन ।	130c  
भयमासीत्ततस्तस्य पृथिवी सस्यमालिनी ॥	130e  
आपस्तस्तम्भिरे चास्य समुद्रमभियास्यतः ।	131a  
पर्वताश्च ददुर्मार्गं ध्वजभङ्गश्च नाभवत् ॥	131c  
तेनेयं पृथिवी दुग्धा सस्यानि दश सप्त च ।	132a  
यक्षराक्षसनागानामीप्सितं यस्य यस्य यत् ॥	132c  
तेन धर्मोत्तरश्चायं कृतो लोको महात्मना ।	133a  
रञ्जिताश्च प्रजाः सर्वास्तेन राजेति शब्द्यते ॥	133c  
ब्राह्मणानां क्षतत्राणात्ततः क्षत्रिय उच्यते ।	134a  
प्रथिता धर्मतश्चेयं पृथिवी साधुभिः स्मृता ॥	134c  
स्थापनं चाकरोद्विष्णुः स्वयमेव सनातनः ।	135a  
नातिवर्तिष्यते कश्चिद्राजंस्त्वामिति भारत ॥	135c  
ततः स भगवान्विष्णुराविवेश च पार्थिवम् ।	136a  
देववन्नरदेवानां नमतीदं जगत्ततः ॥	136c  
दण्डनीत्या च सततं रक्षितारं नरेश्वरम् ।	137a  
नाधर्षयेत्तथा कश्चिच्चारनिष्पन्ददर्शनात् ॥	137c  
शुभं हि कर्म राजेन्द्र शुभत्वायोपकल्पते ।	138a  
आत्मना करणैश्चैव समस्येह महीक्षितः ॥	138c  
को हेतुर्यद्वशे तिष्ठेल्लोको दैवादृते गुणात् ॥	139ac  
विष्णोर्ललाटात्कमलं सौवर्णमभवत्तदा ।	140a  
श्रीः सम्भूता ततस्तस्मिन्देवी धर्मस्य पाण्डव ॥	140c  
श्रियः सकाशादर्थश्च जातो धर्मस्य पाण्डव ।	141a  
अथ धर्मस्तथैवार्थः श्रीश्च राज्ये प्रतिष्ठिता ॥	141c  
सुकृतस्य क्षयाच्चैव स्वर्लोकादेत्य मेदिनीम् ।	142a  
पार्थिवो जायते तात दण्डनीतिविशारदः ॥	142c  
माहात्म्येन च संयुक्तो वैष्णवेन नरो भुवि ।	143a  
बुद्ध्या भवति संयुक्तो माहात्म्यं चाधिगच्छति ॥	143c  
स्थापितं च ततो देवैर्न कश्चिदतिवर्तते ।	144a  
तिष्ठत्येकस्य च वशे तं चैवानुविधीयते ॥	144c  
शुभं हि कर्म राजेन्द्र शुभत्वायोपकल्पते ।	145a  
तुल्यस्यैकस्य येनायं लोको वचसि तिष्ठति ॥	145c  
योऽस्य वै मुखमद्राक्षीत्सोऽस्य सर्वो वशानुगः ।	146a  
सुभगं चार्थवन्तं च रूपवन्तं च पश्यति ॥	146c  
महत्त्वात्तस्य दण्डस्य नीतिर्विस्पष्टलक्षणा ।	147a  
नयश्चारश्च विपुलो येन सर्वमिदं ततम् ॥	147c  
आगमश्च पुराणानां महर्षीणां च सम्भवः ।	148a  
तीर्थवंशश्च वंशश्च क्षत्रियाणां युधिष्ठिर ॥	148c  
सकलं चातुराश्रम्यं चातुर्होत्रं तथैव च ।	149a  
चातुर्वर्ण्यं तथैवात्र चातुर्विद्यं च कीर्तिम् ॥	149c  
इतिहासोपवेदाश्च न्यायः कृत्स्नश्च वर्णितः ।	150a  
तपो ज्ञानमहिंसा च सत्यं दानममत्सरः ॥	150c  
वृद्धोपसेवा दानं च शौचमुत्थानमेव च ।	151a  
सर्वभूतानुकम्पा च सर्वमत्रोपवर्णितम् ॥	151c  
भुवि वाचोगतं यच्च तच्च सर्वं समर्पितम् ।	152a  
तस्मिन्पैतामहे शास्त्रे पाण्डवेय न संशयः ॥	152c  
ततो जगति राजेन्द्र सततं शब्दितं बुधैः ।	153a  
देवाश्च नरदेवाश्च तुल्या इति विशाम्पते ॥	153c  
एतत्ते सर्वमाख्यातं महत्त्वं प्रति राजसु ।	154a  
कार्त्स्न्येन भरतश्रेष्ठ किमन्यदिह वर्तते ॥ 	154c  

इति श्रीमन्महाभारते शान्तिपर्वणि राजधर्मपर्वणि अष्टपञ्चाशोऽध्यायः ॥ 58 ॥

12-58-1 कल्यं प्रातः ॥ 12-58-5 मानुषत्वे समानेऽपि किन्निमित्तेयम् एकस्मिन्निग्राहनुग्रहशक्तिरिति पृच्छति य इत्यादिना ॥ 12-58-14 दण्डः दमनम् । दाण्डिको दण्डप्रणेता ॥ 12-58-15 मोहो वैचित्यम् ॥ 12-58-16 प्रतिपत्तिविमोहात् ज्ञानलोपात् ॥ 12-58-20 नात्यजन्दुष्टमदुष्टं च सर्वं स्वीचक्रुरित्यर्थः ॥ 12-58-21 ब्रह्म वेदः । धर्मो यज्ञः ॥ 12-58-25 मर्त्यैः समतां याताः स्म । स्वाहाद्यभावेन क्षीणाः स्म इत्यर्थः ॥ 12-58-26 हविर्धाराभिरूर्ध्वप्रवर्षिणः । ततश्चान्नाभावान्नश्याम इत्यर्थः ॥ 12-58-30 पृथगर्थः त्रिवर्गफलापेक्षया विपरीतफलः । पृथग्गुणः त्रिवर्गसाधनापेक्षया विपरीतसाधनः ॥ 12-58-31 मोक्षस्य त्रिवर्गो धर्मादिरन्यो निष्कामः । धर्मादेर्भेदश्च सत्वादिगुणप्राधान्यनिमित्त इत्यर्थः । दण्डात्स्थानं साम्यं वणिजां वृद्धिस्तपस्विनां क्षयश्चोराणां च भवतीत्याहार्धेन स्थानमिति ॥ 12-58-32 नीतिजान्षड्गुणानाह आत्मेति । आत्मा चित्तम् । नीतिबलात्प्रजानां चित्तं दुःस्थितमपि सुस्थितं भवति । कुदेशोऽपि सुदेशो भवति । कलिरपि कृतं भवति । उपायाः साधनानि । कृत्यं कृतिनिर्वर्त्यं प्रयोजनम् । सहायाः सुहृदादयः ॥ 12-58-33 त्रयी कर्मकाण्डः । आन्वीक्षिकी ज्ञानकाण्डः । वार्ता कृषिवाणिज्यादिजीविकाकाण्डः । दण्डनीतिः पालनविद्या । एते धर्मादयस्तत्र ब्रह्मकृतशतसहस्राध्याये दर्शिताः ॥ 12-58-34 प्रणिधिर्गुप्तश्चारः । सच चारो विविधोपायः । ब्रह्मचार्यादिवेषधारी । एकैकस्मिन्स्थाने पृथक्पृथग्वेषः ॥ 12-58-35 सामादिचतुष्टयमुपेक्षा च पञ्चमीत्युपायाः ॥ 12-58-36 विभ्रमो भेदार्थे ॥ 12-58-37 भयेन सन्धिर्हीनः । सत्कारेण मध्यमः । वित्तग्रहणेनोत्तमः । तत्त्रयं सन्धिकारणं वर्णितम् ॥ 12-58-38 चत्वारो मित्रवृद्धिः कोशसञ्चयश्च स्वस्य मित्रनाशः कोशहानिश्च परस्येति ॥ 12-58-39 आसुरो विजयः सौप्तिके गतः । पञ्चवर्गोऽमात्यराष्ट्रदुर्गाणि बलं कोशश्च पञ्चमः । त्रिविधमुत्तममध्यमाधमभेदेन ॥ 12-58-40 दण्डः सेना ॥ 12-58-41 विष्टिर्विष्टिगृहीता भारवाहाः । चराश्चाराः । देशिका उपदेष्टारो गुरवः ॥ 12-58-42 जङ्गमा महावृश्चिकादिजाः । अजङ्गमाः रक्तशृङ्गिकादयः । स्पर्शे वस्त्रादौ । अभ्यवहार्येऽन्नादौ । उपांशुरभिचारादिरिति विविधो विषयोगरूपो दण्डः ॥ 12-58-47 मार्गगुणाः ग्रहनक्षत्रादिमार्गगुणाः । भूमिगुणाश्चतुरशीतिभूबलानि यामलोक्तानि । आत्मरक्षणं मन्त्रयन्त्रादिना । सर्गाणां चान्ववेक्षणम् इति झ. पाठः ॥ 12-58-48 कल्पनाः बलपुष्टिकरा योगाः । विविधाभिख्याश्चक्रव्यूहक्रौञ्चव्यूहादिनानानामानः ॥ 12-58-49 उत्पाताः ग्रहयुद्धादयो धूमकेत्वादयश्च । निपाताः उल्कापातभूमिकम्पादयः । शस्त्राणां पालनं तीक्ष्णीकरणम् । शास्त्राणां पालनम् इति ट. ड. पाठः ॥ 12-58-50 आपदां समूह आपदं तस्य काल आपदकालः ॥ 12-58-51 आख्यातमभिमन्त्रितदुन्दुभिध्वनिना प्रयाणादिकथनम् । योगः पताकादिमन्त्रणादि । तयोः सञ्चारः श्रवणदर्शनाभ्यां परमोहनम् । एतत्सर्वं तत्र उक्तमिति सर्वत्र योज्यम् ॥ 12-58-52 गरदैः विषदैः प्रतिरूपकं प्रतिमा तत्कारकैस्तद्द्वारा कार्मणकारिभिः कौलिकैः । श्रेणिमुख्याः बलाध्यक्षादयस्तेषामुपजापो भेदनं तेन । वीरुधश्छेदनेन धान्याद्युच्छेदेन ॥ 12-58-53 नागानां दूषणं मन्त्रतन्त्रौषधादिना तेन परराष्ट्रस्य पीडनमुक्तमिति प्रपूर्वेण सम्बन्धः ॥ 12-58-56 कण्टकशोधनं खलानामुन्मूलनम् । श्रमो मल्लक्रीडा । व्यायामयोगः आयुधप्रयोगाभ्यासः ॥ 12-58-57 अर्थस्य काले दाने च इति झ. पाठः । अप्रसङ्गिता असम्बन्धः ॥ 12-58-58 राजगुणाः उत्थानादयः ॥ 12-58-60 पात्रेभ्यः प्रदानं प्रथमम् ॥ 12-58-61 विसर्गो दानं धर्मार्थं यज्ञार्थं द्वितीयम् । काम्यं तृतीयम् । व्यसनाघाते चतुर्थम् ॥ 12-58-65 अवमर्दः परचक्रेण देशादेः पीडनम् ॥ 12-58-67 तानि द्रव्याणि षट् मणयः पशवः पृथ्वी वासो दास्यादि काञ्चनमिति ॥ 12-58-69 मङ्गलं स्वर्णादिकं तस्यालम्भनं स्पर्शः । प्रतिक्रिया अलङ्करणम् ॥ 12-58-70 एकस्याप्युत्थानप्रकारः । केतनजाः गृहजाः । क्रियाः ध्वजारोहणाद्याः ॥ 12-58-71 अधिकरणेषु जनोपवेशनस्थानेषु चत्वरादिषु ॥ 12-58-72 जातितो गुणतश्च समुद्भवो मान्यत्वम् ॥ 12-58-73 द्वादशानां राज्ञां समूहो द्वादशराजिका । मध्यस्थस्य विजिगीषोश्चतुर्दिक्षु चत्वारोऽरयस्तेभ्योऽपरे चत्वारो मित्राणि तेभ्यः परे चत्वार उदासीना इति ॥ 12-58-75 हे भूरिदक्षिण ॥ 12-58-76 मूलकर्माणि कोशवृद्धिकराणि कृष्यादीनि तेषां क्रिया करणप्रकारः ॥ 12-58-81 नीयते पुरुषार्थफलाय इदं जगत् दण्डं नयति प्रणयति अनया या चेति वा ॥ 12-58-89 प्रजानामायुषः इति झ. पाठः । सञ्चिक्षेप सङ्क्षिप्तं कृतवान् ॥ 12-58-90 वैशालाक्षं बाहुदन्तकं बार्हस्पत्यमित्युत्तरोत्तरसङ्क्षिप्तदण्डनीतिग्रन्थनामानि ॥ 12-58-98 पञ्चादिगोऽभवदिति झ. पाठः । तत्र पञ्चातिगः विषयातिगः मुक्त इत्यर्थः ॥ 12-58-99 अनङ्गइत्यङ्गस्यैव नामान्तरम् ॥ 12-58-120 सांवत्सरो ज्यौतिषिकः ॥ 12-58-121 आत्मना स्वशरीरेण सहाष्टमः पृथुर्विष्णोः सकाशादित्यर्थः । तथाहि- विष्णुः प्रथमः । विरजा द्वितीयः । कीर्तिमांस्तृतीयः । कदमश्चतुर्थः । अनङ्गः पञ्चमः । अतिबलः षष्ठः । वेनः सप्तमः । पृथुरष्टम इति ॥ 12-58-134 प्रथितावनता चेति विग्रहे वर्णलोपविकाराभ्यां पृथिवी ॥ 12-58-135 स्थापनं मर्यादाम् ॥ 12-58-136 तपसा भगवान्विष्णुराविवेश च भूमिपम् । इति झ. पाठः ॥ 12-58-138 चाराणां निष्पन्दः सञ्चारस्तद्द्वारा यद्दर्शनं लोकवृत्तान्तस्य महीक्षितः कर्मेति सम्बन्धः ॥ 12-58-139 विष्णुर्भूमिपमाविवेशेत्युक्तं तत्रोपपत्तिः क इत्यर्धेन ॥ 12-58-144 स्थापनामथ चेद्देवीं न कश्चिदतिवर्तत इति ट. ड. थ. पाठः ॥ 12-58-145 तुल्यस्य हस्ताद्यवयवैः समस्य ॥ 12-58-147 दण्डसामर्थ्यादेव लोके नीत्यादिकं दृश्यत इत्यर्थः ॥ 12-58-148 आगमादिकं चात्र ग्रन्थे कीर्तितम् ॥
