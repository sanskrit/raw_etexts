अध्यायः 103

कृष्णेन युधिष्ठिरम्प्रति वृषभगृहशय्यादिदानप्रशंसनम् ॥ 1 ॥ तथा गोब्राह्मणरक्षणादिनानाधर्मकथनम् ॥ 2 ॥

वैशम्पायन उवाच ।	001  
वासुदेवेन दानेषु कथितेषु यथाक्रमम् ।	001a  
अवितृप्तश्च धर्मेषु केशवं पुनरब्रवीत् ॥	001c  
देव धर्मामृतमिदं शृण्वतोपि परन्तप ।	002a  
न विद्यते सुरश्रेष्ठ मम तृप्तिर्हि माधव ॥	002c  
अनडुत्सम्प्रदानस्य यत्फलं तु विधीयते ।	003a  
तत्फलं कथयस्वेह तव भक्तस्य मेऽच्युत ॥	003c  
यानिचान्यानिदानानित्वया नोक्तानि कानिचित् ।	004a  
तान्याचक्ष्व सुरश्रेष्ठ तेषां चानुक्रमात्फलम् ॥	004c  
भगवानुवाच ।	005  
पवित्रत्वात्सुपुण्यत्वात्पावनत्वात्तथैव च ।	005a  
शृणु धर्मामृतं श्रेष्ठं दत्तस्यानडुहः फलम् ॥	005c  
दशधेनुसमोऽनड्वानेकोपि कुरुपुङ्गव ।	006a  
मेदोमांसविपुष्टाङ्गो नीरोगः कोपवर्जितः ॥	006c  
युवा भद्रः सुशीलश्च सर्वदोषविवर्जितः ।	007a  
धुरं धारयति क्षिप्रं दत्तो विप्राय पाण्डव ॥	007c  
स तेन पुण्यदानेन वर्षकोटिं युधिष्ठिर ।	008a  
यथाकामं महातेजा गवां लोके महीयते ॥	008c  
यश्च दद्यादनडुहौ द्वौ युक्तौ च धुरन्धरौ ।	009a  
सुवृत्ताय दरिद्राय श्रोत्रियाय विशेषतः ।	009c  
तस्य यत्पुण्यमाख्यातं तच्छृणुष्व युधिष्ठिर ॥	009e  
सहस्रगोप्रदानेन यत्प्रोक्तं फलमुत्तमम् ।	010a  
तत्पुण्यफलमाप्नोति याति लोकान्स मामकान् ॥	010c  
यावन्ति चैव रोमाणि तयोरनुडुहोर्नृप ।	011a  
तावद्वर्षसहस्राणि मम लोके महीयते ॥	011c  
दरिद्रायैव दातव्यं न समृद्धाय पाण्डव ।	012a  
वर्षाणां हि तटाकेषु फलं नैव पयोधिषु ॥	012c  
यस्तु दद्यादनडुहं दरिद्राय द्विजातये ।	013a  
स तेन पुण्यदानेन पुतात्मा कुरुपुङ्गव ॥	013c  
विमानं दिव्यमारूढो दिव्यरूपी यथासुखम् ।	014a  
मम लोकेषु रमते यावदाभूतसम्प्लुवम् ॥	014c  
गृहं दीपप्रभायुक्तं शय्यासनविभूषितम् ।	015a  
भाजनोपस्करैर्युक्तं धनधान्यैरलङ्कृतम् ।	015c  
दासीगोभूमिसंयुक्तमन्यूनं सर्वसाधनैः ॥	015e  
ब्राह्मणाय दरिद्राय श्रोत्रियाय युधिष्ठिर ।	016a  
दद्यात्सदक्षिणं यस्तु तस्य पुण्यफलं शृणु ॥	016c  
देवाः पितृगणाश्चैव ह्यग्नयो ऋषयस्तथा ।	017a  
प्रयच्छन्ति प्रहृष्टा वै यानमादित्यसन्निभम् ॥	017c  
तेन गच्छेच्छ्रिया युक्तो ब्रह्मलोकमनुत्तमम् ।	018a  
स्त्रीसहस्रावृते रम्ये भवने तत्र काञ्चने ।	018c  
मोदते ब्रह्मलोकस्थो यावदाभूतसम्प्लवम् ॥	018e  
शय्यं प्रस्तरणोपेतां यः प्रयच्छति पाण्डव ।	019a  
अर्चयित्वा द्विजं भक्त्या वस्त्रमाल्यानुलेपनैः ।	019c  
भोजयित्वा विचित्रान्नं तस्य पुण्यफलं शृणु ॥	019e  
धेनुदानस्य यत्पुण्यं विधिदत्तस्य पाण्डव ।	020a  
तत्पुण्यं तमनुप्राप्य पितृलोके महीयते ॥	020c  
शिल्पमध्ययनं वाऽपि विद्यां मन्त्रौषधानि च ।	021a  
यः प्रयच्छति विप्राय तस्य पुण्यफलं शृणु ॥	021c  
आहिताग्निसहस्रस्य पूजितस्यैव यत्फलम् ।	022a  
तत्पुण्यफलमाप्नोति यस्तु शय्यां प्रयच्छति ॥	022c  
छन्दोभिः सम्प्रयुक्तेन विमानेन विराजता ।	023a  
सप्तर्षिलोकान्व्रजति पूज्यते ब्रह्मवादिभिः ॥	023c  
चतुर्युगानि वै त्रिंशत्क्रीडित्वा तत्र देववत् ।	024a  
इह मानुष्यके लोके विप्रो भवति वेदवित् ॥	024c  
विश्रामयति यो विप्रं श्रान्तमध्वनि कर्शितम् ।	025a  
विनश्यति तदा पापं तस्य वर्षकृतं नृप ॥	025c  
अथ प्रक्षालयेत्पादौ तस्य तोयेन भक्तिमान् ।	026a  
दशवर्षकृतं पापं व्यपोहति न संशयः ॥	026c  
घृतेन वाऽथ तैलेन पादौ तस्य तु पूजयेत् ।	027a  
तद्द्वादसमारूढं पापमाशु व्यपोहति ॥	027c  
धेनुकाञ्चनदत्तस्य यत्पुण्यं समुदाहृतम् ।	028a  
तत्पुण्यफलमाप्नोति यस्त्वेनं विप्रमर्चयेत् ॥	028c  
स्वागतेन तु यो विप्रं पूजयेदासनेन च ।	029a  
प्रत्युत्थानेन वा राजन्स देवानां प्रियो भवेत् ॥	029c  
स्वागतेनाग्नयो राजन्नासनेन शतक्रतुः ।	030a  
प्रत्युत्थानेन पितरः प्रीतिं यान्त्यतिथिप्रियाः ॥	030c  
अग्निशक्रपितॄणां च तेषां प्रीत्या नराधिप ।	031a  
संवत्सरकृतं पापं तस्य सद्यो विनश्यति ॥	031c  
यः प्रयच्छति विप्राय आसनं माल्यभूषितम् ।	032a  
स याति मणिचित्रेण रथेनेन्द्रनिकेतनम् ॥	032c  
पुरन्दरासने तत्र दिव्यनारीविभूषितः ।	033a  
षष्टिं वर्षसहस्राणि क्रीडत्यप्सरसां गणैः ॥	033c  
वाहनं यः प्रयच्छेत ब्राह्मणाय युधिष्ठिर ।	034a  
स याति रत्नचित्रेण वाहनेन सुरालयम् ॥	034c  
स तत्र कामं क्रीडित्वा सेव्यमानोप्सरोगणैः ।	035a  
इह राजा भवेद्राजन्नात्र कार्या विचारणा ॥	035c  
पादपं पल्लवाकीर्णं पुष्पतिं फलितं तथा ।	036a  
गन्धमाल्यैरथाभ्यर्च्य वस्त्राभरणभूषितम् ॥	036c  
यः प्रयच्छति विप्राय श्रोत्रियाय सदक्षिणम् ।	037a  
भोजयित्वा यथाकामं तस्य पुण्यफलं शृणु ॥	037c  
जाम्बूनदविचित्रेण विमानेन विराजता ।	038a  
पुरन्दरपुरं याति जयशब्दरवैर्युतः ॥	038c  
ततः शक्रपुरे रम्ये तस्य कल्पकपादपः ।	039a  
ददाति चेप्सितं सर्वं मनसा यद्यदिच्छति ॥	039c  
यावन्ति तस्य पत्राणि पुष्पाणि च फलानि च ।	040a  
तावद्वर्षसहस्राणि शक्रलोके महीयते ॥	040c  
शक्रलोकावतीर्णश्च मानुष्यं लोकमागतः ।	041a  
रथाश्वगजसम्पूर्णं पुरं राज्यं च वक्ष्यति ॥	041c  
स्थापयित्वा तु मद्भक्त्या यो मत्प्रतिकृतिं नरः ।	042a  
आलयं विधिवत्कृत्वा पूजाकर्म च कारयेत् ।	042c  
स्वयं वा पूजयेद्भक्त्या तस्य पुण्यफलं शृणु ॥	042e  
अश्वमेधसहस्रस्य यत्पुण्यं समुदाहृतम् ।	043a  
तत्फलं समवाप्नोति मत्सालोक्यं प्रपद्यते ।	043c  
न जाने निर्गमं तस्य मम लोकाद्युधिष्ठिर ॥	043e  
देवालये विप्रगृहे गोवाटे चत्वरेऽपि वा ।	044a  
प्रज्वालयति यो दीपं तस्य पुण्यफलं शृणु ॥	044c  
आरुद्य काञ्चनं यानं द्योतयन्सर्वतो दिशम् ।	045a  
गच्छेदादित्यलोकं स सेव्यमानः सुरोत्तमैः ॥	045c  
तत्र प्रकामं क्रीडित्वा वर्षकोटिं महातपाः ।	046a  
इह लोके भवेद्विप्रो वेदवेदाङ्गपारगः ॥	046c   
देवालयेषु वा राजन्ब्राह्मणावसथेषु वा ।	047a  
चत्वरे वा चतुष्के वा रात्रौ वा यदि वा दिवा ॥	047c  
नानागन्धर्ववाद्यानि धर्मश्रावणिकानि च ।	048a  
यस्तु कारयते भक्त्या मद्गतेनान्तरात्मना ॥	048c  
तस्य देवा नरश्रेष्ठ पितरश्चापि हर्षिताः ।	049a  
सुप्रीताः सम्प्रयच्छन्ति विमानं कामगं सुखम् ॥	049c  
स च तेन पिमानेन याति देवपुरं नरः ।	050a  
तत्र दिव्याप्सरोभिस्तु सेव्यमानः प्रमोदते ॥	050c  
देवलोकावतीर्णस्तु सोस्मिँल्लोके नराधिप ।	051a  
वेदवेदाङ्गतत्वज्ञो भोगवान्ब्राह्मणो भवेत् ॥	051c  
चत्वरे वा सभायां वा विस्तीर्णे वा सभाङ्गणे ।	052a  
कृत्वाऽग्निकुण्डं विपुलं स्थण्डिलं वा युधिष्ठिर ॥	052c  
तत्राग्निं चतुरो मासाञ्ज्वालयेद्यस्तु भक्तिमाम् ।	053a  
समाप्तेषु च मासेषु पौष्यादिषु ततो द्विजान् ॥	053c  
भोजयेत्पायसं मृष्टं मद्गतेनान्तरात्मना ।	054a  
दक्षिणां च यथाशक्ति ब्राह्मणेभ्यो निवेदयत् ॥	054c  
एवमग्निं तु यः कुर्यान्नित्यमेवार्चयेत्तु माम् ।	055a  
तस्य पुण्यफलं यद्वै तन्निबोध युधिष्ठिर ॥	055c  
तेनाहं शङ्करश्चैव पितरो ह्यग्नयस्तथा ।	056a  
यास्यामः परमां प्रीतिं नात्र कार्याविचारणा ॥	056c  
षष्टिं वर्षसहस्राणि षष्टिं वर्षशतानि च ।	057a  
सोस्मत्प्रीतिकरः श्रीमान्मम लोके महीयते ॥	057c  
मम लोकावतीर्णश्च अस्मिँल्लोके महायशाः ।	058a  
वेदवेदाङ्गविद्विप्रो जायते राजपूजितः ॥	058c  
यः करोति नरश्रेष्ठ भरणं ब्राह्मणस्य तु ।	059a  
श्रोत्रियस्याभिजातस्य दरिद्रस्य विशेषतः ।	059c  
तस्य पुण्यफलं यद्वै तन्निबोध युधिष्ठिर ॥	059e  
गवां कोटिप्रदानेन यत्पुण्यं समुदाहृतम् ।	060a  
तत्सर्वफलमाप्नोति वर्षेणैकेन पाण्डव ॥	060c  
काञ्चनेन विचित्रेण विमानेनार्कशोभिना ।	061a  
स याति मामकं लोकं दिव्यस्त्रीगणसेवितः ॥	061c  
गीयमानो वरस्त्रीभिर्वर्षाणां कोटिविंशतिम् ।	062a  
क्रीडित्वा मामके तत्र सर्वदेवैरभिष्टुतः ।	062c  
मानुष्यमवतीर्णस्तु वेदविद्ब्राह्मणो भवेत् ॥	062e  
करकां कर्णिकां वाऽपि महद्वा जलभाजनम् ।	063a  
यः प्रयच्छति विप्राय तस्य पुण्यफलं शृणु ॥	063c  
ब्रह्मकूर्चे तु यत्पीते फलं प्रोक्तं नरादिप ।	064a  
तत्पुण्यफलमाप्नोति जलभाजनदो नरः ।	064c  
सुतृप्तः सर्वसौगन्धः प्रहृष्टेन्द्रियमानसः ॥	064e  
हंससारसयुक्तेन विमानेन विराजता ।	065a  
स याति वारुणं लोकं दिव्यगन्धर्वसेवितम् ॥	065c  
पानीयं यः प्रयच्छेद्वै जीवानां जीवनं परम् ।	066a  
ग्रीष्मे च त्रिषु मासेषु तस्य पुण्यफलं शृणु ॥	066c  
कपिलाकोटिदानस्य यत्पुण्यं तु विधीयते ।	067a  
तत्पुण्यफलमाप्नोति पानीयं यः प्रयच्छति ॥	067c  
पूर्णचन्द्रप्रकाशेन विमानेन विराजता ।	068a  
स गच्छेच्चन्द्रभवनं सेव्यमानोप्सरोगणैः ॥	068c  
त्रिंशत्कोटियुगं तत्र दिव्यगन्धर्वसेवितः ।	069a  
क्रीडित्वा मानुषे लोके चतुर्वेदी द्विजो भवेत् ॥	069c  
शिरोभ्यङ्गप्रदानेन तेजस्वी प्रियदर्शनः ।	070a  
सुभगो रूपवाञ्शूरः पण्डितश्च भवेद्द्विजः ॥	070c  
वस्त्रदायी तु तेजस्वी सर्वत्र प्रियदर्शनः ।	071a  
सुभगो भवति श्रीमान्स्त्रीणां नित्यं मनोरमः ॥	071c  
उपानहौ च च्छत्रं च यो ददाति नरोत्तमः ।	072a  
स याति रथमुख्येन काञ्चनेन विराजता ।	072c  
शक्रलोकं महातेजाः सेव्यमानोप्सरोगणैः ॥	072e  
काष्ठपादुकदा यान्ति विमानैर्वृक्षनिर्मितैः ।	073a  
धर्मराजपुरं रम्यं सेव्यमानाः सुरोत्तमैः ॥	073c  
दन्तकाष्ठप्रादनेन प्रियवाक्यो भवेन्नरः ।	074a  
सुगन्धवदनः श्रीमान्मेधासौभाग्यसंयुतः ॥	074c  
क्षीरं दधि घृतं वाऽपि गुडं मधुरसं तथा ।	075a  
ये प्रयच्छन्ति विप्रेभ्यः परां भक्तिमुपागताः ॥	075c  
ते वृषैरश्वयानैश्च श्वेतस्रग्दामभूषिताः ।	076a  
उपगीयमाना गन्धर्वैर्यान्तीश्वरपुरं नराः ॥	076c  
तत्र दिव्याप्सरोभिस्तु सेव्यमाना यथासुखम् ।	077a  
षष्टिवर्षसहस्राणि मोदन्ते देवसन्निभाः ॥	077c  
ततः कालावतीर्णाश्च जायन्ते त्विह मानवाः ।	078a  
प्रभूतधनधान्याश्च भोगवन्तो नरोत्तमाः ॥	078c  
वैशाखे मासि वैशाखे दिवसे पाण्डुनन्दन ।	079a  
वैवस्वतं समुद्दिश्य परां भक्तिमुपागताः ॥	079c  
अभ्यर्च्य विधिवद्विप्रांस्तिलान्गुडसमन्वितान् ।	080a  
ये प्रयच्छन्ति विप्रेभ्यस्तेषां पुण्यफलं शृणु ॥	080c  
गोप्रदानेन यत्पुण्यं विधिवत्पाण्डुनन्दन ।	081a  
तत्पुण्यं समनुप्राप्तो यमलोके महीयते ।	081c  
ततश्चापि च्युतः कालादिह राजा भविष्यति ॥	081e  
तस्मिन्नेव दिने विप्रान्भोजयित्वा सुदक्षिणम् ।	082a  
तोयपूर्णानि दिव्यानि भाजनानि दिशन्ति ये ॥	082c  
ते यान्त्यादित्यवर्णाभैर्विमानैर्वरुणालयम् ।	083a  
तत्र दिव्याङ्गनाभिस्तु रमन्ते कामकामिनः ॥	083c  
ततोऽवतीर्णाः कालेन ते चास्मिन्मानुषे पुनः ।	084a  
भोगवन्तो द्विजश्रेष्ठ भविष्यन्ति न संशयः ॥	084c  
अनन्तराशी यश्चापि वर्तते व्रतवत्सदा ।	085a  
सत्यवाक्क्रोधरहितः शुचिः स्नानरतः सदा ।	085c  
स विमानेन दिव्येन याति शक्रपुरं नरः ॥	085e  
तत्र दिव्याप्सरोभिस्तु वर्षकोटिं महातपाः ।	086a  
क्रीडित्वा मानुषे लोके जायते वेदविद्द्विजः ॥	086c  
एकभुक्तेन यश्चापि वर्षमेकं तु वर्तते ।	087a  
ब्रह्मचारी जितक्रोधः सत्यशौचसमन्वितः ।	087c  
स विमानेन दिव्येन याति शक्रपुरं नरः ॥	087e  
दशकोटिसहस्राणि क्रीडित्वाऽप्सरसां गणैः ।	088a  
इह मानुष्यके लोके वेदविद्ब्राह्मणो भवेत् ॥	088c  
चतुर्थकाले यो भुङ्क्ते ब्रह्मचारी जितेन्द्रियः ।	089a  
वर्तते चैकवर्षं तु तस्य पुण्यफलं शृणु ॥	089c  
चित्रबर्हिणयुक्तेन विचित्रध्वजशोभिना ।	090a  
याति यानेन दिव्येन स महेन्द्रपुरं नरः ॥	090c  
अकृशाभिर्वरस्त्रीभिः सेव्यमानो यथासुखम् ।	091a  
ततो द्वादशकोटिं स समाः सम्यक्प्रमोदते ॥	091c  
शक्रलोकावतीर्णस्तु लोके चास्मिन्नराधिप ।	092a  
भवेद्वै ब्राह्मणो विद्वान्क्षमावान्वेदपारगः ॥	092c  
षष्ठकाले तु योऽश्नाति वर्षमेकमकल्मषः ।	093a  
ब्रह्मचर्यव्रतैर्युक्तः शुचि क्रोधविवर्जितः ।	093c  
तपोयुक्तस्य तस्याथ शृणुष्व फलमुत्तमम् ॥	093e  
अत्यादित्यप्रकाशेन विमानेनार्कसन्निभः ।	094a  
स याति मम लोकान्वै दिव्यनारीनिषेवितः ॥	094c  
तत्र साध्यैर्मरुद्भिस्तु पूज्यमानो यथासुखम् ।	095a  
पश्यन्नेव सदा मां तु क्रीडत्यप्सरसां गणैः ॥	095c  
पक्षोपवासं यश्चापि कुरुते मद्गतात्मना ।	096a  
समाप्ते तु व्रते तस्मिंस्तर्पयेच्छ्रोत्रियान्द्विजान् ॥	096c  
सोपि गच्छति दिव्येन विमानेन महातपाः ।	097a  
द्योतयनप्रभया व्योम मम लोकं प्रपद्यते ।	097c  
स तत्र मोदते कामं कामरूपी यथासुखम् ॥	097e  
त्रिंशत्कोटिसमा राजन्क्रीडित्वा तत्र देववत् ।	098a  
इह मानुष्यके लोके पूजनीयो द्विजो भवेत् ।	098c  
त्रयाणामपि वेदानां साङ्गानां पारगे भवेत् ॥	098e  
यश्च मासोपवासं वै कुरुते मद्गतात्मना ।	099a  
जितेन्द्रियो जितक्रोधोजितधीः स्नानतत्परः ॥	099c  
समाप्ते नियमे तत्र भोजयित्वा द्विजोत्तमान् ।	100a  
दक्षिणां च ततो दद्यात्प्रहृष्टेनान्तरात्मना ॥	100c  
स गच्छति महातेजा ब्रह्मलोकमनुत्तमम् ।	101a  
सिंहयुक्तेन यानेन दिव्यस्त्रीगणसेवितः ॥	101c  
स तत्र ब्रह्मणो लोके दिव्यर्षिगणसेवितः ।	102a  
शतकोटिसमा राजन्यथाकामं प्रमोदते ॥	102c  
ततः कालावतीर्णश्च सोस्मिँल्लोके द्विजो भवेत् ।	103a  
षडङ्गविच्चतुर्वेदी त्रिंशज्जन्मान्यरोगवान् ॥	103c  
यस्त्यक्त्वा सर्वकर्माणि शुचिः क्रोधविवर्जितः ।	104a  
महाप्रस्तानमेकाग्नो याति मद्गतमानसः ॥	104c  
स गच्छेदिन्द्रसदनं विमानेन महातपाः ।	105a  
महामणिविचित्रेण सौवर्णेन विराजता ॥	105c  
शतकोटिसमास्तत्र सुराधिपतिपूजितः ।	106a  
नाकपृष्ठे निवसति दिव्यस्त्रीगणसेवितः ॥	106c  
शक्रलोकावतीर्णश्च मानुषेषूपजायते ।	107a  
राज्ञां राजा महातेजाः सर्वलोकार्चितः प्रभुः ॥	107c  
प्रायोपवेशं यश्चापि कुरुते मद्गतात्मना ।	108a  
नमो ब्रह्मण्यदेवायेत्युक्त्वा मन्त्रं समाहितः ।	108c  
अन्तःस्वस्थो जितक्रोधस्तस्य पुण्यफलं शृणु ॥	109a  
कामगः कामरूपी च बालसूर्यसमप्रभः ।	109c  
स विमानेन दिव्येन याति लोकाननामयान् ॥	109e  
स्वर्गत्स्वर्गं महातेजा गत्वा चैव यथासुखम् ।	110a  
मम लोकेषु रमते यावदाभूतसम्प्लवम् ॥	110c  
अग्निप्रवेशं यश्चापि कुरुते मद्गतात्मना ।	111a  
सोपि यानेन दिव्येन मम लोकं प्रपद्यते ॥	111c  
तत्र सर्वगुणोपेतः पश्यन्नेव स मां सदा ।	112a  
त्रिंशत्कोटिसमा राजन्मोदते मम सन्निधौ ।	112c  
ततोऽवतीर्णः कालेन वेदविद्ब्राह्मणो भवेत् ॥	112e  
कर्षणं साधयन्यस्तु मां प्रपन्नः शुचिव्रतः ।	113a  
नमो ब्रह्मण्यदेवायेत्येतन्मन्त्रमुदाहरन् ॥	113c  
बालसूर्यप्रकाशेन विमानेन विराजता ।	114a  
मम लोकं समासाद्य वर्षकोटिं प्रमोदते ।	114c  
मम लोकावतीर्णश्च सोस्मिँल्लोके नृपो भवेत् ॥	114e  
निवेशयति मन्मूर्त्यामात्मानं मद्गतः शुचिः ।	115a  
रुद्रदक्षिणमूर्त्यां वा चतुर्दश्यां विशेषतः ॥	115c  
सिद्धैर्ब्रह्मर्षिभिश्चैव देवलोकैश्च पूजितः ।	116a  
गन्धर्वैर्भूतसङ्घैश्च गीयमानो महातपाः ॥	116c  
प्रविशेत्स महातेजा मां वा शङ्करमेव वा ।	117a  
न स्यात्पुनर्भवो राजन्नात्र कार्या विचारणा ॥	117c  
गोकृते स्त्रीकृते चैव गुरुविप्रकृतेऽपि वा ।	118a  
हन्यन्ते ये तु राजेन्द्र शक्रलोकं व्रजन्ति ते ॥	118c  
तत्र जाम्बूनदमये विमाने कामगामिनि ।	119a  
मन्वन्तरं प्रमोदन्ते दिव्यनारीनिषेविताः ॥	119c  
आश्रुतस्याप्रादनेन दत्तस्य हरणेन च ।	120a  
जन्मप्रभृति यद्दत्तं तत्सर्वं तु विनश्यति ॥	120c  
नाऽगोप्रदास्तत्र पयः पिबन्ति नाभूमिदा भूमिमथाश्रुवन्ति ।	121a  
यान्यान्कामान्ब्राह्मणेभ्यो ददाति तांस्तान्कामान्स्वर्गलोके च भुङ्क्ते ॥	121c  
यद्यदिष्टतमं द्रव्यं न्यायनोपार्जितं च यत् ।	122a  
तत्तद्गुणवते देयं तदेवाक्षयमिच्छता ॥	122c  
अनुपोष्य त्रिरात्राणि तीर्थान्यनभिगम्य च ।	123a  
अदत्त्वा काञ्चनं गां दरिद्रो नाम जायते ॥	123c  
दानं यत्तत्फलं नैव श्रोत्रियाय न दीयते ।	124a  
श्रोत्रिया यत्र नाश्नन्ति न देवास्तत्र भुञ्जते ॥	124c  
श्रोत्रियेभ्यः परं नास्ति परमं दैवतं महत् ।	125a  
निधानं चापि राजेन्द्र नास्माच्छ्रोत्रियभोजनात् ॥ ॥	125c  
	
इति श्रीमन्महाभारते आश्वमेधिकपर्वणि वैष्णवधर्मपर्वणि त्र्यधिकशततमोऽध्यायः ॥

14-103-64 अहोरात्रोषितो भूत्वा पौर्णमास्यां विशेषतः । पञ्चगव्यं पिबेत्प्रातर्ब्रह्मकूर्चविधिः स्मृतः ॥ 
14-103-66 ग्रीष्मे चतुर्षु मासेषु इति थ.पाठः ॥
