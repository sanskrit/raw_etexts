अध्यायः 050

धृष्टद्युम्नेन क्रौञ्चव्यूहनिर्माणम् ॥ 1 ॥
सञ्जय उवाच 	001  
कृतेऽवहारे सैन्यानां प्रथमे भरतर्षभ ।	001a  
भीष्मे च युद्धसंरब्धे हृष्टे दुर्योधने तथा ॥	001c  
धर्मराजस्ततस्तूर्णमभिगम्य जनार्दनम् ।	002a  
भ्रातृभिः सहितः सर्वैः सर्वैश्चैव जनेश्वरैः ॥	002c  
शुचा परमया युक्तश्चिन्तयानः पराजयम् ।	003a  
वार्ष्णेयमब्रवीद्राजन्दृष्ट्वा भीष्मस्य विक्रमम् ॥	003c  
कृष्ण पश्य महेष्वासं भीष्मं भीमपराक्रमम् ।	004a  
शरैर्दहन्तं सैन्यं मे ग्रीष्मे कक्षमिवानलम् ॥	004c  
कथमेनं महात्मानं शक्ष्यामः प्रतिवीक्षितुम् ।	005a  
लेलिह्यमानं सैन्यं मे हविष्मन्तमिवानलम् ॥	005c  
एतं हि पुरुषव्याघ्रं धनुष्मन्तं महाबलम् ।	006a  
दृष्ट्वा विप्रद्रुतं सैन्यं समरे मार्गणाहतम् ॥	006c  
शक्यो जेतुं यमः क्रुद्धो वज्रपाणिश्च संयुगे ।	007a  
वरुणः पाशभृद्वापि कुबेरो वा गदाधरः ॥	007c  
न तु भीष्मो महातेजाः शक्यो जेतुं महाबलः ।	008a  
सोऽहमेवं गते मग्नो भीष्मागाधजलेऽप्लवे ॥	008c  
आत्मनो बुद्धिदौर्बल्याद्भीष्ममासाद्य केशव ।	009a  
वनं यास्यामि वार्ष्णेय श्रेयो मे तत्र जीवितुम् ॥	009c  
न त्वेतान्पृथिवीपालान्दातुं भीष्माय मृत्यवे ।	010a  
क्षपयिष्यति सेनां मे कृष्ण भीष्मो महास्त्रवित् ॥	010c  
यथाऽनलं प्रज्वलितं पतङ्गाः समभिद्रुताः ।	011a  
विनाशायोपगच्छन्ति तथा मे सैनिको जनः ॥	011c  
क्षयं नीतोऽस्मि वार्ष्णेय राज्यहेतोः पराक्रमी ।	012a  
भ्रातरश्चैव मे वीराः कर्शिताः शरपीडिताः ॥	012c  
मत्कृते भ्रातृहार्देन राज्याद्भ्रष्टास्तथा सुखात् ।	013a  
जीवितं बहुमन्येऽहं जीवितं ह्यद्य दुर्लभम् ॥	013c  
जीवितस्य च शेषेण तपस्तप्स्यामि दुश्चरम् ।	014a  
न घातयिष्यामि रणे मित्राणीमानि केशव ॥	014c  
रथान्मे बहुसाहस्रान्दिव्यैरस्त्रैर्महाबलः ।	015a  
घातयत्यनिशं भीष्मः प्रवराणां प्रहारिणाम् ॥	015c  
किं नु कृत्वा हितं मे स्याद्ब्रूहि माधव माचिरम् ।	016a  
मध्यस्थमिव पश्यामि समरे सव्यसाचिनम् ॥	016c  
एको भीमः परं शक्त्या युध्यत्येव महाभुजः ।	017a  
केवलं बाहुवीर्येण क्षत्रधर्ममनुस्मरन् ॥	017c  
गदया वीरघातिन्या यथोत्साहं महामनाः ।	018a  
करोत्यसुकरं कर्म रथाश्वनरपङ्क्तिषु ॥	018c  
नालमेष क्षयं कर्तुं परसैन्यस्य मारिष ।	019a  
आर्जवेनैव युद्धेन वीर वर्षशतैरपि ॥	019c  
एकोऽस्त्रवित्सखा तेऽयं सोऽप्यस्मान्समुपेक्षते ।	020a  
निर्दह्यमानान्भीष्मेण द्रोणेन च महात्मना ॥	020c  
दिव्यान्यस्त्राणि भीष्मस्य द्रोणस्य च महात्मनः ।	021a  
धक्ष्यन्ति क्षत्रियान्सर्वान्प्रयुक्तानि पुनः पुनः ॥	021c  
कृष्ण भीष्मः सुसंरब्धः सहितः सर्वपार्थिवैः ।	022a  
क्षपयिष्यति नो नूनं यादृशोऽस्य पराक्रमः ॥	022c  
स त्वं पश्य महाभाग योगेश्वर महारथम् ।	023a  
भीष्मं यः शमयेत्सङ्ख्ये दावाग्निं जलदो यथा ॥	023c  
तव प्रसादाद्गोविन्द पाण्डवा निहतद्विषः ।	024a  
स्वराज्यमनुसम्प्राप्ता मोदिष्यन्ते सबान्धवाः ॥	024c  
एवमुक्त्वा ततः पार्थो ध्यायन्नास्ते महामनाः ।	025a  
चिरमन्तर्मना भूत्वा शोकोपहतचेतनः ॥	025c  
शोकार्तं तमथो ज्ञात्वा दुःखोपहतचेतसम् ।	026a  
अब्रवीत्तत्र गोविन्दो हर्षयन्सर्वपाण्डवान् ॥	026c  
माशुचो भरतश्रेष्ट न त्वं शोचितुमर्हसि ।	027a  
यस्य ते भ्रातरः शूराः सर्वलोकेषु धन्विनः ॥	027c  
अहं च प्रियकृद्राजन्सात्यकिश्च महायशाः ।	028a  
विराटद्रुपदौ चेमौ धृष्टद्युम्नश्च पार्षतः ॥	028c  
तथैव सबलाश्चेमे राजानो राजसत्तम ।	029a  
त्वत्प्रसादं प्रतीक्षन्ते त्वद्भक्ताश्च विशाम्पते ॥	029c  
एष ते पार्षतो नित्यं हितकामः प्रिये रतः ।	030a  
सैनापत्यमनुप्राप्तो धृष्टद्युम्नो महाबलः ॥	030c  
शिखण्डी च महाबाहो भीष्मस्य निधनं किल ।	031a  
एतच्छ्रुत्वा ततो धर्मो धृष्टद्युम्नं महारथम् ।	031c  
अब्रवीत्समितौ तस्यां वासुदेवस्य शृण्वतः ॥	031a  
धृष्टद्युम्न निबोधेदं यत्त्वां वक्ष्यामि मारिष ।	032a  
नातिक्रम्यं भवेत्तच्च वचनं मम भाषितम् ॥	032c  
भवान्सेनापतिर्मह्यं वासुदेवेन सम्मितः ।	033a  
कार्तिकेयो यथा नित्यं देवानामभवत्पुरा ॥	033c  
तथा त्वमपि पाण्डूनां सेनानीः पुरुषर्षभ ।	034a  
स त्वं पुरुषशार्दूल विक्रम्य जहि कौरवान् ॥	034c  
अहं च तेऽनुयास्यामि भीमः कृष्णश्च मारिष ।	035a  
माद्रीपुत्रौ च सहितौ द्रौपदेयाश्च दंशिताः ॥	035c  
ये चान्ये पृथिवीपालाः प्रधानाः पुरुषर्षभ ।	036a  
तत उद्धर्षयन्सर्वान्धृष्टद्युम्नोऽभ्यभाषत ॥	036c  
अहं द्रोणान्तकः पार्थ विहितः शम्भुना पुरा ।	037a  
रणे भीष्मं कृपं द्रोणं तथा शल्यं जयद्रथम् ॥	037c  
सर्वानद्य रणे दृप्तान्प्रतियोत्स्यामि पार्थिव ।	038a  
अथोत्क्रुष्टं महेष्वासैः पाण्डवैर्युद्धदुर्मदैः ॥	038c  
समुद्यते पार्थिवेन्द्रे पार्षते शत्रुसूदने ।	039a  
तमब्रवीत्ततः पार्थः पार्षतं पृतनापतिम् ॥	039c  
व्यूहः क्रौञ्चारुणो नाम सर्वशत्रुनिबर्हणः ।	040a  
यं बृहस्पतिरिन्द्राय तदा देवासुरेऽब्रवीत् ॥	040c  
तं यथावत्प्रतिव्यूहं परानीकविनाशनम् ।	041a  
अदृष्टपूर्वं राजानः पश्यन्तु कुरुभिः सह ॥	041c  
यथोक्तः स नृदेवेन विष्णुर्वज्रभृता यथा ।	042a  
प्रभाते सर्वसैन्यानामग्रे चक्रे धनञ्जयम् ॥	042c  
आदित्यपथगः केतुस्तस्याद्भुतमनोरमः ।	043a  
शासनात्पुरुहूतस्य निर्मितो विश्वकर्मणा ॥	043c  
इन्द्रायुधसवर्णाभिः पताकाभिरलङ्कृतः । 	044a  
आकाशग इवाकाशे गन्धर्वनगरोपमः ॥	044c  
नृत्यमान इवाभाति रथचर्यासु मारिष ।	045a  
तेन रत्नवता पार्थः स च गाण्डीवधन्वना ॥	045c  
बभूव परमोपेतः सुमेरुरिव भानुना ।	046a  
शिरोभूद्द्रुपदो राजा महत्या सेनया वृतः ॥	046c  
कुन्तिभोजश्च चैद्यश्च चक्षुर्भ्यां तौ जनेश्वरौ ।	047a  
दाशार्णकाः प्रभद्राश्च दाशेरकगणैः सह ॥	047c  
अनूपकाः किराताश्च ग्रीवायां भरतर्षभ ।	048a  
पटच्चरैश्च पौण्ड्रैश्च राजन्पौरवकैस्तथा ॥	048c  
निषादैः सहितश्चापि पृष्ठमासीद्युधिष्ठिरः ।	049a  
पक्षौ तु भीमसेनश्च धृष्टद्युम्नश्च पार्षतः ॥	049c  
द्रौपदेयाभिमन्युश्च सात्यकिश्च महारथः ।	050a  
पिशाचा दारदाश्चैव पुण्ड्राः कुण्डीविषैः सह ॥	050c  
मारुता धेनुकाश्चैव तङ्गणाः परतङ्गणाः ।	051a  
बाह्लिकास्तित्तिराश्चैव चोलाः पाण्ड्याश्च भारत ॥	051c  
एते जनपदा राजन्दक्षिणं पक्षमाश्रिताः ।	052a  
अग्निवेशास्तुहुण्डाश्च मालवा दानभारयः ॥	052c  
शबरा उद्भसाश्चैव वत्साश्च सह नाकुलैः ।	053a  
नकुलः सहदेवश्च वामं पक्षं समाश्रिताः ॥	053c  
रथानामयुतं पक्षौ शिरस्तु नियुतं तथा ।	054a  
पृष्ठमर्बुदमेवासीत्सहस्राणि च विंशतिः ॥	054c  
ग्रीवायां नियुतं चापि सहस्राणि च सप्ततिः ।	055a  
पक्षकोटिप्रपक्षेषु पक्षान्तेषु च वारणाः ॥	055c  
जग्मुः परिवृता राजंश्चलन्त इव पर्वताः ।	056a  
जघनं पालयामास विराटः सह केकयैः ॥	056c  
काशिराजश्च शैब्यश्च रथानामयुतैस्त्रिभिः ।	057a  
एवमेनं महाव्यूहं व्यूह्य भारत पाण्डवाः ॥	057c  
सूर्योदयं त इच्छन्तः स्थिता युद्धाय दंशिताः ।	058a  
तेषामादित्यवर्णानि विमलानि महान्ति च ।	058c  
श्वेतच्छत्राण्यशोभन्त वारणेषु रथेषु च ॥ ॥	058e  

इति श्रीमन्महाभारते भीष्मपर्वणि भीष्मवधपर्वणि द्वितीयदिवसयुद्धे पञ्चाशोऽद्यायः ॥

6-50-19 आर्जवेन अकुटिलेन दिव्यास्त्रमायाहीनेन ॥ 6-50-25 अन्तर्मनाः विमनाः ॥ 6-50-31 निधनं निधनहेतुः ॥ 6-50-32 भाषितमुक्तम् ॥ 6-50-33 मह्यं मम ॥ 6-50-44 आकाशग इव पक्षीव ॥ 6-50-45 रथचर्यासु रथवर्त्मसु ॥ 6-50-46 परमोपेतः परा उत्कृष्टा चासौ मा लक्ष्मीश्चेति परमा तया उपेतः ॥
