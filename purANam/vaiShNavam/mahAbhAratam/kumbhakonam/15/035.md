अध्यायः 035

धृतराष्ट्रयुधिष्ठिरादिभिर्व्यासप्रसादोज्जीवितैर्हतपूर्वबन्धुभिः सह सँल्लापादिना यावद्रात्रिसुखविहरणम् ॥ 1 ॥

वैशम्पायन उवाच ।	001  
ततस्ते पुरषश्रेष्ठाः समाजग्मुः परस्परम् ।	001a  
विगतक्रोधमात्सर्याः सर्वे विगतकल्मषाः ॥	001c  
विधिं परममास्थाय ब्रह्मर्षिविहितं शुभम् ।	002a  
संहृष्टमनसः सर्वे देवलोक इवामराः ॥	002c  
पुत्रः पित्रा च मात्रा च भार्याश्च पतिभिः सह ।	003a  
भ्रात्रा भ्राता सखा चैव सख्या राजन्समागताः ॥	003c  
पाण्डवास्तु महेष्वासं कर्णं सौभद्रमेव च ।	004a  
सम्प्रहर्षात्समाजग्मुर्द्रौपदेयांश्च सर्वशः ॥	004c  
ततस्ते प्रीयमाणा वै कर्णेन सह पाण्डवाः ।	005a  
समेत्य पृथिवीपाल सौहृदे च स्थिताऽभवन् ॥	005c  
परस्परं समागम्य योधास्ते भरतर्षभ ।	006a  
मुनेः प्रसादात्ते ह्येवं क्षत्रिया नष्टमन्यवः ॥	006c  
असौहृदं परित्यज्य सौहृदे पर्यवस्थिताः ।	007a  
एवं समागताः सर्वे गुरुभिर्बान्धवैः सह ॥	007c  
पुत्रैश्च पुरुषव्याघ्राः कुरवोऽन्ये च पार्थिवाः ।	008a  
तां रात्रिमखिलामेवं विहृत्य प्रीतमानसाः ॥	008c  
मेनिरे परितोषेण नृपाः स्वर्गसदो यथा ।	009a  
नात्र शोको भयं त्रासो नारतिर्नायशोऽभवत् ॥	009c  
परस्परं समागम्य योधानां भरतर्षभ ।	010a  
समागतास्ताः पितृभिर्भ्रातृभिः पतिभिः सुतैः ।	010c  
मुदं परमिकां प्राप्य नार्यो दुःखमथात्यजन् ॥	010e  
\'देवलोकं गता ये च ये च ब्रह्मसदो गताः ।	011a  
ये चापि वारुणं लोकं ये च गोलोकमाश्रिताः ॥	011c  
तथा वैवस्वतं लोकं ये च यक्षानुपागताः ।	012a  
राक्षसांश्च पिशाचांश्च कुरूंश्चापि तथोत्तरान् ॥	012c  
विचित्राश्च गतीरन्ये ये प्राप्ताः कर्मभिर्नराः ।	013a  
सर्वे ते तद्वयोरूपवेषास्तत्र समभ्ययुः ॥\'	013c  
एकां रात्रिं विहृत्यैवं ते वीरास्ताश्च योषितः ।	014a  
आमन्त्र्यान्योन्यमाश्लिष्य ततो जग्मुर्यथागतं ॥	014c  
ततो विसर्जयामास लोकांस्तान्मुनिपुङ्गवः ।	015a  
क्षणेनान्तर्हिताश्चैव प्रेक्षतामेव तेऽभवन् ॥	015c  
अवगाह्य महात्मानः पुण्यां भागीरथीं नदीम् ।	016a  
सरथाः सध्वजाश्चैव स्वानि वेश्मानि भेजिरे ॥	016c  
देवलोकं ययुः केचित्केचिद्ब्रह्मसदस्तथा ।	017a  
केचिच्च वारुणं लोकं केचित्कौबेरमाप्नुवन् ॥	017c  
ततो वैवस्वतं लोकं केचिच्चैवाप्नुवन्नृपाः ।	018a  
राक्षसानां पिशाचानां केचिच्चाप्युत्तरान्कुरून् ॥	018c  
विचित्रगतयः सर्वे यानवाप्यामरैः सह ।	019a  
आजग्मुस्ते महात्मानः सवाहाः सपदानुगाः ॥	019c  
गतेषु तेषु सर्वेषु सलिलस्थो महामुनिः ।	020a  
धर्मशीलो महातेजाः कुरूणां हितकृत्तदा ।	020c  
ततः प्रोवाच ताः सर्वाः क्षत्रिया निहतेश्वराः ।	020e  
यायाः पतिकृताँल्लोकानिच्छन्ति परमस्त्रियः ।	021a  
ता जाह्नवीजलं क्षिप्रमवगाहन्त्वतन्द्रिताः ॥	021c  
ततस्तस्य वचः श्रुत्वा श्रद्दधाना वराङ्गनाः ।	022a  
श्वशुरं समनुज्ञाप्य विविशुर्जाह्नवीजलम् ॥	022c  
विमुक्ता मानुषैर्देहैस्ततस्ता भर्तृभिः सह ।	023a  
समाजग्मुस्तदा साध्व्यः सर्वा एव विशाम्पते ॥	023c  
एवं क्रमेण सर्वास्ताः शीलवत्यः पतिव्रताः ।	024a  
प्रविश्य तोयं निर्मुक्ता जग्मुर्भर्तृसलोकताम् ॥	024c  
दिव्यरूपसमायुक्ता दिव्याभरणभूषिताः ।	025a  
दिव्यमाल्याम्बरधरा यथाऽऽसां पतयस्तथा ॥	025c  
ताः शीलगुणसम्पन्ना विमानस्था गतक्लमाः ।	026a  
सर्वाः सर्वगुणोपेताः स्वस्थानं प्रतिपेदिरे ॥	026c  
यस्य यस्य तु यः कामस्तस्मिन्काले बभूव ह ।	027a  
तन्तं विसृष्टवान्व्यासो वरदो धर्मवत्सलः ॥	027c  
तच्छ्रुत्वा नरदेवानां पुनरागमनं नराः ।	028a  
जहृषुर्मुदिताश्चासन्नानादेशगता अपि ॥	028c  
\'ते नष्टभयसङ्कल्पा नरा विगतकल्मषाः ।	029a  
बभूवुः पौरवाः सर्वे तद्दृष्ट्वाऽऽश्चर्यमुत्तमम् ॥\'	029c  
प्रियैः समागमं तेषां यः सम्यक् शृणुयान्नरः ।	030a  
प्रियाणि लभते नित्यमिह च प्रेत्य चैव सः ।	030c  
इष्टबान्धवसंयोगमनायासमनामयम् ॥	030e  
यश्चैतच्छ्रावयेद्विद्वान्विदुषो धर्मवित्तमः ।	031a  
स यशः प्राप्नुयाल्लोके परत्र च शुभां गतिम् ॥	031c  
स्वाध्याययुक्ता मनुजास्तपोयुक्ताश्च भारत ।	032a  
साध्वाचारा दमोपेता दाननिर्धूतकल्मषाः ॥	032c  
ऋजवः शुचयः शान्ता हिंसानृतविवर्जिताः ।	033a  
आस्तिकाः श्रद्दधानाश्च धृतिमन्तश्च मानवाः ।	033c  
श्रुत्वाऽऽश्चर्यमिदं पर्व ह्यवाप्स्यन्ति परां गतिम् ॥	033e  
\'पुनस्ते दर्शनं प्राप्ताः पुनश्च परिकीर्तिताः ।	034a  
पुनःपुनः प्रयच्छन्ति शृण्वतामभयं सदा ॥\' ॥	034c  

इति श्रीमन्महाभारते आश्रमवासिकपर्वणि पुत्रदर्शनपर्वणि पञ्चत्रिंशोऽध्यायः ॥ 35 ॥
