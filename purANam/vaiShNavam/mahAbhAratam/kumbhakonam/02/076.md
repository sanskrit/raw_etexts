अध्यायः 076

शकुनिना दुर्योधनस्य चिन्तया कार्श्यादिकं बोधितेन धृतराष्ट्रेण दुर्योधनम्प्रति चिन्ताकारणप्रश्नः ॥ 1 ॥ दुर्योधनेन तत्कथनपुर्वकं धृतराष्ट्रं प्रति द्यूताभ्यनुज्ञानप्रार्थनम् ॥ 2 ॥ धृतराष्ट्रेण द्यूतसभानिर्माणाज्ञापनपूर्वकं पाण्डवानयनाय विदुरं प्रति चोदनम् ॥ 3 ॥

वैशम्पायन उवाच ॥	001  
अनुभूय तु राज्ञस्तं राजसूयं सुदुर्मतिः ।	001a  
\'युधिष्ठिरस्य शकुनिर्दुर्योधनसुसंयुतः ॥	001c  
विवेश हास्तिनपुरं दुर्योधनमतेन सः ।	002a  
बाढमित्येव शकुनिर्दृढं हृदि चकार ह ॥	002c  
अस्वस्थतां च तां दृष्ट्वा धार्तराष्ट्रस्य पापकृत् ।	003a  
भारतानां च दुष्टात्मा क्षयाय हि नृपक्षयः\' ॥	003c  
प्रियकृन्मतमाज्ञाय पूर्वं दुर्योधनस्य तत् ।	004a  
प्रज्ञाचक्षुषमासीनं शकुनिः सौबलस्तदा ॥	004c  
दुर्योधनवचः श्रुत्वा धृतराष्ट्रं जनाधिपम् ।	005a  
उपगम्य महाप्राज्ञं शकुनिर्वाक्यमब्रवीत् ॥	005c  
शकुनिरुवाच ।	006  
दुर्योधनो महाराज विवर्णो हरिणः कृशः ।	006a  
दीनश्चिन्तापरश्चैव तं विद्धि मनुजाधिप ॥	006c  
न वै परीक्षसे सम्यगसह्यं शत्रुसम्भवम् ।	007a  
ज्येष्ठपुत्रस्य हृच्छोकं किमर्थं नावबुध्यसे ॥	007c  
\'एवमुक्तः शकुनिना धृतराष्ट्रो जनेश्वरः ।	008a  
दुर्योधनं समाहूयं इदं वचनमब्रवीत्\' ॥	008c  
धृतराष्ट्र उवाच ।	009  
दुर्योधन कुतोमूलं भृशमार्तोऽसि पुत्रक ।	009a  
श्रोतव्यश्चेन्मया सोऽर्थो ब्रूहि मे कुरुनन्दन ॥	009c  
अयं त्वां शकुनिः प्राह विवर्णं हरिणं कृशम् ।	010a  
चिन्तयंश्च न पश्यामि शोकस्य तव सम्भवम् ॥	010c  
ऐश्वर्यं हि महत्पुत्र त्वयि सर्वं प्रतिष्ठितम् ।	011a  
भ्रातरः सुहृदश्चैव नाचरन्ति तवाप्रियम् ॥	011c  
आच्छादयसि प्रावारानश्नासि पिशितौदनम् ।	012a  
आजानेया वहन्त्यश्वाः केनासि हरिणः कृशः ॥	012c  
शयनानि महार्हाणि योषितश्च मनोरमाः ।	013a  
गुणवन्ति च वेश्मानि विहाराश्च यथासुखम् ॥	013c  
देवनामिव ते सर्वं वाचि बद्धं न संशयः ।	014a  
स दीन इव दुर्धर्ष कस्माच्छोचसि पुत्रक ॥	014c  
\'मात्रा पित्रा च पुत्रस्य यद्वै कार्यं परं स्मृतम् ।	015a  
प्राप्तस्त्वमसि तत्तात निखिलां नः कुलश्रियम् ॥	015c  
उपस्थितः सर्वकामैस्त्रिदिवे वासवो यथा ।	016a  
विविधैरन्नपानैश्च प्रवरैः किं नु शोचसि ॥	016c  
निरुक्तं निगमं छन्दः षडङ्गान्यस्त्रशास्त्रवान् ।	017a  
अधीती कृतविद्यस्त्वं दशव्याकरणैः कृपात् ॥	017c  
हलायुधात्कृपाद्द्रोणादस्त्रविद्यामधीतवान् ।	018a  
भ्राताज्येष्ठः स्थितो राज्ये किमु शोचसि पुत्रक ॥	018c  
पृथग्जनैरलभ्यं यदशनाच्छादनं बहु ।	019a  
प्रभुः सन्भुञ्जसे पुत्र संस्तुतः सूतमागधैः ॥	019c  
तस्य ते विदितप्रज्ञ शोकमूलमिदं कथम् ।	020a  
लोकेस्मिञ्ज्येष्ठभागन्यस्तन्ममाचक्ष्व पृच्छतः ॥	020c  
वैशम्पायन उवाच ॥	021  
तस्य तद्वचनं श्रुत्वा मन्दः क्रोधवशानुगः ।	021a  
पितरं प्रत्युवाचेदं स्वमतिं सम्प्रकाशयन् \' ॥	021c  
दुर्योधन उवाच ॥	022  
अश्नाम्याच्छादये चाहं यथा कुपुरुषस्तथा ।	022a  
अमर्षं धारये चोग्रं निनीषुः कालपर्ययम् ॥	022c  
अमर्षणः स्वाः प्रकृतीरभिभूय परं स्थितः ।	023a  
क्लेशान्मुमुक्षुः परजान्स वै पुरुष उच्यते ॥	023c  
सन्तोषो वै श्रियं हन्ति ह्यभिमानं च भारत ।	024a  
अनुक्रोशभये चोभे यैर्वृतो नाश्नुते महत् ॥	024c  
न मां प्रीणाति मद्भुक्तं श्रियं दृष्ट्वा युधिष्ठेरे ।	025a  
अतिज्वलन्तीं कौन्तेये विवर्णकरणीं मम ॥	025c  
सपत्नानृद्व्यतोत्मानं हीयमानं निशाम्य च ।	026a  
अदृश्यामपि कौन्तेय श्रियं पश्यन्निवोद्यताम् ॥	026c  
तस्मादहं विवर्णश्च दीनश्च हरिणः कृशः ।	027a  
अष्टाशीतिसहस्राणि स्नातका गृहमेधिनः ॥	027c  
त्रिंशद्दासीक एकैको यान्बिभर्ति युधिष्ठिरः ।	028a  
दशान्यानि सहस्राणि यतीनामूर्ध्वरेतसाम् ।	028c  
भुञ्जते रुक्मपात्रीभिर्युधिष्ठिरनिवेशने ॥	028e  
कदलीमृगमोकानि कृष्णश्यामारुणानि च ।	029a  
काम्भोजः प्राहिणोत्तस्मै परार्ध्यानपि कम्बलान् ।	029c  
गजयोषिद्गवाश्वस्य शतशोऽथ सहस्रशः ॥	029e  
त्रिशतं चोष्ट्रवामीनां शतानि विचरन्त्युत ।	030a  
राजन्या बलिमादाय समेता हि नृपक्षये ॥	030c  
पृथग्विधानि रत्नानि पार्थिवाः पृथिवीपते ।	031a  
आहरन्क्रतुमुख्येऽस्मिन्कुन्तीपुत्राय भूरिशः ॥	031c  
न क्वचिद्धि मया तादृग्दृष्टपूर्वो न च श्रुतः ।	032a  
यादृग्धनागमो यज्ञे पाण्डुपुत्रस्य धीमतः ॥	032c  
\'असत्यं चेदिदं सर्वं सञ्जयं प्रष्टुमर्हसि\' ।	033a  
अपर्यन्तं धनौघं तं दृष्ट्वा शत्रोरहं नृप ।	033c  
शर्म नैवाभिगच्छामि चिन्तयानो विशाम्पते ॥	033e  
ब्रह्मणा वाटधानाश्च गोमन्तः शतसङ्घशः ।	034a  
त्रिखर्वं बलिमादाय द्वारि तिष्ठन्ति वारिताः ॥	034c  
कमण्डलूनुपादाय जातरूपमयाञ्शुभान् ।	035a  
त्रैखर्वाः प्रतिवेद्यास्मै लेभिरेऽथ प्रवेशनम् ॥	035c  
यथैव मधु शक्राय धारयन्त्यमरस्त्रियः ।	036a  
तदस्मै कांस्यमाहार्षीद्वारुणं कलशोदधिः ॥	036c  
शङ्खप्रवरमादाय वासुदेवोऽभिषिक्तवान् ।	037a  
शैक्यं रुक्मसहस्रस्य बहुरत्नविभूषितम् ॥	037c  
दृष्ट्वा च मम तत्सर्वं ज्वररूपमिवाभवत् ।	038a  
गृहीत्वा तत्तु गच्छन्ति समुद्रौ पूर्वदक्षिणौ ॥	038c  
तथैव पश्चिमं यान्ति गृहीत्वा भरतर्षभ ।	039a  
उत्तरं तु न गच्छन्ति विना तात पतत्रिणः ।	039c  
तत्र गत्वाऽर्जुनो दण्डमाजहारामितं धनम् ॥	039e  
\'कृतां बैन्दुसरै रत्नैर्मयेन स्फाटिकच्छदाम् ।	040a  
अपश्यं नलिनीं पूर्णामुदकस्येव भारत ॥	040c  
उत्कर्षन्तं च वासश्च प्राहसन्मां वृकोदरः ।	041a  
किङ्कराश्च सभापाला जहसुर्भरतर्षभ ॥	041c  
पित्रोरर्थे विशेषेण प्रावृण्वं तत्र जीवितम् ।	042a  
तत्र त्म यदि शक्तः स्यां घातयेयं वृकोदरम् ॥	042c  
सपत्नेनापहासो हि स मां दहति भारत ॥	043ac  
तत्र स्फाटिकतोयां हि स्फाटिकाम्बुजशोभिताम् ।	044a  
सभां पुष्करिणीं मत्वा पतितोऽस्मि नराधिप ॥	044c  
तत्र मामहसद्भीमः सह पार्थेन सस्वरम् ।	045a  
द्रौपदी च सह स्त्रीभिः पातयन्ती मनो मम ॥	045c  
क्लिन्नवस्त्रस्य च जले किङ्करा राजचोदिताः ।	046a  
ददुर्वासांसि मेऽन्यानि तच्च दुःखतरं मम ॥	046c  
अस्तम्भा इव तिष्ठन्ति स्तम्भा इव सहस्रशः ।	047a  
सोहं तत्राहतो राजन्स्फटिकाभ्यन्तरे विभो ॥	047c  
अद्वारेण विनिर्गच्छन्द्वारसंस्थानरूपिणा ।	048a  
अभिहत्य शिलां भूयो ललाटेनास्मि विक्षतः ॥	048c  
आमृशन्निव तां दृष्ट्वा मार्गान्तरमुपाविशम् ।	049a  
इदं द्वारमिदं राजन्नद्वारमिति मां प्रति ।	049c  
अद्भुतं प्रहसन्वाक्यं बभाषे स वृकोदरः ॥	049e  
स्त्रियश्च तत्र मां दृष्ट्वा जहसुस्तादृशं नृप ।	050a  
सर्वं हासकरं तेषां सदस्यानां नरर्षभ ॥	050c  
न श्रुतानि न दृष्टानि यानि रत्नानि मे क्वचित् ।	051a  
तानि मे तत्र दृष्टानि तेन तप्तोस्मि दुःखितः ॥	051c  
हुताशनं प्रवेक्ष्यामि प्रवेक्ष्यामि महोदधिम् ।	052a  
सम्भावितस्य चाकीर्तिर्मरणादतिरिच्यते\' ॥	052c  
इदं चाद्भुतमत्रासीत्तन्मे निगदतः शृणु ॥	053ac  
पूर्णे शतसहस्रे तु विप्राणां भुञ्जतां सदा ।	054a  
स्थापितस्तत्र सञ्ज्ञार्थं शङ्खो ध्मायति नित्यसः ॥	054c  
मुहुर्मुहुः प्रणदतस्तस्य शङ्खस्य भारत ।	055a  
अनिशं शब्दमश्रौषं ततो रोमाणि मेऽहृषन् ॥	055c  
पार्थिवैर्बहुभिः कीर्णमुपस्थानं दिदृक्षुभिः ।	056a  
अशोभत महाराज नक्षत्रैर्द्यैरिवामला ॥	056c  
सर्वरत्नान्युपादाय पार्थिवा वै जनेश्वर ।	057a  
यज्ञे तस्य महाराज पाण्डुपुत्रस्य धीमतः ॥	057c  
वैश्या इव महीपाला द्विजातिपरिवेषकाः ।	058a  
न सा श्रीर्देवराजस्य यमस्य वरुणस्य च ।	058c  
गुह्यकाधिपतेर्वापि या श्री राजन्युधिष्ठिरे ॥	058e  
तां दृष्ट्वा पाण्डुपुत्रस्य श्रियं परमिक्रामहम् ।	059a  
शान्तिं न परिगच्छामि दह्यमानेन चेतसा ॥	059c  
\'अप्राप्य पाण्डवैश्वर्यं शमो मम न विद्यते ।	060a  
अरीन्बाणैः शाययिष्ये शयिष्ये वा हतः परैः ॥	060c  
एतादृशस्य मे किं नु जीवितेन परन्तप ।	061a  
वर्धन्ते पाण्डवा राजन्वयं हि स्थितवृद्धयः\' ॥	061c  
शकुनिरुवाच ॥	062  
यामेतामतुलां लक्ष्मीं दृष्टवानसि पाण्डवे ।	062a  
तस्याः प्राप्तावुपायं मे शृणु सत्यपराक्रम ॥	062c  
अहमक्षेष्वभिज्ञोऽस्मि पृथिव्यामपि भारत ।	063a  
हृदयज्ञः पणज्ञश्च विशेषज्ञश्च देवने ॥	063c  
द्यूतप्रियश्च कौन्तेयो न च जानाति देवितुम् ।	064a  
आहूतश्चैष्यति व्यक्तं नित्यमेवाह्वयत्स्वयम् ॥	064c  
नियतं तं विजेष्यामि कृत्वा तु कपटं विभो ।	065a  
आनयामि समृद्धिं तां दिव्यां चोपाह्वयस्व तम् ॥	065c  
वैशम्पायन उवाच ॥	066  
एवमुक्तः शकुनिना राजा दुर्योधनस्ततः ।	066a  
धृतराष्ट्रमिदं वाक्यमपदान्तरमब्रवीत् ॥	066c  
अयमुत्सहते राजञ्श्रियमाहर्तुमक्षवित् ।	067a  
द्यूतेन पाण्डुपुत्रस्य तदनुज्ञातुमर्हसि ॥	067c  
धृतराष्ट्र उवाच ॥	068  
क्षत्ता मन्त्री महाप्राज्ञः स्थितो यस्यास्मि शासने ।	068a  
तेन सङ्गम्य वेत्स्यामि कार्यस्यास्य विनिश्चयम् ॥	068c  
स हि धर्मं पुरस्कृत्य दीर्घदर्शी परं हितम् ।	069a  
उभयोः पक्षयोर्युक्तं वक्ष्यत्यर्थविनिश्चयम् ॥	069c  
दुर्योधन उवाच ।	070  
निवर्तयिष्यति त्वाऽसौ यदि क्षत्ता समेष्यति ।	070a  
निवृत्ते त्वयि राजेन्द्र मरिष्येऽहमसंशयम् ॥	070c  
स त्वं मयि मृते राजन्विदुरेण सुखी भव ।	071a  
भोक्ष्यसे पृथिवीं कृत्स्नां किं मया त्वं करिष्यसि ॥	071c  
वैशम्पायन उवाच ॥	072  
आर्तवाक्यं तु तत्तस्य प्रणयोक्तं निशम्य सः ।	072a  
धृतराष्ट्रोऽब्रवीत्प्रेष्यन्दुर्योधनमते स्थितः ॥	072c  
स्थूणासहस्रैर्बृहतीं शतद्वारां सभां मम ।	073a  
मनोरमां दर्शनीयामाशु कुर्वन्तुं शिल्पिनः ॥	073c  
ततः संस्तीर्य रत्नैस्तां तक्ष्ण आनाय्य सर्वशः ।	074a  
सुकृतां सुप्रवेशां च निवेदयत मेऽशनैः ॥	074c  
दूर्योधनस्य शान्त्यर्थमिति निश्चित्य भूमिपः ।	075a  
धृतराष्ट्रो महाराज प्राहिणोद्विदुराय वै ॥	075c  
अपृष्ट्वा विदुरं स्वस्य नासीत्कश्चिद्विनिश्चयः ।	076a  
द्यूते दोषांश्च जानन्स पुत्रस्नेहादकृष्यत ॥	076c  
तच्छ्रुत्वा विदुरो धीमान्कलिद्वारमुपस्थितम् ।	077a  
विनाशमुखमुत्पन्नं धृतराष्ट्रमुपाद्रवत् ॥	077c  
सोऽभिगम्य महात्मानं भ्राता भ्रातरमग्रजम् ।	078a  
मूर्ध्ना प्रणम्य चरणाविदं वचनमब्रवीत् ॥	078c  
विदुर उवाच ।	079  
नाभिनन्दामि ते राजन्व्यवसायमिमं प्रभो ।	079a  
पुत्रैर्भेदो यथा न स्थाद्द्यूतहेतोस्तथा कुरु ॥	079c  
धृतराष्ट्र उवाच ।	080  
क्षत्तः पुत्रेषु पुत्रैर्मे कलहो न भविष्यति ।	080a  
यदि देवाः प्रसादं नः करिष्यन्ति न संशयः ॥	080c  
अशुभं वा शुभं वापि हितं वा यदि वाऽहितम् ।	081a  
प्रवर्ततां सुहृद्द्यूतं दिष्टमेतन्न संशयः ॥	081c  
मयि सन्निहिते द्रोणे भीष्मे त्वयि च भारत ।	082a  
अनयो दैवविहितो न कथञ्चिद्भविष्यति ॥	082c  
गच्छ त्वं रथमास्थाय हयैर्वातसमैर्जवे ।	083a  
खाण्डवप्रस्थमद्यैव समानय युधिष्ठिरम् ॥	083c  
न वाच्यो व्यवसायो मे विदुरैतद्ब्रवीमि ते ।	084a  
दैवमेव परं मन्ये येनैतदुपपद्यते ॥	084c  
इत्युक्तो विदुरो धीमान्नेदमस्तीति चिन्तयन् ।	085a  
आपगेयं महाप्राज्ञमभ्यगच्छत्सुदुःखितः ॥ ॥	085c  

इति श्रीमन्महाभारते सभापर्वणि द्यूतपर्वणि षट्सप्ततितमोऽध्यायः ॥ 76 ॥

2-76-9 कुतोमूलं किम्मुलम् । कुतइति प्रथमार्थे तसिः ॥ 2-76-29 कदलीमृगा हरिणविशेषास्तेषां मोकान्यजिनानि तान्येव कृष्णश्यामारुणानि चित्रवर्णानीत्यर्थः ॥ 2-76-34 वाटाः क्षेत्रादिवृत्तयस्तासां धाना अभिनवोद्भेदो येषां ते सस्यादिसम्पन्नक्षेत्रादिवृत्तिमन्त इत्यर्थः ॥ 2-76-37 शैक्यं वरत्रामयं पात्राधारभूतं शिक्यं कावडीति प्रसिद्धं तत्र स्थितं पात्रं शैक्यम् । एतेन सामुद्र्य आप उक्ताः ॥
