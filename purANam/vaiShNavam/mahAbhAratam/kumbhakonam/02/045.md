अध्यायः 045

वराहावतारकथनम् ॥ 1 ॥

भीष्म उवाच 	001  
प्रादुर्भावसहस्राणि समतीतान्यनेकशः ।	001a  
यथाशक्ति तु वक्ष्यामि शृणु तान्कुरुनन्दन ॥	001c  
पुरा कमलनाभस्य स्वपतः सागराम्भसि ।	002a  
पुष्करे यत्र सम्भूता देवा ऋषिगणैः सह ॥	002c  
एष पौष्करिको नाम प्रादुर्भावः प्रकीर्तितः ।	003a  
पुराणैः कथ्यते यत्र वेदश्रुतिसमाहितः ॥	003c  
वाराहस्तु श्रुतिसुखः प्रादुर्भावो महात्मनः ।	004a  
यत्र विष्णुः सुरश्रेष्ठो वाराहं रूपमास्थितः ॥	004c  
उज्जहार महीं तोयात्सशैलवनकाननाम् ।	005a  
वेदपादो यूपदंष्ट्रः क्रतुर्दन्तश्चितीमुखः ॥	005c  
अग्निजिह्वो दर्भरोमा ब्रह्मशीर्षो महातपाः ।	006a  
अहोरात्रेक्षणो दिव्यो वेदाङ्गः श्रुतिभूषणः ॥	006c  
आज्यनासः स्रुवं तुण्डं सामघोषस्वनो महान् ।	007a  
धर्मसत्यमयः श्रीमान्कर्मविक्रमसत्कृतः ॥	007c  
प्रायश्चित्तमुखो धीरः पशुजानुर्महावृषः ।	008a  
औद्गात्रहोमलिङ्गोऽसौ पशुबीजमहौषधिः ॥	008c  
बाह्यान्तरात्मा मन्त्रास्थिविकृतः सौम्यदर्शनः ।	009a  
वेदिस्कन्धो हविर्गन्धो हव्यकव्याभिवेगवान् ॥	009c  
प्राग्वंशकायो द्युतिमान्नानादीक्षाभिरूर्जितः ।	010a  
दक्षिणाहृदयो योगी महाशास्त्रमयो महान् ॥	010c  
उपाकर्मोष्ठरुचकः प्रावर्ग्यावर्तभूषणः ।	011a  
शालापत्नीसहायो वै मणिशृङ्गसमुच्छ्रितः ॥	011c  
एवं यज्ञवराहो वै भूत्वा विष्णुः सनातनः ।	012a  
महीं सागरपर्यन्तां सशैलवनकाननाम् ॥	012c  
एकार्णवजले भ्रष्टामेकार्णवगतः प्रभुः ।	013a  
मज्जन्तीं सलिले तस्मिन्स्वदेवीं पृथिवीं तदा ॥	013c  
उज्जहार विषाणेन मार्कण्डेयस्य पश्यतः ।	014a  
शृङ्गेण यः समुद्धृत्य लोकानां हितकाम्यया ॥	014c  
सहस्रशीर्षो देवेशो निर्ममे जगतीं प्रभुः ।	015a  
एवं यज्ञवराहेण भूतभव्यभवात्मना ॥	015c  
उद्धृता पृथिवी देवी पूज्या वै सागराम्बरा ।	016a  
निहता दानवाः सर्वे देवदेवेन विष्णुना ॥	016c  
वाराहः कथितो ह्येष नारसिंहमथो शृणु ।	017a  
यत्र भूत्वा मृगेन्द्रेण हिरण्यकशिपुर्हतः ॥ 	017c  

इति श्रीमन्महाभारते सभापर्वणि अर्घाहरणपर्वणि पञ्चचत्वारिंशोऽध्यायः ॥ 45 ॥
