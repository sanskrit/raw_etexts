अध्यायः 029

अर्जुनेन उत्तरदिग्विजये किम्पुरुषादिखण्डजयः ॥ 1 ॥ अर्जुनस्य खाण्डवप्रस्थं प्रति प्रत्यागमनम् ॥ 2 ॥
	
वैशम्पायन उवाच 	001  
स श्वेतपर्वतं वीरः समतिक्रम्य वीर्यवान् ।                            	001a  
देशं किम्पुरुषावासं द्रुमपुत्रेण रक्षितम् ॥	001c  
महता सन्निपातेन क्षत्रियान्तकरेण ह ।	002a  
अजयत्पाण्डवश्रेष्ठः करे चैनं न्यवेशयत् ॥	002c  
तं जित्वा हाटकं नाम देशं गुह्यकरक्षितम् ।	003a  
पाकशासनिरव्यग्रः सहसैन्यः समासदत् ॥	003c  
तांस्तु सान्त्वेन निर्जित्य मानसं सर उत्तमम् ।	004a  
ऋषिकुल्यास्तथा सर्वा ददर्श कुरुनन्दनः ॥	004c  
सरो मानसमासाद्य हाटकानभितः प्रभुः ।	005a  
गन्धर्वरक्षितं देशमजयत्पाण्डवस्ततः ॥	005c  
तत्र तित्तिरिकल्माषान्मण्डूकाख्यान्हयोत्तमान् ।	006a  
लेभे स करमत्यन्तं गन्धर्वनगरात्तदा ॥	006c  
\'हेमकूटमथासाद्य न्यवसत्फल्गुनस्तदा ।	007a  
तं हेमकूटं राजेन्द्र समतिक्रम्य पाण्डवः ॥	007c  
हरिवर्षं विवेशाथ सैन्येन महता वृतः ।	008a  
तत्र पार्थो ददर्शाथ बहूनिह मनोरमान् ॥	008c  
नगरान्सवनांश्चैव नदीश्च विमलोदकाः ।	009a  
पुरुषान्देवकल्पांश्च नारीश्च प्रियदर्शनाः ॥	009c  
तान्सर्वास्तत्र दृष्ट्वाऽथ मुदा युक्तो धनञ्जयः ।	010a  
वशे चक्रे स रत्नानि लेभे च सुबहूनि च ॥	010c  
ततो निषधमासाद्य गिरिस्थानजयत्प्रभुः ।	011a  
अथ राजन्नतिक्रम्य निषधं शैलमायतम् ॥	011c  
विवेश मध्यमं वर्षं पार्थो दिव्यमिलावृतम् ।	012a  
तत्र दिव्योपमान्दिव्यान्पुरुषान्देवदर्शनान् ॥	012c  
अदृष्टपूर्वान्सुभगान्स ददर्श धनञ्जयः ।	013a  
सदनानि च शुभ्राणि नारीश्चाप्सरसन्निभाः ॥	013c  
दृष्ट्वा तानजयद्रम्यान्स तैश्च ददृशे तदा ।	014a  
जित्वा च तान्महाभागान्करे च विनिवेश्य च ॥	014c  
रत्नान्यादाय दिव्यानि भूषणान्यासनैः सह ।	015a  
उदीचीमथ राजेन्द्र ययौ पार्थो मुदाऽन्वितः ॥	015c  
स ददर्श ततो मेरुं शिखरीणां प्रभुं महत् ।	016a  
तं काञ्चनमयं दिव्यं चतुर्वर्णं दुरासदम् ॥	016c  
उन्नतं शतसाहस्रं योजनानां तु सुस्थितम् ।	017a  
ज्वलन्तमचलं मेरुं तेजोराशिमनुत्तमम् ॥	017c  
आक्षिपन्तं प्रभां भानोः स्वशृङ्गैः काञ्चनोज्ज्वलैः ।	018a  
काञ्चनाभरणं दिव्यदेवगन्धर्वसेवितम् ॥	018c  
अप्रमेयमनाधृष्यमधर्मबहुलैर्जनैः ।	019a  
व्यालैराचरितं घोरैर्दिव्यौषधिविदीपितम् ॥	019c  
स्वर्गमावृत्य तिष्ठन्तमुच्छ्रायेण महागिरिम् ।	020a  
अगम्यं मनसाप्यन्यैर्नदीवृक्षसमन्वितम् ॥	020c  
नानाविहगसङ्घैश्च नादितं सुमनोहरैः ।	021a  
तं दृष्टा फल्गुनो मेरुं प्रीतिमानभवत्तदा ॥	021c  
मेरोरिलावृतं दिव्यं सर्वतः परिमण्डितम् ।	022a  
मेरोस्तु दक्षिणे पार्श्वे जम्बूर्नाम वनस्पतिः ॥	022c  
नित्यपुष्पफलोपेवः सिद्धचारणसेवितः ।	023a  
आस्वर्गमुच्छ्रिता राजंस्तस्य शाखा वनस्पतेः ॥	023c  
यस्य नाम्ना त्विदं द्वीपं जन्बूद्वीपमिति स्मृतम् ।	024a  
तां च जम्बूं ददर्शाथ सव्यसाची परन्तपः ॥	024c  
तौ दृष्ट्वाऽप्रतिमौ लोके जम्बूं मेरुं च संस्थितौ ।	025a  
प्रतीमानभवद्राजन्सर्वतः स विलोकयन् ॥	025c  
तत्र लेभे ततो जिष्णुः सिद्धैर्दिव्यैश्च चारणैः ।	026a  
रत्नानि बहुसाहस्रं दत्तान्याभरणानि च ॥	026c  
वासांसि च महार्हाणि तत्र लब्ध्वाऽर्जुनस्तदा ।	027a  
आमन्त्रयित्वा तान्सर्वान्यज्ञमुद्दिश्य वै गुरोः ॥	027c  
अथादाय बहून्रत्नान्गमनाययोपचक्रमे ।	028a  
मेरुं प्रदक्षिणीकृत्य पर्वतप्रवरं प्रभुः ॥	028c  
ययौ जम्बूनदीतीरे नदीं श्रेष्ठां विलोकयन् ।	029a  
स तां मनोरमां दिव्यां जम्बूस्वादुरसावहाम् ॥	029c  
हैमपक्षिगणैर्जुष्टां सौवर्णजलजाकुलाम् ।	030a  
हैमपङ्कां हैमजलां सौवर्णोज्ज्वलवालुकाम् ॥	030c  
क्वचित्सुपुष्पितैः पूर्णां सौवर्णकुसुमोत्पलैः ।	031a  
क्वचित्तीररुहैः कीर्णां हैमपुष्पैः सुपुष्पितैः ॥	031c  
तीर्थैश्च रुक्मसोपानैः सर्वतः समलङ्कृताम् ।	032a  
विमलैर्मणिजालैश्च नृत्तगीतरवैर्युताम् ॥	032c  
दीप्तैर्हेमवितानैश्च समन्ताच्छोभितां शुभाम् ।	033a  
तथाविधां नदीं दृष्ट्वा पार्थस्तां प्रशशंस ह ॥	033c  
अदृष्टपूर्वां राजेन्द्र दृष्ट्वा हर्षमवाप च ।	034a  
दर्शनीयां नदीतीरे पुरुषान्सुमनोहरान् ॥	034c  
तान्नदीसलिलाहारान्सदारानमरोपमान् ।	035a  
नित्यं सुखमुदा युक्तान्सर्वालङ्कारशोभितान् ॥	035c  
तेभ्यो बहूनि रत्नानि तदा लेभे धनञ्जयः ।	036a  
दिव्यजम्बूफलं हैमं भूषणानि च पेशलम् ॥	036c  
लब्ध्वा तान्दुर्लभान्पार्थः प्रतीचीं प्रययौ दिशम् ।	037a  
नागानां रक्षितं देशमजयच्च पुनस्ततः ॥	037c  
ततो गत्वा महाराज वारुणीं पाकशासनिः ।	038a  
गन्धमादनमासाद्य ततस्तानजयत्प्रभुः ॥	038c  
तं गन्धमादनं राजन्नतिक्रम्य ततोऽर्जुनः ।	039a  
केतुमालं ददर्शाथ वर्षं रत्नसमन्वितम् ॥	039c  
सेवितं देवकल्पैश्च नारीभिः प्रियदर्शनैः ।	040a  
तं जित्वा चार्जुनो राजन्करे च विनिवेश्य च ॥	040c  
आहृत्य तत्र रत्नानि दुर्लभानि तथार्जुनः ।	041a  
पुनश्च परिवृत्याथ मध्यं देशमिलावृतम् ॥	041c  
गत्वा प्राचीं दिशं राजन्सव्यसाची धनञ्जयः ।	042a  
मेरुमन्दरयोर्मध्ये शैलोदामभितो नदीम् ॥	042c  
ये ते कीचकवेणूनां छायां रम्यामुपासते ।	043a  
कषाञ्झषांश्च नद्यौ तान्प्रघसान्दीप्तवेणिपान् ॥	043c  
पशुपांश्च कुलिन्दांश्च तङ्कणान्परतङ्कणान् ।	044a  
एतान्समस्ताञ्जित्वा च करे च विनिवेश्य च ॥	044c  
रत्नान्यादाय सर्वेभ्यो माल्यवन्तं ततो ययौ ।	045a  
तं माल्यवन्तं शैलेन्द्रं समतिक्रम्य पाण्डवः ॥	045c  
भद्राश्वं प्रविवेशाथ वर्षं स्वर्गोपमं शुचिम् ।	046a  
तत्र देवोपमान्दिव्यान्पुरुषाञ्शुभसंयुतान् ॥	046c  
जित्वा तान्स्ववशे कृत्वा करे च विनिवेश्य च ।	047a  
आहृत्य सर्वतो रत्नान्यसङ्ख्यानि ततस्ततः ॥	047c  
नीलं नाम गिरिं गत्वा तत्रस्थानजयत्प्रभुः ।	048a  
ततो जिष्णुरतिक्रम्य पर्वतं नीलमायतम् ॥	048c  
विवेश रम्यकं वर्षं सङ्कीर्णं मिथुनैः शुभैः ।	049a  
तं देशमथ जित्वा स करे च विनिवेश्य च ॥	049c  
अजयच्चापि बीभत्सुर्देशं गुह्यकरक्षितम् ।	050a  
तत्र लेभे च राजेन्द्र सौवर्णान्मृगपक्षिणः ॥	050c  
अगृह्णाद्यज्ञभूत्यर्थं रमणीयान्मनोहरान् ।	051a  
अन्यांश्च लब्ध्वा रत्नानि पाण्डवोऽथ महाबलः ॥	051c  
गन्धर्वरक्षितं देशमजयत्सगणं तदा ।	052a  
तत्र रत्नानि दिव्यानि लब्ध्वा राजन्नथार्जुनः ॥	052c  
वर्षं हिरण्वतं नाम विवेशाथ महीपते ।	053a  
स तु देशेषु रम्येषु गन्तुं तत्रोपचक्रमे ॥	053c  
मध्ये प्रासादवृन्देषु नक्षत्राणां शशी यथा ।	054a  
महापथेषु राजेन्द्र सर्वतो यान्तमर्जुनम् ॥	054c  
प्रासादवरशृङ्गस्थाः परया वीर्यशोभया ।	055a  
ददृशुस्तं स्रियः सर्वाः पार्थमात्मयशस्करम् ॥	055c  
तं कलापधरं शूरं सरथं सधनुःकरम् ।	056a  
सवर्मं सकिरीटं वै सन्नद्धं सपरिच्छदम् ॥	056c  
सुकुमारं महासत्वं तेजोराशिमनुत्तमम् ।	057a  
शक्रोपमममित्रघ्नं परवारणवारणम् ॥	057c  
पश्यन्तः स्त्रीगणास्तत्र शक्तिपाणिं स्म मेनिरे ।	058a  
अयं स पुरुषव्याघ्रो रणेऽद्भुतपराक्रमः ॥	058c  
अस्य बाहुबलं प्राप्य न भवन्त्यसुहृद्गणाः ।	059a  
इति वाचो ब्रुवन्त्यस्ताः स्त्रियः प्रेम्णा धनञ्जयम् ॥	059c  
तुष्टुवुः पुष्पवृष्टिं च ससृजुस्तस्य मूर्धनि ।	060a  
दृष्ट्वा ते तु मुदा युक्ताः कौतूहलसमन्विताः ॥	060c  
रत्नैर्विभूषणैश्चैव अभ्यवर्षंश्च पाण्डवम् ।	061a  
अथ जित्वा समस्तांस्तान्करे च विनिवेश्य च ॥	061c  
मणिहेमप्रवालानि शस्त्राण्याभरणानि च ।	062a  
एतानि लब्ध्वा पार्थोऽथ शृङ्गवन्तं गिरिं ययौ ॥	062c  
शृङ्गवन्तं च कौरव्यः समतिक्रम्य फल्गुनः ।	063a  
उत्तरं हरिवर्षं तु स समासाद्य पाण्डवः ॥	063c  
विद्याधरगणांश्चैव यक्षेन्द्रांश्च विनिर्जयन् ।	064a  
तत्र लेभे महात्मा वै वासो दिव्यमनुत्तमम् ॥	064c  
किन्नरद्रुमपत्रांश्च तत्र कृष्णाजिनान्बहून् ।	065a  
याज्ञीयांस्तांस्तदा दिव्यांस्तत्र लेभे धनञ्जयः\' ॥	065c  
उत्तरं हरिवर्षं तु स समासाद्य पाण्डवः ।	066a  
इयेष जेतुं तं देशं पाकशासननन्दनः ॥	066c  
तत एनं महावीर्यं महाकाया महाबलाः ।	067a  
द्वारपालाः समासाद्य हृष्टा वचनमब्रुवन् ॥	067c  
पार्थ नेदं त्वया शक्यं पुरं जेतुं कथञ्जन ।	068a  
उपावर्तस्व कल्याण पर्याप्तमिदमच्युत ॥	068c  
इदं पुरं यः प्रविशेद्ध्रुवं  न स भवेन्नरः ।	069a  
प्रीयामहे त्वया वीर पर्याप्तो विजयस्तव ॥	069c  
न चात्र किञ्चिज्जेतव्यमर्जुनात्र प्रदृश्यते ।	070a  
उत्तराः कुरुवो ह्येते नात्र युद्धं प्रवर्तते ॥	070c  
प्रविष्टोऽपि हि कौन्तेय नेह द्रक्ष्यसि किञ्चन ।	071a  
न हि मानुषदेहेन शक्यमत्राभिवीक्षितुम् ॥	071c  
अथेह पुरुषव्याघ्र किञ्चिदन्यच्चिकीर्षसि ।	072a  
तत्प्रब्रूहि करिष्यामो वचनात्तव भारत ॥	072c  
ततस्तानब्रवीद्राजन्नर्जुनः प्रहसन्निव ।	073a  
पार्थिवत्वं चिकीर्षामि धर्मराजस्य धीमतः ॥	073c  
न प्रवेक्ष्यामि वो देशं विरुद्धं यदि मानुषैः ।	074a  
युधिष्ठिराय यत्किञ्चित्करपण्यं प्रदीयताम् ॥	074c  
\'नो चेत्कृष्णेन सहितो योधयिष्यामि सायकैः\'।	075a  
ततो दिव्यानि वस्त्राणि दिव्यान्याभरणानि च ।	075c  
क्षौमाजिनानि दिव्यानि तस्य ते प्रददुः करम् ॥	075e  
एवं स पुरुषव्याघ्रो विजित्य दिशमुत्तराम् ।	076a  
सङ्ग्रामान्सुबहून्कृत्वा क्षत्रियैर्दस्युभिस्तथा ॥	076c  
स विनिर्जित्य राज्ञस्तान्करे च विनिवेश्य तु ।	077a  
धनान्यादाय सर्वेभ्यो रत्नानि विविधानि च ॥	077c  
हयांस्तित्तिरिकल्माषाञ्शुकपत्रनिभानपि ।	078a  
मयूरसदृशान्यान्सर्वाननिलरंहसः ॥	078c  
वृतः सुमहता राजन्बलेन चतुरङ्गिणा ।	079a  
आजगाम पुनर्वीरः शक्रप्रस्थं पुरोत्तमम् ॥	079c  
धर्मराजाय तत्पार्थो धनं सर्वं सवाहनम् ।	080a  
न्यवेदयदनुज्ञातस्तेन राज्ञा गृहान्ययौ ॥ 	080c  

इति श्रीमन्महाभारते सभापर्वणि दिग्विजयपर्वणि एकोनत्रिंशोऽध्यायः ॥ 29 ॥
