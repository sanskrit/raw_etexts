अध्यायः 067

शिशुपालेन राज्ञां प्रशंसनपूर्वकं गर्हितेन भीष्मेण राज्ञां तिरस्करणादिकम् ॥ 1 ॥

भीष्म उवाच ॥	001  
नैषा चेदिपतेर्बुद्धिर्यया त्वाह्वयतेऽच्युतम् ।	001a  
नूनमेष जगद्भर्तुः कृष्णस्यैव विनिश्चयः ॥	001c  
को हि मां भीमसेनाद्य क्षितावर्हति पार्थिवः ।	002a  
क्षेप्तुं कालपरीतात्मा यथैष कुलपांसनः ॥	002c  
एष ह्यस्य महाबाहुस्तेजोंशश्च हरेर्ध्रुवम् ।	003a  
तमेव पुनरादातुं कुरुतेऽत्र मतिं हरिः ॥	003c  
येनैष कुरुशार्दूल शार्दूल इव चेदिराट् ।	004a  
गर्जत्यतीव दुर्बुद्धिः सर्वानस्मानचिन्तयन् ॥	004c  
वैशम्पायन उवाच ॥	005  
ततो न ममृषे चैद्यस्तद्भीष्मवचनं तदा ।	005a  
उवाच चैन सङ्क्रुद्धः पुनर्भीष्ममथोत्तरम् ॥	005c  
शिशुपाल उवाच ॥	006  
द्विषतां नोऽस्तु भीष्मैष प्रभावः केशवस्य यः ।	006a  
यस्य संस्तववक्ता त्वं बन्दिवत्सततोत्थितः ॥	006c  
संस्तवे च मनो भीष्म परेषां रमते यदि ।	007a  
तदा संस्तुहि राज्ञस्त्वमिमं हित्वा जनार्दनम् ॥	007c  
दरदं स्तुहि बाह्लीकमिमं पार्थिवसत्तमम् ।	008a  
जायमानेन येनेयभवद्दारिता मही ॥	008c  
वङ्गाङ्गविषयाध्यक्षं सहस्राक्षसमं बले ।	009a  
स्तुहि कर्णमिमं भीष्म महाचापविकर्षणम् ॥	009c  
यस्येमे कुण्डले दिव्ये सहजे देवनिर्मिते ।	010a  
कवचं च महाबाहो बालार्कसदृशप्रभम् ॥	010c  
वासवप्रतिमो येन जरासन्धोऽतिदुर्जयः ।	011a  
विजितो बाहुयुद्धेन देहभेदं च लम्भितः ॥	011c  
द्रोणं द्रौणिं च साधु त्वं पितापुत्रौ महारथौ ।	012a  
स्तुहि स्तुत्यावुभौ भीष्म सततं द्विजसत्तमौ ॥	012c  
ययोरन्यतरो भीष्म सङ्क्रुद्धः सचराचराम् ।	013a  
इमां वसुमतीं कुर्यान्निःशेषामिति मे मतिः ॥	013c  
द्रोणस्य हि समं युद्धे न पश्यामि नराधिपम् ।	014a  
नाश्वत्थाम्नः समं भीष्म न च तौ स्तोतुमिच्छसि ॥	014c  
पृथिव्यां सागरान्तायां यो वैप्रतिसमो भवेत् ।	015a  
दुर्योधनं त्वं राजेन्द्रमतिक्रम्य महाभुजम् ॥	015c  
जयद्रथं च राजानं कृतास्त्रं दृढविक्रमम् ।	016a  
द्रुमं किम्पुरुषाचार्यं लोके प्रथितविक्रमम् ।	016c  
अतिक्रम्य महावीर्यं किं प्रशंससि केशवम् ॥	016e  
वृद्धं च भरताचार्यं तथा शारद्वतं कृपम् ।	017a  
अतिक्रम्य महावीर्यं किं प्रशंससि केशवम् ॥	017c  
धनुर्धराणां प्रवरं रुक्मिणं पुरुषोत्तमम् ।	018a  
अतिक्रम्य महावीर्यं किं प्रशंससि केशवम् ॥	018c  
भीष्मकं च महावीर्यं दन्तवक्त्रं च भूमिपम् ।	019a  
भगदत्तं यूपकेतुं जयत्सेनं च मागधम् ॥	019c  
विराटद्रुपदौ चोभौ शकुनिं च बहद्बलम् ।	020a  
विन्दानुविन्दावावन्त्यौ पाण्ड्यं श्वेतमथोत्तमम् ॥	020c  
शङ्खं च सुमहाभागं वृषसेनं च मानिनम् ।	021a  
एकलव्यं च विक्रान्तं कालिङ्गं च महारथम् ॥	021c  
अतिक्रम्य महावीर्यं किं प्रशंससि केशवम् ।	022a  
शल्यादीनपि कस्मात्त्वं न स्तौषि वसुधाधिपान् ।	022c  
स्तवाय यदि ते बुद्धिर्वर्तते भीष्म सर्वदा ॥	022e  
किं हि शक्यं मया कर्तुं यद्वृद्धानां त्वया नृप ।	023a  
पुरा कथयतां नूनं न श्रुतं धर्मवादिनाम् ॥	023c  
आत्मनिन्दात्मपूजा च परनिन्दा परस्तवः ।	024a  
अनाचरितमार्याणामिति ते भीष्म न श्रुतम् ॥	024c  
यदस्तव्यमिमं शश्वन्मोहात्संस्तौषि भक्तितः ।	025a  
केशवं तच्च ते भीष्म न कश्चिदनुमन्यते ॥	025c  
कथं भोजस्य पुरुषे वत्सपाले दुरात्मनि ।	026a  
समावेशयसे सर्वं जगत्केवलकाम्यया ॥	026c  
अथ चैषा न ते बुद्धिः प्रकृतिं याति भारत ।	027a  
मयैव कथितं पूर्वं कुलिङ्गशकुनिर्यथा ॥	027c  
कुलिङ्गशकुनिर्नाम पार्श्वे हिमवतः परे ।	028a  
भीष्म तस्याः सदा वाचः श्रूयन्तेऽर्थविगर्हिताः ॥	028c  
मा साहसमितीदं सा सततं वाशते किल ।	029a  
साहसं चात्मनातीव चरन्ती नावबुध्यते ॥	029c  
सा हि मांसार्गलं भीष्म मुखात्सिंहस्य खादतः ।	030a  
दन्तान्तरविलग्नं यत्तदादत्तेऽल्पचेतना ॥	030c  
इच्छतः सा हि सिंहस्य भीष्म जीवत्यसंशयम् ।	031a  
तद्वत्त्वमप्यधर्मिष्ठ सदा वाचः प्रभाषसे ॥	031c  
इच्छतां भूमिपालानां भीष्म जीवस्यसंशयम् ।	032a  
लोकविद्विष्टकर्मा हि नान्योऽस्ति भवता समः ॥	032c  
वैशम्पायन उवाच ॥	033  
ततश्चेदिपतेः श्रुत्वा भीष्मः स कटुकं वचः ।	033a  
उवाचेदं वचो राजंश्चेदिराजस्य शृण्वतः ॥	033c  
इच्छतां किल नामाहं जीवाम्येषां महीक्षिताम् ।	034a  
सोऽहं न गणयाम्येतांस्तृणेनापि नराधिपान् ॥	034c  
एवमुक्ते तु भीष्मेण ततः सञ्चुक्रुशुर्नृपाः ।	035a  
केचिज्जहृषिरे तत्र केचिद्भीष्मं जगर्हिरे ॥	035c  
केचिदूचुर्महेष्वासाः श्रुत्वा भीष्मस्य यद्वचः ।	036a  
पापोऽवलिप्तो वृद्धश्च नायं भीष्मोऽर्हति क्षमाम् ॥	036c  
हन्यतां दुर्मतिर्भीष्मः पशुवत्साध्वयं नृपाः ।	037a  
सर्वैः समेत्य संरब्धैर्दह्यतां वा कटाग्निना ॥	037c  
इति तेषां वचः श्रुत्वा ततः कुरुपितामहः ।	038a  
उवाच मतिमान्भीष्मस्तानेव वसुधाधिपान् ॥	038c  
उक्तस्योक्तस्य नेहान्तमहं समुपलक्षये ।	039a  
यत्तु वक्ष्यामि तत्सर्वं शृणुध्वं वसुधाधिपाः ॥	039c  
पशुवद्घातनं वा मे दहनं वा कटाग्निना ।	040a  
क्रियतां मूर्ध्नि वो न्यस्तं मयेदं सकलं पदम् ॥	040c  
एष तिष्ठति गोविन्दः पूजितोऽस्माभिरच्युतः ।	041a  
यस्य वस्त्वरते बुद्धिर्मरणाय स माधवम् ॥	041c  
कृष्णमाह्वयतामद्य युद्धे चक्रगदाधरम् ।	042a  
यादवस्यैव देवस्य देहं विशतु पातितः ॥ ॥	042c  

इति श्रीमन्महाभारते सभापर्वणि शिशुपालवधपर्वणि सप्तषष्टितमोऽध्यायः ॥ 67 ॥

2-67-15 वैप्रतिसमः विगतः प्रतिसमो यस्य स तथा । स्वार्थे तद्धितः । अतुल इत्यर्थः ॥ 2-67-27 कुलिङ्गशकुनिरिति स्त्रीपक्षिविशेषः ॥ 2-67-37 कटाग्निना कक्षाग्निना ॥ सप्तषष्टितमोऽध्यायः ॥ 67 ॥
