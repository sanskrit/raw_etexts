अध्यायः 003

सभानिर्माणसामग्र्यानयनाय बिन्दुसरः प्रति मयस्य गमनम् ॥ 1 ॥ गदाशङ्खाभ्यां सह सामग्रीं गृहीत्वा मयस्य खाण्डवप्रस्थागमनम् ॥ 2 ॥ भीमार्जुनयोः गदाशङ्खदानं सभानिर्माणं च ॥ 3 ॥

वैशम्पायन उवाच 	001  
अथाब्रवीन्मयः पार्थमर्जुनं जयतां वरम् ।	001a  
आपृच्छे त्वां गमिष्यामि पुनरेष्यामि चाप्यहम् ॥	001c  
\'विश्रुतां त्रिषु लोकेषु पार्थ दिव्यां सभां तव ।	002a  
प्राणिनां विस्मयकरीं तव प्रियविवर्धिनीम् ।	002c  
पाण्डवानां च सर्वेषां करिष्यामि धनञ्जय\' ॥	002e  
उत्तरेण तु कैलासं मैनाकं पर्वतं प्रति ।	003a  
यियक्षमाणेषु पुरा दानवेषु मया कृतम् ॥	003c  
चित्रं मणिमयं भाण्डं रम्यं बिन्दुसरः प्रति ।	004a  
सभायां सत्यसन्धस्य यदासीद्वृषपर्वणः ॥	004c  
आगमिष्यामि तद्गृह्य यदि तिष्ठति भारत ।	005a  
ततः सभां करिष्यामि पाण्डवस्य यशस्विनीम् ॥	005c  
मनः प्रह्लादिनीं चित्रां सर्वरत्नविभूषिताम् ।	006a  
अस्ति बिन्दुसरस्युग्रा गदा च कुरुनन्दन ॥	006c  
निहिता यौवनाश्वेन राज्ञा हत्वा रणे रिपून् ।	007a  
सुवर्णबिन्दुभिश्चित्रा गुर्वी भारसहा दृढा ॥	007c  
सा वै शतसहस्रस्य सम्मिता शत्रुघातिनी ।	008a  
अनुरूपा च भीमस्य गाण्डीवं भवतो यथा ॥	008c  
वारुणश्च महाशङ्खो देवदत्तः सुघोषवान् ।	009a  
सर्वमेतत्प्रदास्यामि भवते नात्र संशयः ॥	009c  
वैशम्पायन उवाच 	010  
इत्युक्त्वा सोऽसुरः पार्थं प्रागुदीचीं दिशं गतः ।	010a  
अथोत्तरेण कैलासान्मैनाकं पर्वतं प्रति ॥	010c  
हिरण्यशृङ्गः सुमहान्महामणिमयो गिरिः ।	011a  
रम्यं बिन्दुसरो नाम यत्र राजा भगीरथः ॥	011c  
द्रष्टुं भागीरथीं गङ्गामुवास बहुलाः समाः ।	012a  
यत्रेष्टं सर्वभूतानामीश्वरेण महात्मना ॥	012c  
आहृताः क्रतवो मुख्याः शतं भरतसत्तम ।	013a  
यत्र यूपा मणिमयाश्चैत्याश्चापि हिरण्मयाः ॥	013c  
शोभार्थं विहितास्तत्र न तु दृष्टान्ततः कृताः ।	014a  
यत्रेष्ट्वा स गतः सिद्धिं सहस्राक्षः शचीपतिः ॥	014c  
यत्र भूतपतिः सृष्ट्वा सर्वाँल्लोकान्सनातनः ।	015a  
अपस्यते तिग्मतेजाः स्थितो भूतैः सहस्रशः ॥	015c  
नरनारायणौ ब्रह्मा यमः स्थाणुश्च पञ्चमः ।	016a  
उपासते यत्र परं सहस्रयुगपर्यये ॥	016c  
यत्रेष्टं वासुदेवेन सत्त्रैर्वर्षगणान्बहून् ।	017a  
श्रद्दधानेन सततं धर्मसम्प्रतिपत्तये ॥	017c  
सुवर्णमालिनो यूपाश्चैत्याश्चाप्यतिभास्वराः ।	018a  
ददौ यत्र सहस्राणि प्रयुतानि च केशवः ॥	018c  
तत्र गत्वा स जग्राह गदां शङ्खं च भारत ।	019a  
\'तस्माद्गिरेरुपादाय शिलाः सुरुचिरावहाः\' ।	019c  
स्फाटिकं च सभाद्रव्यं यदासीद्वृषपर्वणः ॥	019e  
किङ्करैः सह रक्षोभिर्यदरक्षन्महद्धनम् ।	020a  
तदगृह्णान्मयस्तत्र गत्वा सर्वं महाऽसुरः ॥	020c  
तदाहृत्य च तां चक्रे सोऽसुरोऽप्रतिमां सभाम् ।	021a  
विश्रुतां त्रिषु लोकेषु दिव्यां मणिमयीं शुभाम् ॥	021c  
गदां च भीमसेनाय प्रवरां प्रददौ तदा ।	022a  
देवदत्तं चार्जुनाय शङ्खप्रवरमुत्तमम् ॥	022c  
यस्य शङ्खस्य नादेन भूतानि प्रचकम्पिरे ।	023a  
\'स कालं कञ्चिदाश्वस्य विश्वकर्मा विचिन्त्य च ॥	023c  
सभां प्रचक्रमे कर्तुं पाण्डवानां महात्मनाम् ।	024a  
अभिप्रायेण पार्थानां कृष्णस्य च महात्मनः ॥	024c  
सर्वर्तुगुणसम्पन्नां दिव्यरूपामलङ्कृताम् ।	025a  
तर्पयित्वा द्विजश्रेष्ठान्पायसेन सहस्रशः ।	025c  
सभा च सा महाराज शातकुम्भमयद्रुमा ॥	025e  
दशकिष्कुसहस्राणि समन्तादायताभवत् ।	026a  
यथा वह्नेर्यथार्कस्य सोमस्य च यथा सभा ॥	026c  
भ्राजमाना तथाऽत्यर्थं दधार परमं वपुः ।	027a  
अभिघ्नतीव प्रभया प्रभामर्कस्य भास्वराम् ॥	027c  
प्रबभौ ज्वलमानेव दिव्या दिव्येन वर्चसा ।	028a  
नवमेघप्रतीकाशा दिवमावृत्य विष्ठिता ।	028c  
आयता विपुला रम्या विपाप्मा विगतक्लमा ॥	028e  
उत्तमद्रव्यसम्पन्ना रत्नप्राकारतोरणा ।	029a  
बहुचित्रा बहुधना सुकृता विश्वकर्मणा ॥	029c  
न दाशार्ही सुधर्मा वा ब्रह्मणो वाथ तादृशी ।	030a  
सभा रूपेण सम्पन्ना यां चक्रे मतिमान्मयः ॥	030c  
तां स्म तत्र मयेनोक्ता रक्षन्ति च वहन्ति च ।	031a  
सभामष्टौ सहस्राणि किङ्करा नाम राक्षसाः ॥	031c  
अन्तरिक्षचरा घोरा महाकाया महाबलाः ।	032a  
रक्ताक्षाः पिङ्गलाक्षाश्च शुक्तिकर्णाः प्रहारिणः ॥	032c  
तस्यां सभायां नलिनीं चकाराप्रतिमां मयः ।	033a  
वैदूर्यपत्रविततां मणिनालमयाम्बुजाम् ॥	033c  
पद्मसौगन्धिकवतीं नानाद्विजगणायुताम् ।	034a  
पुष्पितैः पङ्कजैश्चित्रां कूर्मैर्मत्स्यैश्च काञ्चनैः ।	034c  
चित्रस्फटिकसोपानां निष्पङ्कसलिलां शुभाम् ॥	034e  
मन्दानिलसमुद्धूतां मुक्ताबिन्दुभिराचिताम् ।	035a  
महामणिशिलापट्टबद्धपर्यन्तवेदिकाम् ॥	035c  
मणिरत्नचितां तां तु केचिदभ्येत्य पार्थिवाः ।	036a  
दृष्ट्वापि नाभ्यजानन्त तेऽज्ञानात्प्रपतन्त्युत ॥	036c  
तां सभामभितो नित्यं पुष्पवन्तो महाद्रुमाः ।	037a  
आसन्नानाविधा लोलाः शीतच्छाया मनोरमाः ॥	037c  
काननानि सुगन्धीनि पुष्करिण्यश्च सर्वशः ।	038a  
हंसकारण्डवोपेताश्चक्रवाकोपशोभिताः ॥	038c  
जलजानां च पद्मानां स्थलजानां च सर्वशः ।	039a  
मारुतो गन्धमादाय पाण्डवान्स्म निषेवते ॥	039c  
ईदृशीं तां सभां कृत्वा मासैः परिचतुर्दशैः ।	040a  
निष्ठितां धर्मराजाय मयो राजन्न्यवेदयत् ॥ ॥	040c  

इति श्रीमन्महाभारते सभापर्वणि तृतीयोऽध्यायः ॥ 3 ॥
