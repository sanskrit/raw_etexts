अध्यायः 040

शिशुपालेन अनेकधा कृष्णोपालम्भनपूर्वकं सभातो निर्गमनम् ॥ 1 ॥

शिशुपाल उवाच 	001  
नायमर्हति वार्ष्णेयस्तिष्ठत्स्विह महात्मसु ।	001a  
महीपतिषु कौरव्य राजवत्पार्थिवार्हणम् ॥	001c  
नायं युक्तः समाचारः पाण्डवेषु महात्मसु ।	002a  
यत्कामाद्देवकीपुत्रं पाण्डवार्चितवानसि ॥	002c  
बाला यूयं न जानीध्वं धर्मः सूक्ष्मो हि पाण्डवाः ।	003a  
अयं तत्राभ्यतिक्रान्तो ह्यापगेयोऽल्पदर्शनः ॥	003c  
त्वादृशो धर्मयुक्तो हि कुर्वाणः प्रियकाम्यया ।	004a  
भवत्यभ्यधिकं भीष्मो लोकेष्ववमतः सताम् ॥	004c  
कथं ह्यराजा दाशार्हो मध्ये सर्वमहीक्षिताम् ।	005a  
अर्हणामर्हति तथा यथा युष्माभिरर्चितः ॥	005c  
अथवा मन्यसे कृष्णं स्थविरं कुरुपुङ्गवः ।	006a  
वसुदेवे स्थिते वृद्धे कथमर्हति तत्सुतः ॥	006c  
अथवा वासुदेवोऽपि प्रियकामोऽनुवृत्तवान् ।	007a  
द्रुपदे तिष्ठति कथं माधवोऽर्हति पूजनम् ॥	007c  
आचार्यं मन्यसे कृष्णमथवा कुरुनन्दन ।	008a  
द्रोणे तिष्ठति वार्ष्णेयं कस्मादर्चितवानसि ॥	008c  
ऋत्विजं मन्यसे कृष्णमथवा कुरुनन्दन ।	009a  
द्वौपायने स्थिते वृद्धे कथं कृष्णोऽर्चितस्त्वया ॥	009c  
भीष्मे शान्तनवे राजन्स्थिते पुरुषसत्तमे ।	010a  
स्वच्छन्दमृत्युके राजन्कथं कृष्णोऽर्चितस्त्वया ॥	010c  
अश्वत्थाम्नि स्थिते वीरे सर्वशास्त्रविशारदे ।	011a  
कथं कृष्णस्त्वया राजन्नर्चितः कुरुनन्दन ॥	011c  
दुर्योधने च राजेन्द्रे स्थिते पुरुषसत्तमे ।	012a  
कृपे च भारताचार्ये कथं कृष्णस्त्वयाऽर्चितः ॥	012c  
द्रुमं किम्पुरुषाचार्यमतिक्रम्य तथाऽर्चितः ।	013a  
भीष्मके चैव दुर्धर्षे पाण्डुवत्कृतलक्षणे ॥	013c  
नृपे च रुक्मिणि श्रेष्ठे एकलव्ये तथैव च ।	014a  
शल्ये मद्राधिपे चैव कथं कृष्णस्त्वयाऽर्चितः ॥	014c  
अयं च सर्वराज्ञां वै बलश्लाघी महाबलः ।	015a  
जामदग्न्यस्य दयितः शिष्यो विप्रस्य भारत ॥	015c  
येनात्मबलमाश्रित्य राजानो युधि निर्जिताः ।	016a  
तं च कर्णमतिक्रम्य कथं कृष्णस्त्वयाऽर्चितः ॥	016c  
नैवर्त्विङ्नैव चाचार्यो न राजा मधुसूदनः ।	017a  
अर्चितश्च कुरुश्रेष्ठ किमन्यत्प्रियकाम्यया ॥	017c  
अथवाऽभ्यर्चनीयोऽयं युष्माकं मधुसूदनः ।	018a  
किं राजभिरिहानीतैरवमानाय भारत ॥	018c  
वयं तु न भयादस्य कौन्तेयस्य महात्मनः ।	019a  
प्रयच्छामः करान्सर्वे न लोभान्न च सान्त्वनात् ॥	019c  
अस्य धर्मप्रवृत्तस्य पार्थिवत्वं चिकीर्षतः ।	020a  
करानस्मै प्रयच्छामः सोऽयमस्मान्न मन्यते ॥	020c  
किमन्यदवमनानाद्धे यदेनं राजसंसदि ।	021a  
अप्राप्तलक्षणं कृष्णमर्घ्येणार्चितवानसि ॥	021c  
अकस्माद्धर्मपुत्रस्य धर्मात्मेति यशो गतम् ।	022a  
को हि धर्मच्युते पूजामेवं युक्तां नियोजयेत् ॥	022c  
योऽयं वृष्णिकुले जातो राजानं हतवान्पुरा ।	023a  
जरासन्धं महात्मानमन्यायेन दुरात्मवान् ॥	023c  
अद्य धर्मात्मता चैव व्यपकृष्टा युधिष्ठिरात् ।	024a  
दर्शितं कृपणत्वं च कृष्णेऽर्घ्यस्य निवेदनात् ॥	024c  
यदि भीताश्च कौन्तेयाः कृपणाश्च तपस्विनः ।	025a  
ननु त्वयाऽपि बोद्धव्यं यां पूजां माधवार्हसि ॥	025c  
अथवा कृपणैरेतामुपनीतां जनार्दन ।	026a  
पूजामनर्हः कस्मात्त्वमभ्यनुज्ञातवानसि ॥	026c  
अयुक्तामात्मनः पूजां त्वं पुनर्बहुमन्यसे ।	027a  
हविषः प्राप्य निष्यन्दं प्राशिता श्वेव निर्जने ॥	027c  
न त्वं पार्थिवेन्द्राणामपमानः प्रयुज्यते ।	028a  
त्वामेव कुरवो व्यक्तं प्रलम्भन्ते जनार्दन ॥	028c  
क्लीबे दारक्रिया यादृगन्धे वा रूपदर्शनम् ।	029a  
अराज्ञो राजवत्पूजा तथा ते मधुसूदन ॥	029c  
दृष्टो युधिष्ठिरो राजा दृष्टो भीष्मश्च यादृशः ।	030a  
वासुदेवोऽप्ययं दृष्टः सर्वमेतद्यथातथम् ॥	030c  
इत्युक्त्वा शिशुपालस्तानुत्थाय परमासनात् ।	031a  
निर्ययौ सदसस्तस्मात्सहितो राजभिस्तदा ॥ 	031c  

इति श्रीमन्महाभारते सभापर्वणि अर्घाहरणपर्वणि चत्वारिंशोऽध्यायः ॥ 40 ॥
