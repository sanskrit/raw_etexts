अध्यायः 052

विष्णुना देवानां भूमावुत्पत्तये आज्ञापनम् ॥ 1 ॥ अवतीर्णे कृष्णे स्वर्गादागतानामिन्द्रादीनां श्रीकृष्णं स्तुत्वा पुनः स्वलोकगमनम् ॥ 2 ॥ श्रीकृष्णेन शकटासुरवधः । अर्जुनतरुभञ्जनम् । वृन्दावनं गत्वा वने विहरणम् ॥ 3 ॥

भीष्म उवाच ।	001  
यच्चक्रे भगवान्विष्णुर्वसुदेवसुतस्तदा ।	001a  
तत्तेऽहं सम्प्रवक्ष्यामि शृणु सर्वमशेषतः ॥	001c  
वासुदेवस्य महात्म्यं चरितं च महात्मनः ।	002a  
हितार्थं सुरमर्त्यानां लोकानां च हिताय च ॥	002c  
यदा दिवि विभुस्तात न रेमे भगवानसौ ।	003a  
ततो व्यादिश्य भूतानि विभुर्भूमिसुखावहः ॥	003c  
निग्रहार्थाय दैत्यानां चोदयामास वै तदा ।	004a  
मुरुतश्च वसूंश्चैव सूर्याचन्द्रमसावुभौ ॥	004c  
गन्धर्वाप्सरसश्चैव रुद्रादित्यांस्तथाऽश्विनौ ।	005a  
जायध्वं मानुषे लोके सर्वलोकमहेश्वराः ॥	005c  
जङ्गमानि विशालाक्षो ह्यात्मार्थमसृजत्प्रभुः ।	006a  
जायन्तामिति गोविन्दस्तिर्यग्योनिगतैः सह ॥	006c  
तानि सर्वाणि सर्वज्ञो व्यजायत यदोः कुले ।	007a  
आत्मानमात्मना तात कृत्वा बहुविधं हरिः ।	007c  
रत्यर्थमिह गास्तत्र ररक्ष पुरुषोत्तमः ॥	007e  
अजातशत्रो जातस्तु यथेष्टं भुवि भूमिप ।	008a  
कीर्त्यमानं मया तात निबोध भरतर्षभ ॥	008c  
सागराः समकम्पन्त मुदा चेलुश्च पर्वताः ।	009a  
जज्वलुश्चाग्नयः शान्ता जायमाने जनार्दने ॥	009c  
शिवाः सम्प्रववुर्वाताः प्रशान्तमभवद्रजः ।	010a  
ज्योतींषि सम्प्रकाशन्त जायमाने जनार्दने ॥	010c  
देवदुन्दुभयश्चापि सस्वनुर्भृशमम्बरे ।	011a  
अभ्यवर्षंस्तदाऽऽगम्य देवताः पुष्पवृष्टिभिः ॥	011c  
गीर्भिर्मङ्गलयुक्ताभिः स्तुवन्वै मधुसूदनम् ।	012a  
उपतस्थुस्तदा प्रीताः प्रादुर्भावे महर्षयः ॥	012c  
ततस्तानभिसम्प्रेक्ष्य नारदप्रमुखानृषीन् ।	013a  
उपानृत्यन्नुपजगुर्गन्धर्वाप्सरसां गणाः ॥	013c  
उपतस्थे च गोविन्दं सहस्राक्षः शचीपतिः ।	014a  
अभ्यभाषत तेजस्वी महर्षीन्पूजयंस्तदा ॥	014c  
कृत्वा च देवकार्याणि कृत्वा देवहितानि च ।	015a  
स्वं लोकं लोककृद्देवः पुनर्गच्छति तेजसा ॥	015c  
इत्युक्त्वा ऋषिभिः सार्घं जगाम त्रिदिवं पुनः ।	016a  
अभ्यनुज्ञाय तान्सर्वाञ्छादयन्प्रकृतिं पराम् ॥	016c  
नन्दगोपकुले कृष्ण उवास बहुलाः समाः ।	017a  
ततः कदाचित्सुप्तं तं शकटस्य त्वधः शिशुम् ॥	017c  
यशोदा सम्परित्यज्य जगाम यमुनां नदीम् ।	018a  
शिशुलीलां ततः कुर्वन्स्वहस्तचरणौ क्षिपन् ॥	018c  
रुरोद मधुरं कृष्णः पादावूर्ध्वं प्रसारयन् ।	019a  
पादाङ्गुष्ठेन शकटं दारयन्नथ केशवः ॥	019c  
तत्र एकेन पादेन पातयित्वा तथा शिशुः ।	020a  
न्युब्जं पयोधराकाङ्क्षी ससार च रुरोद च ॥	020c  
पाटितं शकटं दृष्ट्वा भिन्नभाण्डपुटीकटम् ।	021a  
जनास्ते शिशुना तेन विस्मयं परमं ययुः ॥	021c  
प्रत्यक्षं शूरसेनानां दृश्यते महदद्भुतम् ।	022a  
शयानेन हतः कंसपक्षवांस्तिग्मतेजसा ॥	022c  
पूतना चापि निहता महाकाया महास्तनी ।	023a  
ततः काले महाराज संसक्तौ रामकेशवौ ॥	023c  
कृष्णः सङ्कर्षणश्चोभौ रिङ्खिणौ च बभूवतुः ।	024a  
अन्योन्यकिरणाक्रान्तौ चन्द्रसूर्याविवाम्बरे ॥	024c  
विसर्पन्तौ च सर्वत्र महासर्पभुजौ तदा ।	025a  
रेजतुः पांसुदिग्धाङ्गौ रामकृष्णौ तदा नृप ॥	025c  
क्वचिच्च जानुभिः स्पृष्टौ क्रीडमानौ क्वचिद्वने ।	026a  
पिबन्तौ दधिकुल्यांश्च मथ्यमाने च भारत ॥	026c  
ततः स बालो गोविन्दो नवनीतं तदा क्षयम् ।	027a  
ग्रासमानस्तु तत्रायं गोपीभिर्ददृशे तथा ॥	027c  
दाम्नाऽथोलूखले कृष्णो गोपीभिश्च निबन्धितः ।	028a  
तत्तथा शिशुना तेन कर्षता चार्जुनावृभौ ॥	028c  
समूलविटपौ भग्नौ तदद्भुतमिवाभवत् ।	029a  
ततस्तौ बाल्यमुत्तीर्णौ कृष्णसङ्कर्षणावुभौ ॥	029c  
तस्मिन्नेव व्रजस्थाने सप्तवर्षै बभूवतुः ।	030a  
नीलपीताम्बरधरौ पीतश्वेतानुलेपनौ ॥	030c  
बभूवतुर्वत्सपालौ काकपक्षधरावुभौ ।	031a  
पर्णवाद्यं श्रुतिसुखं वादयन्तौ वराननौ ॥	031c  
शुशुभाते वनगतौ त्रिशीर्षाविव पन्नगौ ।	032a  
मयूराङ्गजकर्णौ तौ पल्लवापीडधारिणौ ॥	032c  
वनमालापरिक्षिप्तौ सालपोताविवोद्गतौ ।	033a  
अरविन्दकृतापीडौ रज्जुयज्ञोपवीतिनौ ॥	033c  
सशिक्यतुम्बुरुकरौ गोपवेणुप्रवादकौ ।	034a  
क्वचिद्वसन्तावन्योन्यं क्रीडमानौ क्वचिद्वने ॥	034c  
पर्णशय्यासु तौ सुप्तौ क्वचिन्निद्रान्तरैषिणौ ।	035a  
तौ वत्सान्पालयन्तौ हि शोभयन्तौ महद्वनम् ॥	035c  
चञ्चूर्यन्तौ रमन्तौ च राजन्नेवं तदा शुभम् ।	036a  
ततो वृन्दावनं गत्वा वसुदेवसुतावुभौ ।	036c  
गोकुलं तत्र कौन्तेय चारयन्तौ विजह्रतुः ॥ ॥	036e  

इति श्रीमन्महाभारते सभापर्वणि अर्घाहरणपर्वणि द्विपञ्चाशोऽध्यायः ॥ 52 ॥
