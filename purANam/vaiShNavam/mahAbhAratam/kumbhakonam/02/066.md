अध्यायः 066

भीष्मेण शिशुपालवृत्तान्तकथनपूर्वकं स्वेन भीमनिषेधने स्वाभिप्रायाविष्करणम् ॥ 1 ॥

भीष्म उवाच ॥	001  
चेदिराजकुले जातस्त्र्यक्ष एष चतुर्भुजः ।	001a  
रासभारावसदृशं ररास च ननाद च ॥	001c  
तेनास्य मातापितरौ त्रेसतुस्तौ सबान्धवौ ।	002a  
वैकृतं तस्य तौ दृष्ट्वा त्यागायाकुरुतां मतिम् ॥	002c  
ततः सभार्यं नृपतिं सामात्यं सपुरोहितम् ।	003a  
चिन्तासम्मूढहृदयं वागुवाचाशरीरेणी ॥	003c  
एष ते नृपते पुत्रः श्रीमाञ्जातो बलाधिकः ।	004a  
तस्मादस्मान्न भेतव्यमव्यग्रः पाहि वै शिशुम् ॥	004c  
न च वै तस्य मृत्युस्त्वं न कालः प्रत्युपस्थितः ।	005a  
यश्च शस्त्रेण हन्ताऽस्य स चोत्पन्नो नराधिप ॥	005c  
संश्रुत्योदाहृतं वाक्यं भूतमन्तर्हितं ततः ।	006a  
पुत्रस्नेहाभिसन्तप्ता जननी वाक्यमब्रवीत् ॥	006c  
येनेदमीरितं वाक्यं ममैतं तनयं प्रति ।	007a  
प्राञ्जलिस्तं नमस्यामि ब्रवीतु स पुनर्वचः ॥	007c  
याथातथ्येन भगवान्देवो वा यदि वेतरः ।	008a  
श्रोतुमिच्छामि पुत्रस्य कोऽस्य मृत्युर्भविष्यति ॥	008c  
अन्तर्भूतं ततो भूतमुवाचेदं पुनर्वचः ।	009a  
यस्योत्सङ्गे गृहीतस्य भुजावभ्यधिकावुभौ ॥	009c  
पतिष्यतः क्षितितले पञ्चशीर्षाविवोरगौ ।	010a  
तृतीयमेतद्बालस्य ललाटस्थं तु लोचनम् ॥	010c  
निमज्जिष्यति यं दृष्ट्वा सोऽस्य मृत्युर्भविष्यति ।	011a  
त्र्यक्षं चतुर्भुजं श्रुत्वा तथा च समुदाहृतम् ॥	011c  
पृथिव्यां पार्थिवाः सर्वे अभ्यागच्छन्दिदृक्षवः ।	012a  
तान्पूजयित्वा सम्प्राप्तान्यथार्हं स महीपतिः ॥	012c  
एकैकस्य नृपस्याङ्के पुत्रमारोपयत्तदा ।	013a  
एवं राजसहस्राणा पृथक्त्वेन यथाक्रमम् ॥	013c  
शिशुरङ्के समारूढो न तत्प्राप निदर्शनम् ।	014a  
एतदेव तु संश्रुत्य द्वारवत्यां महाबलौ ॥	014c  
ततश्चेदिपुरं प्राप्तौ सङ्कर्षणजनार्दनौ ।	015a  
यादवौ यादवीं द्रुष्टुं स्वसारं तौ पितुस्तदा ॥	015c  
अभिवाद्य यथान्यायं यथाश्रेष्ठं नृपं च ताम् ।	016a  
कुशलानामयं पृष्ट्वा निषण्णौ रामकेशवौ ॥	016c  
साऽभ्यर्च्य तौ तदा वीरौ प्रीत्या चाभ्यधिकं ततः ।	017a  
पुत्रं दामोदरोत्सङ्गे देवी सन्न्यदधात्स्वयम् ॥	017c  
न्यस्तमात्रस्य तस्याङ्के भुजावभ्यधिकावुभौ ।	018a  
पेततुस्तच्च नयनं न्यमज्जत ललाटजम् ॥	018c  
तद्दृष्ट्वा व्यथिता त्रस्ता वरं कृष्णमयाचत ।	019a  
ददस्व मे वरं कृष्ण भयार्ताया महाभुज ॥	019c  
त्वं ह्यार्तानां समाश्वासो भीतानामभयप्रदः ।	020a  
एवमुक्तस्ततः कृष्णः सोऽब्रवीद्यदुनन्दनः ॥	020c  
मा भैस्त्वं देवि धर्मज्ञे न मत्तोऽस्ति भयं तव ।	021a  
ददामि कं वरं किं च करवाणि पितृष्वसः ॥	021c  
शक्यं वा यदि वाऽशक्यं करिष्यामि वचस्तव ।	022a  
एवमुक्ता ततः कृष्णमब्रवीद्यदुनन्दनम् ॥	022c  
शिशुपालस्यापराधान्क्षमेथास्त्वं महाबल ।	023a  
मत्कृते यदुशार्दूल विद्ध्येनं मे वरं प्रभो ॥	023c  
कृष्ण उवाच ।	024  
अपराधशतं क्षाम्यं मया ह्यस्य पितृष्वसः ।	024a  
पुत्रस्य ते वधार्हस्य मा त्वं शोके मनः कृथाः ॥	024c  
भीष्म उवाच ।	025  
\'स जानन्नात्मनो मृत्युं कृष्णं यदुसुखावहम्\' ।	025a  
एवमेष नृपः पापः शिशुपाः सुमन्दधीः ।	025c  
त्वां समाह्वयते वीर गोविन्दवरदर्पितः ॥ ॥	025e  

इति श्रीमन्महाभारते सभापर्वणि शिशुपालवधपर्वणि षट्षष्टितमोऽध्यायः ॥ 66 ॥
