अध्यायः 025
जरासन्धवधः ॥ 1 ॥ जरासन्धेन बन्धीकृतानां राज्ञां कृष्णेन मोचनम् ॥ 2 ॥ मोचितै राजभिः कृष्णाय रत्नादिदानम् ॥ 3 ॥ कृष्णानुज्ञया जरासन्धपुत्रेण सहदेवेन पितुरौर्ध्वदैहिककरणम् ॥ 4 ॥ सहदेवं राज्येऽभिषिच्य श्रीकृष्णभीमार्जुनानामिन्द्रप्रस्थगमनम् ॥ 5 ॥ जरासन्धवधश्रवणहृष्टेन युधिष्ठिरेण पूजितस्य कृष्णस्य द्वारकागमनम् ॥ 6 ॥
	
वैशम्पायन उवाच 	001  
भीमसेनस्ततः कृष्णमुवाच यदुनन्दनम् ।	001a  
बुद्धिमास्थाय विपुलां जरासन्धवधोप्सया ॥	001c  
नायं पापो मया कृष्ण युक्तः स्यादनुरोधितुम् ।	002a  
प्रायेण यदुशार्दूल बान्धवक्षयकृत्तव ॥	002c  
एवमुक्तस्ततः कृष्णः प्रत्युवाच वृकोदरम् ।	003a  
त्वरयन्पुरुषव्याघ्रो जरासन्धवधेप्सया ॥	003c  
यत्ते दैवं परं सत्वं यच्च ते मातरिश्वनः ।	004a  
बलं भीमं जरासन्धे दर्शयाशु तदद्य वै ॥	004c  
\'तवैष वध्यो दुर्बुद्धिर्जरासन्धो महारथः ।	005a  
इत्यन्तरिक्षे त्वश्रौषं यदा वायुरवाप्यते ॥	005c  
गोमन्ते पर्वतश्रेष्ठे येनैष परिमोक्षितः ।	006a  
बलदेवबलं प्राप्य कोऽन्यो जीवेत्तु मागधात् ॥	006c  
तदस्य मृत्युर्विहितस्त्वदृते न महाबल ।	007a  
वायुं चिन्त्य महाबाहो जहीमं मगधाधिपम् ॥	007c  
वैशम्पायन उवाच 	008  
एवमुक्तस्ततो भीमो मनसाऽऽचिन्त्य मारुतम् ।	008a  
जनार्दनं नमस्कृत्य परिष्वज्य च फल्गुनम्\' ॥	008c  
प्रभञ्जनबलाविष्टो जरासन्धमरिन्दमः ।	009a  
उत्क्षिप्य भ्रामयामास बलवन्तं महाबलः ॥	009c  
भ्रामयित्वा शतगुणं जानुभ्यां भरतर्षभ ।	010a  
बभञ्ज पृष्टं सङ्क्षिप्य निष्पिष्य विननाद च ॥	010c  
करे गृहीत्वा चरणं द्विधा चक्रे महाबलः ।	011a  
तस्य निष्पिष्यमाणस्य पाण्डवस्य च गर्जतः ॥	011c  
अभवत्तुमुलो नादः सर्वप्राणिभयङ्करः ।	012a  
वित्रेसुर्मागधाः सर्वे स्त्रीणां गर्भाश्च सुस्रुवुः ॥	012c  
भीमसेनस्य नादेन जरासन्धस्य चैव ह ।	013a  
किन्नु स्याद्धिमवान्भिन्नः किन्नुस्विद्दीर्यते मही ॥	013c  
इति वै मागधा जज्ञुर्भीमसेनस्य निखनात् ।	014a  
\'ततस्तु भगवान्कृष्णो जरासन्धजिघांसया ॥	014c  
भीमसेनं समालोक्य नलं जग्राह पाणिना ।	015a  
द्विधा चिच्छेद वै तत्तु जरासन्धवधं प्रति ॥	015c  
ततस्त्वाज्ञाय तस्यैव पादमुत्क्षिप्य मारुतिः ।	016a  
द्विधा बभञ्ज तद्गात्रं प्राक्षिपद्विननाद च ॥	016c  
पुनः सन्धाय तु तदा जरासन्धः प्रतापवान् ।	017a  
भीमेन च समागम्य बाहुयुद्धं चकार ह ॥	017c  
तयोः समभवद्युद्धं तुमुलं रोमहर्षणम् ।	018a  
सर्वलोकक्षयकरं सर्वभूतभयावहम् ॥	018c  
पुनः कृष्णस्तमिरिणं द्विधा विच्छिद्य माधवः ।	019a  
व्यत्यस्य प्राक्षिपत्तत्तु जरासन्धवधेप्सया ॥	019c  
भीमसेनस्तदा ज्ञात्वा निर्बिभेद च मागधम् ।	020a  
द्विधा व्यत्यस्य पादेन प्राक्षिपच्च ननाद ह ॥	020c  
शुष्कमांसास्थिमेदस्त्वग्भिन्नमस्तिष्कपिण्डकः ।	021a  
शवभूतस्तदा राजन्पिण्डीकृत इवाबभौ\' ॥	021c  
ततो राज्ञः कुलद्वारि प्रसुप्तमिव तं नृपम् ।	022a  
रात्रौ गतासुमुत्सृज्य निश्चक्रमुररिन्दमाः ॥	022c  
जरासन्धरथं कृष्णो योजयित्वा पताकिनम् ।	023a  
आरोप्य भ्रातरौ चैव मोक्षयामास बान्धवान् ॥	023c  
ते वै रत्नुभुजं कृष्णं रत्नार्हं पृथिवीश्वराः ।	024a  
राजानं चक्ररासाद्य मोक्षिता महतो भयात् ॥	024c  
अक्षतः शस्त्रसम्पन्नो जितारिः सह राजभिः ।	025a  
रथमास्थाय तं दिव्यं निर्जगाम गिरिव्रजात् ॥	025c  
यः स सोदर्यवान्नाम द्वियोधी कृष्णसारथिः ।	026a  
अभ्यासघाती सन्दृश्यो दुर्जयः सर्वराजभिः ॥	026c  
भीमार्जुनाभ्यां योधाभ्यामास्थितः कृष्णसारथिः ।	027a  
शुशुभे रथवर्योऽसौ दुर्जयः सर्वधन्विभिः ॥	027c  
शक्रविष्णू हि सङ्ग्रामे चेरतुस्तारकामये ।	028a  
रथेन तेन वै कृष्ण उपारुह्य ययौ तदा ॥	028c  
\'एवमेतौ महाबाहू तदा दुष्करकारिणौ ।	029a  
कृष्णप्रणीतौ लोकेऽस्मिन्रथे को द्रष्टुमर्हति ॥	029c  
इत्यवोचन्व्रजन्तं तं जरासन्धपुरालयाः ।	030a  
वासुदेवं नरश्रेष्ठं युक्तं वातजवैर्हयैः\' ॥	030c  
तप्तचामीकराभेण किङ्किणीजालमालिना ।	031a  
मेघनिर्घोषनादेन जैत्रेणामित्रघातिना ॥	031c  
येन शक्रो दानवानां जघान नवतीर्नव ।	032a  
तं प्राप्य समहृष्यन्त रथं ते पुरुषर्षभाः ॥	032c  
ततः कृष्णं महाबाहुं भ्रातृभ्यां सहितं तदा ।	033a  
रथस्थं मागधा दृष्ट्वा समपद्यन्त विस्मिताः ॥	033c  
हयैर्दिव्यैः समायुक्तो रथो वायुसमो जवे ।	034a  
अधिष्ठितः स शुशुभे कृष्णेनातीव भारत ॥	034c  
असङ्गो देवविहितस्तस्मिन्रथवरे ध्वजः ।	035a  
योजनाद्ददृशे श्रीमानिन्द्रायुधसमप्रभः ॥	035c  
चिन्तयामास कृष्णोऽथ गरुत्मन्तं स चाभ्ययात् ।	036a  
क्षणे तस्मिन्स तेनासीच्चैत्यवृक्ष इवोत्थितः ॥	036c  
व्यादितास्यैर्महानादैः सह भूतैर्ध्वजालयैः ।	037a  
तस्मिन्रथवरे तस्थौ गुरुत्मान्पन्नगाशनः ॥	037c  
दुर्निरीक्ष्यो हि भूतानां तेजसाऽऽभ्यधिकं बभौ ।	038a  
आदित्य इव मध्याह्ने सहस्रकिरणावृतः ॥	038c  
न सज्जति वृक्षेषु शस्त्रैश्चापि न रिष्यते ।	039a  
दिव्यो ध्वजवरो राजन्दृश्यते चेह मानुषैः ॥	039c  
तमास्थाय रथं दिव्यं पर्जन्यसमनिःस्वनम् ।	040a  
निर्ययौ पुरुषव्याघ्रः पाण्डवाभ्यां सहाच्युतः ॥	040c  
यं लेभे वासवाद्राजा वसुस्तस्माद्बृहद्रथः ।	041a  
बृहद्रथात्क्रमेणैव प्राप्तो बार्हद्रथो रथम् ॥	041c  
स निर्याय महाबाहुः पुण्डरीकेक्षणस्ततः ।	042a  
गिरिव्रजाद्बहिस्तस्थौ समदेशे महायशाः ॥	042c  
तत्रैनं नागराः सर्वे सत्कारेणाभ्ययुस्तदा ।	043a  
ब्राह्मणप्रमुखा राजन्विधिदृष्टेन कर्मणा ॥	043c  
बन्धनाद्विप्रमुक्ताश्च राजानो मधुसूदनम् ।	044a  
पूजयामासुरूचुश्च स्तुतिपूर्वमिदं वचः ॥	044c  
नैतच्चित्रं महाबाहो त्वयि देवकिनन्दने ।	045a  
भीमार्जुनबलोपेते धर्मस्य प्रतिपालनम् ॥	045c  
जरासन्धह्रदे घोरे दुःखपङ्के निमज्जताम् ।	046a  
राज्ञां समभ्युद्धरणं यदिदं कृतमद्य वै ॥	046c  
विष्णो समवसन्नानां गिरिदुर्गे सुदारुणे ।	047a  
दिष्ट्या मोक्षाद्यशो दीप्तमाप्तं ते यदुनन्दन ॥	047c  
किं कर्मः पुरुषव्याघ्र शाधि नः प्रणतिस्थितान् ।	048a  
कृतमित्येव तद्विद्धि नृपैर्ययद्यपि दुष्करम् ॥	048c  
वैशम्पायन उवाच 	049  
तानुवाच हृषीकेशः समाश्वास्य महामनाः ।	049a  
युधिष्ठिरो राजसूयं क्रतुमार्हतुमिच्छति ॥	049c  
तस्य धर्मप्रवृत्तस्य पार्थिवत्वं चिकीर्षतः ।	050a  
सर्वैर्भवद्भिर्विज्ञाय साहाय्यं क्रियतामिति ॥	050c  
ततः सुप्रीतमनसस्ते नृपा नृपसत्तम ।	051a  
तथेत्येवाब्रुवन्सर्वे प्रतिगृह्यास्य तां गिरम् ॥	051c  
रत्नभाजं च दाशार्हं चक्रुस्ते पृथिवीश्वराः ।	052a  
कृच्छ्राज्जग्राह गोविन्दस्तेषां तदनुकम्पया ॥	052c  
जरासन्धात्मजश्चैव सहदेवो महामनाः ।	053a  
निर्ययौ सजनामात्यः पुरस्कृत्य पुरोहितम् ॥	053c  
स नीचैः प्रणतो भूत्वा बहुरत्नपुरोगमः ।	054a  
सहदेवो नृणां देवं वासुदेवमुपस्थितः ॥	054c  
भयार्ताय ततस्तस्मै कृष्णो दत्त्वाऽभयं तदा ।	055a  
आददेऽस्य महार्हाणि रत्नानि पुरुषोत्तमः ॥	055c  
\'सहदेव उवाच 	056  
यत्कृतं पुरुषव्याघ्र मम पित्रा जनार्दन ।	056a  
तत्ते हृदि महाबाहो न कार्यं पुरुषोत्तम ॥	056c  
त्वां प्रपन्नोऽस्मि गोविन्द प्रासदं कुरु मे प्रभो ।	057a  
पितुरिच्छामि संस्कारं कर्तुं देवकिनन्दन ॥	057c  
त्वत्तोऽभ्यनुज्ञां सम्प्राप्य भीमसेनात्तथार्जुनात् ।	058a  
निर्भयो विचरिष्यामि यथाकामं यथासुखम् ॥	058c  
वैशम्पायन उवाच 	059  
एवं विज्ञाप्यमानस्य सहदेवस्य मारिष ।	059a  
प्रहृष्टो देवकीपुत्रः पाण्डवौ च महारथौ ॥	059c  
क्रियतां संस्क्रिया राजन्पितुस्त इति चाब्रुवन् ।	060a  
तच्छ्रुत्वा वासुदेवस्य पार्थयोश्च स मागधः ॥	060c  
प्रविश्य नगरं तूर्णं सह मन्त्रिभिरप्युत ।	061a  
चितां चन्दनकाष्ठैश्च कालेयसरलैस्तथा ॥	061c  
कालागरुसुगन्धैश्च तैलैश्च विविधैरपि ।	062a  
घृतधाराशतैश्चैव सुमनोभिश्च भारत ॥	062c  
समन्तादेव कीर्यन्तोऽदहन्त मगधाधिपम् ।	063a  
उदकं तस्य चक्रेऽथ सहदेवः सहानुजः ॥	063c  
कृत्वा पितुः स्वर्गगतिं निर्ययौ यत्र केशवः ।	064a  
पाण्डवौ च महाभागौ भीमसेनार्जुनावुभौ ॥	064c  
स प्रह्वः प्राञ्जलिर्भूत्वा व्यज्ञापयत माधवम् ।	065a  
सहदेव उवाच 	065  
इमे रत्नानि भूरीणि गोजाविमहिषादयः ॥	065c  
हस्तिनोऽश्वाश्च गोविन्द वासांसि विविधानि च ।	066a  
दीयतां धर्मराजाय यथा वा मन्यते भवान् ॥	066c  
वैशम्पायन उवाच 	067  
भयार्ताय ततस्तस्मै कृत्वा कृष्णोऽभयं तदा ।	067a  
अभ्यषिञ्चत राजानं सहदेवं जनार्दनः ॥	067c  
मागधानां महीपालं जरासन्धात्मजं तदा ।	068a  
आददे च महार्हाणि रत्नानि पुरुषोत्तमः ॥	068c  
गत्वैकत्वं स कृष्णेन पार्थाभ्यां चापि सत्कृतः ।	069a  
विवेश मतिमान्राजा पुनर्बार्हद्रथं पुरम् ॥	069c  
पार्थाभ्यां सहितः कृष्णः सर्वैश्च वसुधाधिपैः ।	070a  
यथावयः समागम्य विससर्ज नराधिपान् ॥	070c  
विसृज्य सर्वान्नृपतीन्राजसूये महात्मभिः ।	071a  
आगन्तव्यं भवद्भिश्च धर्मराजप्रियेप्सुभिः ।	071c  
एवमुक्ता माधवेन सर्वे ते वसुधाधिपाः ।	072a  
एवमस्त्विति चाप्युक्त्वा समेताः परया मुदा ॥	072c  
भीमार्जुनहृषीकेशैः प्रहृष्टाः प्रययुस्तदा ।	073a  
रत्नान्यादाय भूरीणि ज्वलन्तो रिपुसूदनाः\' ॥	073c  
कृष्णस्तु सह पार्थाभ्यां श्रिया परमया युतः ।	074a  
रत्नान्यादाय भूरीणि प्रययौ पुरुषर्षभः ॥	074c  
इन्द्रप्रस्थमुपागम्य पाण्डवाभ्यां सहाच्युतः ।	075a  
समेत्य धर्मराजानं प्रीयमाणोऽभ्यभाषत ॥	075c  
दिष्ट्या भीमेन बलवाञ्जरासन्धो निपातितः ।	076a  
राजानो मोक्षिताश्चेमे बन्धनान्नृपसत्तम ॥	076c  
दिष्ट्या कुशलिनौ चेमौ भीमसेनधनञ्जयौ ।	077a  
पुनः स्वनगरं प्राप्तावक्षताविति भारत ॥	077c  
ततो युधिष्ठिरः कृष्णं पूजयित्वा यथार्हतः ।	078a  
भीमसेनार्जुनौ चैव प्रहृष्टः परिषस्वजे ॥	078c  
ततः क्षीणे जरासन्धे भ्रातृभ्यां विहितं जयम् ।	079a  
अजातशत्रुरासाद्य मुमुदे भ्रातृभिः सह ॥	079c  
\'हृष्टश्च धर्मराड्वाक्यं जनार्दनमभाषत ।	080a  
त्वां प्राप्य पुरुषव्याघ्र भीमसेनेन पातितः ॥	080c  
मागधोऽसौ बलोन्मत्तो जरासन्धः प्रतापवान् ।	081a  
राजसूयं क्रतुश्रेष्ठं प्राप्स्यामि विगतज्वरः ॥	081c  
त्वद्बुद्धिबलमाश्रित्य यागार्होऽस्मि जनार्दन ।	082a  
पीतं पृथिव्याः क्रुद्धेन यशस्ते पुरुषोत्तम ॥	082c  
जरासन्धवधेनैव प्राप्तास्ते विपुलाः श्रियः ।	083a  
वैशम्पायन उवाच 	083  
एवं सम्भाष्य कौन्तेयः प्रादाद्रथवरं प्रभोः ॥	083c  
प्रतिगृह्य तु गोविन्दो जरासन्धस्य तं रथम् ॥	084ac  
प्रहृष्टस्तस्य मुमुदे फल्गुनेन जनार्दनः ।	085a  
प्रीतिमानभवद्राजन्धर्मराजपुरस्कृतः\' ॥	085c  
यथावयः समागम्य भ्रातृभिः सह पाण्डवः ।	086a  
सत्कृत्य पूजयित्वा च विससर्ज नराधिपान् ॥	086c  
युधिष्ठिराभ्यनुज्ञातास्ते नृपा हृष्टमानसाः ।	087a  
जग्मुः स्वदेशांस्त्वरिता यानैरुच्चावचैस्ततः ॥	087c  
एवं पुरुषशार्दूलो महाबुद्धिर्जनार्दनः ।	088a  
पाण्डवैर्घातयामास जरासन्धमरिं तदा ॥	088c  
घातयित्वा जरासन्धं बुद्धिपूर्वमरिन्दमः ।	089a  
धर्मराजमनुज्ञाप्य पृथां कृष्णां च भारत ॥	089c  
सुभद्रां भीमसेनं च फाल्गुनं यमजौ तथा ।	090a  
धौम्यमामन्त्रयित्वा च प्रययौ स्वां पुरीं प्रति ॥	090c  
\'पाण्डवैरनुधावद्भिर्युधिष्ठिरपुरोगमैः ।	091a  
हर्षेण महता युक्तः प्राप्य चानुत्तमं यशः ।	091c  
जगाम हृष्टः कृष्णस्तु पुनर्द्वारवतीं पुरीम्\' ॥	091e  
तेनैव रथमुख्येन मनसस्तुल्यगामिना ।	092a  
धर्मराजविसृष्टेन दिव्येनानादयन्दिशः ॥	092c  
ततो युधिष्ठिरमुखाः पाण्डवा भरतर्षभ ।	093a  
प्रदक्षिणमकुर्वन्त कृष्णमक्लिष्टकारिणम् ॥	093c  
ततो गते भगवति कृष्णे देवकिनन्दने ।	094a  
जयं लब्ध्वा सुविपुलं राज्ञां दत्त्वाऽभयं तदा ॥	094c  
संवर्धितं यशो भूयः कर्मणा तेन भारत ।	095a  
द्रौपद्याः पाण्डवा राजन्परां प्रीतिमवर्धयन् ॥	095c  
तस्मिन्काले तु यद्युक्तं धर्मकामार्थसंहितम् ।	096a  
तद्राजा धर्मतश्चक्रे प्रजापालनकीर्तनम् ॥ ॥	096c  

इति श्रीमन्महाभारते सभापर्वणि जरासन्धवधपर्वणि पञ्चविंशोऽध्यायः ॥ 25 ॥
2-25-5 अवाप्यते प्राप्तः ॥
 2-25-8 एवमुक्तस्तदा भीमो जरासन्धमिति झ. पाठः ॥
 2-25-15 नलम् इरिणनामकं तृणविशेषम् ॥ 
2-25-22 कुलद्वारि गृहद्वारि ॥ 
2-25-35 असङ्गो रथस्पर्शहीनः ॥
