अध्यायः 034

स्मृतिमात्रागतघटोत्कचलङ्काप्रेषणवृत्तान्तस्य विस्तरेण कथनम् ॥ 1 ॥ कृष्णगौरवेण विभीषणेन करदानम् ॥ 2 ॥ विभीषणात्करणाहृतवता घटोत्कचेन सह सहदेवस्य प्रतिनिवर्तनम् ॥ 3 ॥
	
वैशम्पायन उवाच 	001  
सहदेवस्ततो राजा मन्त्रिभिः सह भारत ।	001a  
सम्प्रधार्य महाबाहुः सचिवैर्बुद्धिमत्तरैः ॥	001c  
स विचार्य तदा राजन्सहदेवस्त्वरान्वितः ।	002a  
चिन्तयामास राजेन्द्र भ्रातुः पुत्रं घटोत्कचम् ॥	002c  
ततश्चिन्तितमात्रे तु राक्षसः प्रत्यदृश्यत ।	003a  
अतिदीर्घो महाबाहु सर्वाभरणभूषितः ॥	003c  
नीलजीमूतसङ्काशस्तप्तकाञ्चनकुण्डलः ।	004a  
विचित्रहारकेयूरः किङ्किणीमणिभूषितः ॥	004c  
हेममाली महादंष्ट्रः किरीटी कुक्षिबन्धनः ।	005a  
ताम्रकेशो हरिश्मश्रुर्भीमाङ्गः कटकाङ्गदः ॥	005c  
रक्तचन्दनदिग्धाङ्गः सूक्ष्माम्बरधरो बली ।	006a  
बलेन स ययौ तत्र चालयन्निव मेदिनीम् ॥	006c  
ततो दृष्ट्वा जना राजन्नायान्तं पर्वतोपमम् ।	007a  
भयाद्धि दुद्रुवुः सर्वे सिंहात्क्षुद्रमृगा यथा ॥	007c  
आससाद च माद्रेयं पुलस्त्यं रावणो यथा ।	008a  
अभिवाद्य ततो राजन्सहदेवं घटोत्कचः ॥	008c  
प्रह्वः कृताञ्जलिस्तस्थौ किं कार्यमिति चाब्रवीत् ।	009a  
तं परिष्वज्य बाहुभ्यां मूर्ध्न्युपाघ्राय पाण्डवः ॥	009c  
तं मेरुशिखराकारमागतं पाण्डुनन्दनः ।	010a  
पूजयित्वा सहामात्यः प्रीतो वाक्यमुवाच ह ॥	010c  
गच्छ लङ्कां पुरीं वत्स करार्थं मम शासनात् ।	011a  
तत्र दृष्ट्वा महात्मानं राक्षसेन्द्रं बिभीषणम् ॥	011c  
रत्नानि राजसूयार्थं विविधानि बहूनि च ।	012a  
उपादाय च सर्वाणि प्रत्यागच्छ महाबल ॥	012c  
वैशम्पायन उवाच 	013  
पाण्डवेनैवमुक्तस्तु मुदा युक्तो घटोत्कचः ।	013a  
तथेत्युक्त्वा महाराज प्रतस्थे दक्षिणां दिशम् ॥	013c  
प्रययौ दक्षिणं कृत्वा सहदेवं घटोत्कचः ।	014a  
लङ्कामभिमुखो राजन्समुद्रं स व्यलोकयत् ॥	014c  
कूर्मग्राहझषाकीर्णं मीननक्रैस्तथाऽऽकुलम् ।	015a  
शुक्तिव्रातसमाकीर्णं शङ्कानां निचयाकुलम् ॥	015c  
स दृष्ट्वा रामसेतुं च चिन्तयन्रामविक्रमम् ॥	016a  
गत्वा पारं समुद्रस्य दक्षिणं स घटोत्कचः ॥	016c  
ददर्श लङ्कां राजेन्द्र नाकपृष्ठोपमां शुभाम् ।	017a  
प्राकारेणावृतां रम्यां शुभद्वारैश्च शोभिताम् ॥	017c  
प्रासादैर्बहुसाहस्रैः श्वेतरक्तैश्च सङ्कुलाम् ।	018a  
दिव्यदुन्दुभिनिर्ह्रादामुद्यानवनशोभिताम् ॥	018c  
सर्वकालफलैर्वृक्षैः पुष्पितैरुपशोभिताम् ।	019a  
पुष्पगन्धैश्च सङ्कीर्णां रमणीयमहारथाम् ॥	019c  
नानारत्नैश्च सम्पूर्णामिन्द्रस्येवामरावतीम् ।	020a  
विवेश स पुरीं लङ्कां राक्षसैश्च निषेविताम् ॥	020c  
ददर्श राक्षसव्राताञ्शूलप्रासाधरान्बहून् ॥	021a  
नानावेषधरान्दक्षान्नारीश्च प्रियदर्शनाः ॥	021c  
दिव्यमाल्याम्बरधरा दिव्यभूषणभूषिताः ।	022a  
मदरक्तान्तनयनाः पीनश्रोणिपयोधराः ॥	022c  
भैमसेनिं ततो दृष्ट्वा हृष्टास्ते विस्मयं गताः ।	023a  
आससाद गृहं राज्ञ इन्द्रस्य सदनोपमम् ॥	023c  
स द्वारपालमासाद्य वाक्यमेतदुवाच ह ।	024a  
घटोत्कच उवाच 	024  
कुरूणामृषभो राजा पाण्डुर्नाम महाबलः ॥	024c  
कनीयांस्तस्य दायादः सहदेव इति श्रुतः ।	025a  
तेनाहं प्रेषितो दूतः करार्थं कौरवस्य च ॥	025c  
द्रष्टुमिच्छामि राजेन्द्रं त्वं क्षिप्रं मां निवेदय ।	026a  
वैशम्पायन उवाच 	026  
तस्य तद्वचनं श्रुत्वा द्वारपालो महीपते ॥	026c  
तथेत्युक्त्वा विवेशाथ भवनं स निवेदकः ।	027a  
प्राञ्जलिः सर्वमाचष्ट सर्वां दूतगिरं तदा ॥	027c  
द्वारपालवचः श्रुत्वा राक्षसेन्द्रो विभीषणः ।	028a  
उवाच वाक्यं धर्मात्मा समीपं मे प्रवेश्यताम् ॥	028c  
एवमुक्तस्तु राज्ञा स धर्मज्ञेन महात्मना ।	029a  
अथ निष्क्रम्य सम्भ्रान्तो द्वार्स्थोहैडिम्बमब्रवीत् ॥	029c  
एहि दूत नृपं द्रष्टुं क्षिप्रं प्रविश च स्वयम् ।	030a  
द्वारपालवचः श्रुत्वा प्रविवेश घटोत्कचः ॥	030c  
स प्रविश्य ददर्शाथ राक्षसेन्द्रस्य मन्दिरम् ।	031a  
ततः कैलाससङ्काशं तप्तकाञ्चनतोरणम् ॥	031c  
प्राकारेण परिक्षिप्तं गोपुरैश्चापि शोभितम् ।	032a  
हर्म्यप्रासादसम्बाधं नानारत्नोपशोभितम् ॥	032c  
काञ्चनैस्तापनीयैश्च स्फाटिकै राजतैरपि ।	033a  
वज्रवैडूर्यजुष्टैश्च स्तम्भैश्च सुमनोहरैः ॥	033c  
नानाध्वजपताकाभिर्युक्तं मणिविचित्रितम् ।	034a  
चित्रमाल्यावृतं रम्यं तप्तकाञ्चनवेदिकम् ॥	034c  
स दृष्ट्वा तत्र सर्वं च भैमसेनिर्मनोहरम् ।	035a  
प्रविशन्नेव हैडिम्बः शुश्राव मधुरस्वरम् ॥	035c  
तन्त्रीगीतसमाकीर्णं समतालमिताक्षरम् ।	036a  
दिव्यदुन्दुभिनिर्ह्रादं वादित्रसततं शुभम् ॥	036c  
स श्रुत्वा मधुरं शब्दं प्रीतिमानभवत्तदा ।	037a  
ततो विगाह्य हैडिम्बो बहुकक्ष्यां मनोरमाम् ॥	037c  
स ददर्श महात्मानं द्वार्स्थेन सह भारत ।	038a  
तं विभीषणमासीनं काञ्चने परमासने ॥	038c  
दिवि भास्करसङ्काशं मुक्तामणिविभूषितम् ।	039a  
दिव्याभरणचित्राङ्गं दिव्यरूपधरं विभुम् ॥	039c  
दिव्यमाल्याम्बरधरं दिव्यगन्धोक्षितं शुभम् ।	040a  
विभ्राजमानं वपुषा सूर्यवैश्वानरप्रभम् ॥	040c  
उपोपविष्टं सचिवैर्देवैरिव शतक्रतुम् ।	041a  
यक्षैर्महात्मभिर्दिव्यनारीभिर्हृद्यकान्तिभिः ॥	041c  
गीतैर्मङ्गलयुक्तैश्च पूज्यमानं यथा दिवि ।	042a  
चामरे व्यजने चाग्र्ये हेमदण्डे महाधने ॥	042c  
गृहीते वरनारीभ्यां धूयमाने च मूर्धनि ।	043a  
अर्चिष्मन्तं श्रिया जुष्टं कुबेरवरुणोपमम् ॥	043c  
धर्मे चैव स्थितं नित्यमद्भुतं राक्षसेश्वरम् ।	044a  
राममिक्ष्वाकुनाथं वै स्मरन्तं मनसा सदा ॥	044c  
दृष्ट्वा घटोत्कचो राजन्ववन्दे तं कृताञ्जलिः ।	045a  
प्रह्वस्तस्थौ महावीर्यः शक्रं चित्ररथो यथा ॥	045c  
तं दूतमागतं दृष्ट्वा राक्षसेन्द्रो विभीषणः ।	046a  
पूजयित्वा यथान्यायं सान्त्वपूर्वं वचोऽब्रवीत् ॥	046c  
विभीषण उवाच 	047  
कस्य वंशे स सञ्जातः करमिच्छन्महीपतिः ।	047a  
तस्यानुजान्समस्तांश्च पुरं देशं च तस्य वै ॥	047c  
त्वां च कार्यं च तत्सर्वं श्रोतुमिच्छामि तत्वतः ।	048a  
विस्तरेण मम ब्रूहि सर्वानेतान्पृथक्पृथक् ॥	048c  
वैशम्पायन उवाच 	049  
एवमुक्तस्तु हैडिम्बः पौलस्त्येन महात्मना ।	049a  
कृताञ्जलिरुवाचाथ समर्थमिदमुत्तरम् ॥	049c  
घटोत्कच उवाच 	050  
सोमवंशोद्भवो राजा पाण्डुर्नाम महाबलः ।	050a  
पाण्डोश्च पुत्राः पञ्चासञ्छक्रतुल्यपराक्रमाः ॥	050c  
तेषां ज्येष्ठस्तु नाम्ना वै युधिष्ठिर इति श्रुतः ।	051a  
अजातशत्रुर्धर्मात्मा धर्मो विग्रहवानिव ॥	051c  
ततो युधिष्ठिरो राजा प्राप्य राज्यमकारयत् ।	052a  
गङ्गाया दक्षिणे तीरे नगरे नागसाह्वये ॥	052c  
तद्दत्वा धृतराष्ट्राय शक्रप्रस्थं ययौ ततः ।	053a  
भ्रातृभिः सह राजेन्द्र शक्रप्रस्थेऽन्वमोदत ॥	053c  
गङ्गायमुनयोर्मध्ये ते उभे नगरोत्तमे ।	054a  
नित्यं धर्मे स्थितो राजा शक्रप्रस्थे प्रशास्ति नः ॥	054c  
तस्यानुजो महाबाहुर्भीमसेन इति श्रुतः ।	055a  
महातेजा महाकीर्तिः शक्रतुल्यपराक्रमः ॥	055c  
दशनागसहस्राणां बले तुल्यः स पाण्डवः ।	056a  
तस्यानुजोऽर्जुनो नाम महाबलपराक्रमः ॥	056c  
सुकुमारो महासत्वो लोके वीर्येण विश्रुतः ।	057a  
कार्तवीर्यसमो वीर्ये सागरप्रतिमो बले ॥	057c  
जामदग्न्यसमश्चास्त्रे सङ्ख्ये रामसमोऽर्जुनः ।	058a  
रूपे शक्रसमः पार्थस्तेजसा भास्करोपमः ॥	058c  
देवदानवगन्धर्वैः पिशाचोरगराक्षसैः ।	059a  
मानुषैश्च समस्तैस्तु अजेयः फल्गुनो रणे ॥	059c  
तेन तत्खाण्डवं दावं तर्पितं जातवेदसे ।	060a  
विजित्य तरसा शक्रं युधि देवगणैः सह ॥	060c  
लब्धान्यस्त्राणि दिव्यानि तर्पयित्वा हुताशनम् ।	061a  
तेन लब्धा महाराज दुर्लभा दैवतैरपि ॥	061c  
वासुदेवस्य भगिनी सुभद्रा नाम विश्रुता ।	062a  
अर्जुनस्यानुजो राजन्नकुलश्चेति विश्रुतः ॥	062c  
दर्शनीयतमो लोके मूर्तिमानिव मन्मथः ।	063a  
तस्यानुजो महातेजाः सहदेव इति श्रुतः ॥	063c  
तेनाहं प्रेषितो राजन्कुमारेण समो रणे ।	064a  
अहं घटोत्कचो नाम भीमसेनसुतो बली ॥	064c  
मम माता महाभागा हिडिम्बा नाम राक्षसी ।	065a  
पार्थानामुपकारार्थं चरामि पृथिवीमिमाम् ॥	065c  
आसीत्पृथिव्याः सर्वस्या महीपालो युधिष्ठिरः ।	066a  
राजसूयं क्रतुश्रेष्ठमाहर्तुमुपचक्रमे ॥	066c  
सन्दिदेश च स भ्रातृन्करार्थं सर्वतोदिशम् ।	067a  
वृष्णिवीरेण सहितः सन्दिदेशानुजान्नृपः ॥	067c  
उदीचीमर्जुनस्तूर्णं गत्वा मेरोरथोत्तमः ।	068a  
गत्वा शतसहस्राणि योजनानि महाबलः ॥	068c  
जित्वा सर्वान्नृपान्युद्धे हत्वा च तरसा वशी ।	069a  
स्वर्गद्वारमुपागम्य रत्नान्यादाय वै भृशम् ॥	069c  
अश्वांश्च विविधान्दिव्यान्सर्वानादाय फल्गुनः ।	070a  
धनं बहुविधं राजन्धर्मपुत्राय वै ददौ ॥	070c  
भीमसेनो हि राजेन्द्र जित्वा प्राचीं दिशं बलात् ।	071a  
वशे कृत्वा महीपालान्पाण्डवाय धनं ददौ ॥	071c  
दिशं प्रतीचीं नकुलः करार्थं प्रययौ तथा ।	072a  
सहदेवो दिशं याम्यां जित्वा सर्वान्महीक्षितः ॥	072c  
मां सन्दिदेश राजेन्द्र करार्थमिह सत्कृतः ।	073a  
पार्थानां चरितं तुभ्यं सङ्क्षेपात्समुदाहृतम् ॥	073c  
तमवेक्ष्य महाराज धर्मराजं युधिष्ठिरम् ।	074a  
पावनं राजसूयं च भगवन्तं हरिं प्रभुम् ।	074c  
एतानवेक्ष्य धर्मज्ञ करं दातुमिहार्हसि ॥	074e  
वैशम्पायन उवाच 	075  
तेन तद्भाषितं श्रुत्वा राक्षसेन्द्रो विभीषणः ।	075a  
शासनं प्रतिजग्राह धर्मात्मा राक्षसैः सह ॥	075c  
तच्च कृष्णकृतं धीमानित्यमन्यत स प्रभुः ।	076a  
ततो ददौ विचित्राणि कम्बलानि कुथानि च ॥	076c  
दान्तकाञ्चनपर्यङ्कान्मणिहेमविचित्रितान् ।	077a  
भूषणानि महार्हाणि प्रवालानि मणींश्च सः ॥	077c  
काञ्चनानि च भाण्डनि कलशानि घटानि च ।	078a  
कटाहानि विचित्राणि द्रोण्यश्चैव सहस्रशः ॥	078c  
राजतानि च भाण्डानि रत्नगर्भांश्च कुण्डलान् ।	079a  
हेमपुष्पाणि चान्यानि रुक्ममुख्यानि चापरान् ।	079c  
शङ्खांश्च चन्द्रसङ्काशांश्चित्रावर्तविचित्रितान् ।	080a  
यज्ञस्य तोरणे युक्तान्ददौ तालांश्चतुर्दश ॥	080c  
रुक्मपङ्कजपुष्पाणि शिबिका मणिभूषिताः ।	081a  
मुकुटानि महार्हाणि रत्नगर्भांश्च कङ्कणान् ॥	081c  
चन्दनानि च मुख्यानि वासांसि विविधानि च ।	082a  
स ददौ सहदेवाय तदा राजा विभीषणः ॥	082c  
तानि सर्वाणि रत्नानि आजह्रुस्ते निशाचराः ।	083a  
अष्टाशीतिसहस्राणि समदा रक्तलोचनाः ॥	083c  
रत्नान्यादाय सर्वाणि प्रतस्थे स घटोत्कचः ।	084a  
विभीषणं च राजानमभिवाद्य कृताञ्जलिः ॥	084c  
प्रदक्षिणं परीत्यैव निर्जगाम घटोत्कचः ।	085a  
ततो रत्नान्युपादाय हैडिम्बो राक्षसैः सह ॥	085c  
जगाम तूर्णं लङ्कायाः सहदेवपदं प्रति ।	086a  
आसेदुः पाण्डवं सर्वे लङ्घयित्वा महोदधिम् ॥	086c  
सहदेवो ददर्शाथ रत्नाहारान्निशाचरान् ।	087a  
आगतान्भीमसङ्काशान्हैडिम्बं च तथा नृप ॥	087c  
द्रमिला नैऋतान्दृष्ट्वा दुद्रुवुस्ते भयार्दिताः ।	088a  
भैमसेनिस्ततो गत्वा मार्देयं प्राञ्जलिः स्थितः ॥	088c  
प्रीतिमानभवद्दृष्ट्वा रत्नौघं तं च पाण्डवः ।	089a  
तं परिष्वज्य पाणिभ्यां दृष्ट्वा तान्प्रीतिमानभूत् ॥	089c  
विसृज्य द्रविडान्सर्वान्गमनायोपचक्रमे ।	090a  
न्यवर्तत ततो धीमान्सहदेवो नराधिपः ॥	090c  
एवं विजित्य तरसा सान्त्वेन विजयेन च ।	091a  
करदान्पार्थिवान्कृत्वा प्रत्यागच्छदरिन्दमः ॥	091c  
रत्नसालमुपादाय ययौ सहनिशाचरः ।	092a  
इन्द्रप्रस्थं विवेशाथ कम्पयन्निव मेदिनीम् ॥	092c  
दृष्ट्वा युधिष्ठिरं राजन्सहदेवः कृताञ्जलिः ।	093a  
प्रह्वोऽभिवाद्य तस्थौ स पूजितश्चापि तेन वै ॥	093c  
लङ्काप्राप्तान्धनौघांश्च दृष्ट्वा तान्दुर्लभान्बहून् ।	094a  
प्रीतिमानभवद्राजा विस्मयं परमं ययौ ॥	094c  
धर्मराजाय तत्सर्वं निवेद्य भरतर्षभ ।	095a  
कोटीसहस्रमधिकं हिरण्यस्य महात्मने ॥	095c  
विविधानि च रत्नानि गोजाविमहिषांस्तथा ।	096a  
कृतकर्मा सुखं राजन्नुवास जनमेजय ॥ 	096c  

इति श्रीमन्महाभारते सभापर्वणि दिग्विजयपर्वणि चतुस्त्रिंशोऽध्यायः ॥ 34 ॥ 
