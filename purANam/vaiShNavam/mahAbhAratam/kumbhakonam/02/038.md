अध्यायः 038

आगतान्भीष्मादीन्सम्मान्य तत्तदधिकारेषु तेषान्तेषां नियमनम् ॥ 1 ॥ राजसूययागः ॥ 2 ॥
	
वैशम्पायन उवाच 	001  
पितामहं गुरुं चैव प्रत्युद्गम्य युधिष्ठिरः ।	001a  
अभिवाद्य ततो राजन्निदं वचनमब्रवीत् ॥	001c  
भीष्मं द्रोणं कृपं द्रौणिं दुर्योधनविविंशती ।	002a  
अस्मिन्यज्ञे भवन्तो मामनुगृह्णन्तु सर्वशः ॥	002c  
इदं वः सुमहच्चैव यदिहास्ति धनं मम ।	003a  
प्रणयन्तु भवन्तो मां यथेष्टमभिमन्त्रिताः ॥	003c  
एवमुक्त्वा स तान्सर्वान्दीक्षितः पाण्डवाग्रजः ।	004a  
युयोज स यथायोगमधिकारेष्वनन्तरम् ॥	004c  
\'पङ्क्त्यारोपणकार्ये च उच्छिष्टापनये पुनः ।	005a  
भोजनावेक्षणे चैव युयुत्सुं समयोजयत्\' ॥	005c  
भक्ष्यभोज्याधिकारेषु दुःशासनमयोजयत् ।	006a  
परिग्रहे ब्राह्मणानामश्वत्थामानमुक्तवान् ।	006c  
राज्ञां तु प्रतिपूजार्थं सञ्जयं स न्ययोजयत् ।	007a  
कृताकृतपरिज्ञाने भीष्णद्रोणौ महामती ॥	007c  
हिरण्यस्य सुवर्णस्य रत्नानां चान्ववेक्षणे ।	008a  
दक्षिणानां च वै दाने कृपं राजा न्ययोजयत् ॥	008c  
तथाऽऽन्यान्पुरुषव्याघ्रांस्तस्मिंस्तस्मिन्न्ययोजयत् ।	009a  
बाह्लिको धृतराष्ट्रश्च सोमदत्तो जयद्रथः ।	009c  
नकुलेन समानीताः स्वामिवत्तत्र रेमिरे ॥	009e  
क्षत्ता व्ययकरस्त्वासीद्विदुरः सर्वधर्मवित् ।	010a  
दुर्योधनस्त्वर्हणानि प्रतिजग्राह सर्वशः ॥	010c  
\'कुन्ती साध्वी च गान्धारी स्त्रीणां कुर्वन्ति चार्चनम् ॥	011a  
अन्याः सर्वाः स्नुषास्तासां सन्देशं यान्तु माचिरम् ।	011c  
तिष्ठेत्कृष्णान्तिके सोयमर्जुनः कार्यसिद्धये\' ॥	011e  
चरणक्षालने कृष्णो ब्राह्मणानां स्वयं ह्यभूत् ।	012a  
सर्वलोकसमावृत्तः पिप्रीषुः फलमुत्तमम् ॥	012c  
द्रष्टुकामः सभां चैव धर्मराजं युधिष्ठिरम् ।	013a  
न कश्चिदाहरत्तत्र सहस्रावरमर्हणम् ॥	013c  
रत्नैश्च बहुभिस्तत्र धर्मराजमवर्धयत् ।	014a  
कथं तु मम कौरव्यो रत्नदानैः समाप्नुयात् ॥	014c  
यज्ञमित्येव राजानः स्पर्धमाना ददुर्धनम् ।	015a  
भवनैः सविमानाग्रैः सोदर्कैर्बलसंवृतैः ॥	015c  
लोकराजविमानैश्च ब्राह्मणावसथैः सह ।	016a  
कृतैरावसथैर्दिव्यैर्विमानप्रतिमैस्तथा ॥	016c  
विचित्रै रत्ववद्भिश्च ऋद्ध्या परमया युतैः ।	017a  
राजभिश्च समावृत्तैरतीव श्रीसमृद्धिभिः ।	017c  
अशोभत सदो राजन्कौन्तेयस्य महात्मनः ॥	017e  
ऋद्ध्या तु वरुणं देवं स्पर्धमानो युधिष्ठिरः ।	018a  
षडग्निनाथ यज्ञेन सोऽयजद्दक्षिणावता ॥	018c  
सर्वाञ्जनान्सर्वकामैः समृद्धैः समतर्पयत् ।	019a  
अन्नवान्बहुभक्ष्यश्च भुक्तवज्जनसंवृतः ।	019c  
रत्नोपहारसम्पन्नो बभूव स समागमः ॥	019e  
इडाज्यहोमाहुतिभिर्मन्त्रशिक्षाविशारदैः ।	020a  
तस्मिन्हि ततृपुर्देवास्तते यज्ञे महर्षिभिः ॥	020c  
यथा देवास्तथा विप्रा दक्षिणान्नमहाधनैः ।	021a  
ततृपुः सर्ववर्णाश्च तस्मिन्यज्ञे मुदाऽन्विताः ॥ 	021c  

इति श्रीमन्महाभारते सभापर्वणि दिग्विजयपर्वणि अष्टत्रिंशोऽध्यायः ॥ 38 ॥ ॥ समाप्तं च राजसूयपर्व ॥
