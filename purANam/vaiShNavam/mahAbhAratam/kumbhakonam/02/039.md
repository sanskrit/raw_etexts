अध्यायः 039

अभिषेचनदिने ब्राह्मणादीनामन्तर्वेदिप्रवेशः ॥ 1 ॥ भूभारक्षपणे नारदचिन्तनम् ॥ 2 ॥ पूर्वं सङ्क्षिप्योक्तायाः कृष्णागमनकथायाः किञ्चिद्विस्तरेण कथनम् ॥ 3 ॥ सहदेवेन  भीष्माज्ञया श्रीकृष्णस्याग्रपूजाकरणम् ॥ 4 ॥ शिशुपालेन श्रीकृष्णस्याग्रपूजाऽसहनम् ॥ 5 ॥

वैशम्पायन उवाच 	001  
ततोऽभिषेचनीयेऽह्नि ब्राह्मणा राजभिः सह ।	001a  
अन्तर्वेदीं प्रविविशुः सत्कारार्हा महर्षयः ॥	001c  
नारदप्रमुखास्तस्यामन्तर्वेद्यां महात्मनः ।	002a  
समासीनाः शुशुभिरे सहराजर्षिभिस्तदा ॥	002c  
समेता ब्रह्मभवने देवा देवर्षयस्तथा ।	003a  
कर्मान्तरमुपासन्तो जजल्पुरमितौजसः ॥	003c  
एवमेतन्न चाप्येवमेवं चैतन्न चान्यथा ।	004a  
इत्यूचुर्बहवस्तत्र वितण्डां वै परस्परम् ॥	004c  
कृशानर्थांस्ततः केचिदकृशांस्तत्र कुर्वते ।	005a  
अकृशांश्च कृशांश्चक्रुर्हेतुभिः शास्त्रनिश्चयैः ॥	005c  
तत्र मेधाविनः केचिदर्थमन्यैरुदीरितम् ।	006a  
विचिक्षिपुर्यथा श्येना नभोगतमिवामिषम् ॥	006c  
केचिद्धर्मार्थकुशलाः केचित्तत्र महाव्रताः ।	007a  
रेमिरे कथयन्तश्च सर्वभाष्यविदां वराः ॥	007c  
सा वेदिर्वेदसम्पन्नैर्देवद्विजमहर्षिभिः ।	008a  
आबभासे समाकीर्णा नक्षत्रैर्द्यौरिवायता ॥	008c  
न तस्यां सन्निधौ शूद्रः कश्चिदासीन्न चाव्रती ।	009a  
अन्तर्वेद्यां तदा राजन्युधिष्ठिरनिवेशने ॥	009c  
तां तु लक्ष्मीवतो लक्ष्मीं तदा यज्ञविधानजाम् ।	010a  
तुतोष नारदः पश्यन्धर्मराजस्य धीमतः ॥	010c  
अथ चिन्तां समापेदे स मुनिर्मनुजाधिप ।	011a  
नारदस्तु तदा पश्यन्सर्वक्षत्रसमागमम् ॥	011c  
सस्मार च पुरावृत्तां कथां तां पुरुषर्षभ ।	012a  
अंशावतरणे याऽसौ ब्रह्मणो भवनेऽभवत् ॥	012c  
देवानां सङ्गमं तं तु विज्ञाय कुरुनन्दन ।	013a  
नारदः पुण्डरीकाक्षं सस्मार मनसा हरिम् ॥	013c  
साक्षात्स विबुधारिघ्नः क्षत्रे नारायणो विभुः ।	014a  
प्रतिज्ञां पालयंश्चेमां जातः परपुरञ्जयः ॥	014c  
सन्दिदेश पुरा योऽसौ विबुधान्भूतकृत्स्वयम् ।	015a  
अन्योन्यमभिनिघ्नन्तः पुनर्लोकानवाप्स्यथ ॥	015c  
इति नारायणः शम्भुर्भगवान्भूतभावनः ।	016a  
आदिश्य विबुधान्सर्वानजायत यदुक्षये ॥	016c  
क्षितावन्धकवृष्णीनां वंशे वंशभृतां वरः ।	017a  
परया शुशुभे लक्ष्म्या नक्षत्राणामिवोडुराट् ॥	017c  
यस्य बाहुबलं सेन्द्राः सुराः सर्व उपासते ।	018a  
सोयं मानुषवन्नाम हरिरास्तेऽरिमर्दनः ॥	018c  
अहो बत महद्भूतं स्वयम्भूर्यदिदं स्वयम् ।	019a  
आदास्यति पुनः क्षत्रमेवं बलसमन्वितम् ॥	019c  
इत्येतां नारदश्चिन्तां चिन्तयामास सर्ववित् ।	020a  
हरिं नारायणं ज्ञात्वा यज्ञैरीज्यं तमीश्वरम् ॥	020c  
तस्मिन्धर्मविदां श्रेष्ठो धर्मराजस्य धीमतः ।	021a  
महाध्वरे महाबुद्धिस्तस्थौ स बहुमानतः ॥	021c  
\'ततः समुदिता मुख्यैर्गुणैर्गुणवतां वराः ।	022a  
बहवो भावितात्मानः पृथक्पृथगरिन्दमाः ॥	022c  
आत्मकृत्यमिति ज्ञात्वा पाञ्चालास्तत्र सर्वशः ।	023a  
समीयुर्वृष्णयश्चैव तदाऽनीकाग्रहारिणः ॥	023c  
सदाराः सजनामात्या वहन्तो रत्नसञ्चयान् ।	024a  
विकृष्टत्वाच्च देशस्य गुरुभारतया च ते ॥	024c  
ययुः प्रमुदिताः पश्चाद्भगवन्तं समन्वयुः ।	025a  
बलशेषं समुदितं परिगृह्य समन्ततः ॥	025c  
अजश्चक्रायुधः शौरिरमित्रगणमर्दनः ।	026a  
बलाधिकारे निक्षिप्य सम्मान्यानकदुन्दुभिम् ॥	026c  
सम्प्रायाद्यादवश्रेष्ठो जयमाने युधिष्ठिरे ।	027a  
उच्चावचमुपादाय धर्मराजाय माधवः ॥	027c  
धनौघं पुरतः कृत्वा खाण्डवप्रस्थमाययौ ।	028a  
तत्र यज्ञगतान्पश्यंश्चैद्यवर्गसमागतान् ॥	028c  
भूमिपालगणान्सर्वान्सप्रभानिव तोयदान् ।	029a  
मेघकायान्निवसतो यूथपानिव यूथपः ॥	029c  
बलिनः सिंहसङ्काशान्महीमावृत्य तिष्ठतः ।	030a  
ततो जनौघसम्बाधं राजसागरमव्ययम् ॥	030c  
नादयन्रथघोषेण ह्युपायान्मधुसूदनः ।	031a  
असूर्यमिव सूर्येण निवातमिव वायुना ॥	031c  
कृष्णेन समुपेतेन जहर्षे भारतं पुरम् ।	032a  
ब्राह्मणक्षत्रियाणां तु पूजार्थं ह्यर्थधर्मवित् ॥	032c  
सहदेवो विशेषज्ञो माद्रीपुत्रः कृतोऽभवत् ।	033a  
भगवन्तं तु भूतानां भास्वन्तमिव तेजसा ॥	033c  
विशन्तं यज्ञभूमिं तां सितस्यावरजं प्रभुम् ।	034a  
तेजोराशिमृषिं विप्रमदृश्यं वै विजानताम् ॥	034c  
वयोधिकानां वृद्धानां मार्गमात्मनि तिष्ठताम् ।	035a  
जगतस्तस्थुषश्चैव प्रभवाप्ययमच्युतम् ॥	035c  
अनन्तमन्तं शत्रूणाममित्रगणमर्दनम् ।	036a  
प्रभवं सर्वभूतानामापत्स्वभयमच्युतम् ॥	036c  
भविष्यं भावनं भूतं द्वारवत्यामरिन्दमम् ।	037a  
स दृष्ट्वा कृष्णमायान्तं प्रतिपूज्यामितौजसम् ॥	037c  
यथार्हं केशवे वृत्तिं प्रत्यपद्यत पाण्डवः ।	038a  
ज्यैष्ठ्यकानिष्ठ्यसंयोगं सम्प्रधार्य गुणागुणैः ॥	038c  
आरिराधयिषुर्धर्मः पूजयित्वा द्विजोत्तमान् ।	039a  
महदादित्यसङ्काशमासनं च जगत्पतेः ।	039c  
ददौ नासादितं कैश्चित्तस्मिन्नुपविवेश सः\' ॥	039e  
ततो भीष्मोऽब्रवीद्राजन्धर्मराजं युधिष्ठिरम् ।	040a  
क्रियतामर्हणं राज्ञां यथार्हमिति भारत ॥	040c  
आचार्यमृत्विजं चैव संयुजं च युधिष्ठिर ।	041a  
स्नातकं च प्रियं प्राहुः षडर्घार्हान्नृपं तथा ॥	041c  
एतानर्घ्यानभिगतानाहुः संवत्सरोषितान् ।	042a  
त इमे कालपूगस्य महतोऽस्मानुपागताः ॥	042c  
एषामेकैकशो राजन्नर्घ आनीयतामिति ।	043a  
अथ तैषां वरिष्ठाय समर्थायोपनीयताम् ॥	043c  
युधिष्ठिर उवाच 	044  
कस्मै भवान्मन्यतेऽर्घमेकस्मै कुरुनन्दन ।	044a  
उपनीयमानं युक्तं च तन्मे ब्रूहि पितामह ॥	044c  
वैशम्पायन उवाच 	045  
ततो भीष्मः शान्तनवो बुद्ध्या निश्चित्य वीर्यवान् ।	045a  
वार्ष्णेयं मन्यते कृष्णमर्हणीयतमं भुवि ॥	045c  
भीष्ण उवाच 	046  
एष ह्येषां समस्तानां तेजोबलपराक्रमैः ।	046a  
मध्ये तपन्निवाभाति ज्योतिषामिव भास्करः ॥	046c  
असूर्यमिव सूर्येण निर्वातमिव वायुना ।	047a  
भासितं ह्लादितं चैव कृष्णेनेदं सदो हि नः ॥	047c  
तस्मै भीष्माभ्यनुज्ञातः सहदेवः प्रतापवान् ।	048a  
उपजह्रेऽथ विधिवद्वार्ष्णेयायार्घ्यमुत्तमम् ॥	048c  
\'गामर्घ्यं मधुपर्कं च ह्यानीयोपाहरत्तदा ।	049a  
एतस्मिन्नन्तरे राजन्निदमासीत्तदाऽद्भुतम् ॥	049c  
तां दृष्ट्वा क्षत्रियाः सर्वे पूजां कृष्णस्य भूयसीम् ।	050a  
सम्प्रेक्ष्यान्योन्यमासीना हृदयैस्तामधारयन्\' ॥	050c  
प्रतिजग्राह तां कृष्णः शास्त्रदृष्टेन कर्मणा ।	051a  
शिशुपालस्तु तां पूजां वासुदेवे न चक्षमे ॥	051c  
उपालभ्य स भीष्मं च धर्मराजं च संसदि ।	052a  
अवाक्षिपद्वासुदेवं चेदिराजो महाबलः ॥	052c  
\'तेषामाकारभावज्ञः सहदेवो न चक्षमे ।	053a  
मानिनां बलिनां राज्ञां पुरुः सन्दर्शिते पदे ॥	053c  
पुष्पवृष्टिर्महत्यासीत्सहदेवस्य मूर्धनि ।	054a  
जन्मप्रभृति वृष्णीनां सुनीथः शत्रुरब्रवीत् ॥	054c  
प्रष्टा वियोनिजो राजा प्रतिवक्ता नदीसुतः ।	055a  
प्रतिग्रहीता गोपालः प्रदाता च वियोनिजः ॥	055c  
सदस्या मूकवत्सर्वे आसतेऽत्र किमुच्यते ।	056a  
इत्युक्त्वा स विहस्याशु पाण्डवं पुनरब्रवीत् ॥	056c  
अतिपश्यसि वा सर्वान्न वा पश्यसि पाण्डव ।	057a  
तिष्ठत्स्वन्येषु पूज्येषु गोपमर्चितवानसि ॥	057c  
एते चैवोभये तात कार्यस्य तु विनाशके ।	058a  
अतिदृष्टिरदृष्टिर्वा तयोः किं त्वं समास्थितः\' ॥ ॥	058c  

इति श्रीमन्महाभारते सभापर्वणि दिग्विजयपर्वणि एकोनचत्वारिंशोऽध्यायः ॥ 39 ॥

2-39-41 संयुजं सम्बन्धिनं श्वशुरादिम् । प्रियं मित्रम् ॥ 2-39-52 अवाक्षिपद्दूषितवान् ॥
