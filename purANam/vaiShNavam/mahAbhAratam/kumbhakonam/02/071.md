अध्यायः 071

विस्तरेण राजसूयवर्णनम् ॥ 1 ॥

वैशम्पायन उवाच ॥	001  
ततः प्रववृते यज्ञो धर्मराजस्य धीमतः ।	001a  
शान्तविघ्नार्हणक्षोभो महर्षिगणसङ्कुलः ॥	001c  
तं तु यज्ञं महाबाहुरासमाप्तेर्जनार्दनः ।	002a  
ररक्ष भगवाञ्छौरिः शार्ङ्गचक्रगदाधरः ॥	002c  
तस्मिन्यज्ञे प्रवृत्ते तु वाग्मिनो हेतुवादिनः ।	003a  
हेतुवादान्बहून्प्राहुः परपक्षजिगीषवः ॥	003c  
ददृशुस्ते नृपतयो यज्ञस्य विधिमुत्तमम् ।	004a  
उपेन्द्रस्येव विहितं सहदेवेन भारत ॥	004c  
तद्यज्ञे न्यवसन्राजन्ब्राह्मणा भृशमुत्सुकाः ।	005a  
कथयन्तः कथाः पुण्याः पश्यन्तो नटनर्तकान् ॥	005c  
ददृशुस्तोरणान्यत्र हेमतालमयानि च ।	006a  
दीप्तभास्करतुल्यानि प्रदीप्तानीव तेजसा ॥	006c  
स यज्ञस्तोरणैस्तत्र ग्रहैर्द्योरिव सम्बभौ ।	007a  
शय्यासनविहारांश्च सुबहून्रत्नसंवृतान् ॥	007c  
घटान्पात्रीकटाहानि कलशानि समन्ततः ।	008a  
न ते किञ्चिदसौवर्णमपश्यंस्तत्र पार्थिवाः ॥	008c  
भुञ्जानानां च विप्राणां स्वादुभोज्यैः पृथग्विधैः ।	009a  
अनिशं श्रूयते तत्र मुदितानां महात्मनाम् ॥	009c  
दीयतां दीयतामेषां भुज्यतां भुज्यतामिति ।	010a  
एवम्प्रकाराः सञ्जल्पाः श्रूयन्ते तत्र नित्यशः ॥	010c  
ओदनानां विकाराणि स्वादूनि च बहूनि च ।	011a  
विविधानि च भक्ष्याणि पेयानि मधुराणि च ॥	011c  
ददुर्द्विजानां सततं राजप्रेष्या महाध्वरे ।	012a  
पूर्णे शतसहस्रे तु विप्राणां भुञ्जतां तदा ॥	012c  
स्थापितस्तत्र सञ्ज्ञार्थं शङ्खोऽध्मायत नित्यशः ।	013a  
मुहुर्मुहुः प्रणादस्तु तस्य शङ्खस्य भारत ॥	013c  
उत्तमः श्रूयते शब्दः श्रुत्वा विस्मयमागमन् ।	014a  
एवं प्रवृत्ते यज्ञे तु तुष्टपुष्टजनायुते ॥	014c  
अन्नस्य बहुशो राजन्नुत्सेधाः पर्वतोपमाः ।	015a  
दधिकुल्याश्च ददृशुः सर्पिषश्च ह्रदाञ्जनाः ॥	015c  
जम्बूद्वीपो हि सकलो नानाजनपदायुतः ।	016a  
राजन्नदृश्यतैकस्थो राज्ञस्तस्मिन्महाक्रतौ ॥	016c  
तत्र राजसहस्राणि पुरुषाणां ततस्ततः ।	017a  
गृहीत्वा धनमाजग्मुस्तस्य राज्ञो महाक्रतौ ॥	017c  
राजानः स्रग्विणश्चैव सम्मृष्टमणिकुण्डलाः ।	018a  
तान्परीविविषुर्विप्राञ्छतशोऽथ सहस्रशः ॥	018c  
विविधान्यन्नपानानि लेह्यानि विविधानि च ।	019a  
तेषां नृपोपभोग्यानि ब्राह्मणेभ्यो ददुः स्म ते ॥	019c  
नानाविधानि भक्ष्याणि स्वादुपुष्पफलानि च ।	020a  
गुलानि स्वादुक्षौद्राणि ददुस्ते ब्राह्मणेषु वै ॥	020c  
एतानि सततं भुक्त्वा तस्मिन्यज्ञे द्विजातयः ।	021a  
परां प्रीतिं ययुः सर्वे मोदमानास्ततस्ततः ॥	021c  
एवं प्रमुदितं सर्वं बहुशो धनधान्यवत् ।	022a  
यज्ञवाटं नृपा दृष्ट्वा विस्मयं परमं ययुः ॥	022c  
यथावद्धूयमानाग्निं राजसूयं महाक्रतुम् ।	023a  
पाण्डवस्य यथाशास्त्रं जुहुवुः सर्वयाजकाः ॥	023c  
व्यासधौम्यादयः सर्वे विधिवत्षोडशर्त्विजः ।	024a  
स्वस्वकर्माणि चक्रुस्ते पाण्डवस्य महाक्रतौ ॥	024c  
नाषडङ्गविदत्रासीत्सदस्यो नाबहुश्रुतः ।	025a  
नाव्रतो नानुपाध्यायो न पापो नाक्षमो द्विजः ॥	025c  
न तत्र कृपणः कश्चिद्दरिद्रो न बभूव ह ।	026a  
क्षुधितो दुःखितो वापि प्राकृतो वापि मानुषः ॥	026c  
भोजनं भोजनार्थिभ्यो दापयामास सर्वदा ।	027a  
सहदेवो महातेजाः सततं राजशासनात् ॥	027c  
संस्तरे कुशलाश्चापि सर्वकर्माणि याजकाः ।	028a  
दिवसे दिवसे चक्रुर्यथाशास्त्रार्थचक्षुषः ॥	028c  
ब्राह्मणा वेदशास्त्रज्ञाः कथाश्चक्रुश्च सर्वतः ।	029a  
रेमिरे च कथान्ते तु सर्वे तस्मिन्महाक्रतौ ॥	029c  
सा वेदिर्वेदसम्पन्नैर्देवद्विजमहर्षिभिः ।	030a  
आबभासे तदा कीर्णा नक्षत्रैर्द्यौरिवामला ॥	030c  
पाण्डित्यदर्शनार्थाय केचन द्विजसत्तमाः ।	031a  
तर्कार्थमागताः केचित्केचिद्विद्याभिमानिनः ॥	031c  
केचिद्दिदृक्षया केचिद्भीत्या राज्ञः प्रतापिनः ।	032a  
सर्वेऽप्यवभृथस्नाता याजकाः केचन द्विजाः ॥	032c  
ततो वै हेमयूपांश्च सर्वरत्नसमाचितान् ।	033a  
शोभार्थं कारयामास सहदेवो महाद्युतिः ॥	033c  
ददृशुस्तोरणान्यत्र हेमतालमयानि च ।	034a  
स यज्ञस्तोरणैस्तैश्च ग्रहैर्द्योरिव सम्बभौ ॥	034c  
तालानां तोरणैर्हैमैर्दान्तैरिव दिशागजैः ।	035a  
दिक्षु सर्वासु विन्यस्तैस्तेजोभिर्भास्करैर्यथा ॥	035c  
सकिरीटैर्नृपैश्चैव शुशुभे तत्सदस्तदा ।	036a  
देवैर्दिव्यैश्च यक्षैश्च उरगैर्दिव्यमानुषैः ॥	036c  
विद्याधरगणैः कीर्णः पाण्डवस्य महात्मनः ।	037a  
स राजसूयः शुशुभे धर्मराजस्य धीमतः ॥	037c  
गन्धर्वगणसङ्कीर्णः शोभितोऽप्सरसां गणैः ।	038a  
देवैर्मुनिगणैर्यक्षैर्देवलोक इवापरः ॥	038c  
स किम्पुरुषगीतैश्च किन्नरैरुपशोभितः ।	039a  
नारदश्च जगौ तत्र तुम्बुरुश्च महाद्युतिः ॥	039c  
विश्वासुश्चित्रसेनस्तथाऽन्ये गीतकोविदाः ।	040a  
रमयन्ति स्म तान्सर्वान्यज्ञकर्मान्तरेष्वथ ॥	040c  
तत्र चाप्सरसः सर्वाः सुन्दर्यः प्रियदर्शनाः ।	041a  
ननृतुश्च जगुश्चात्र नित्यं कर्मान्तरेष्वथ ॥	041c  
इतिहासपुराणानि आख्यानानि च सर्वशः ।	042a  
ऊचुर्वै शब्दशास्त्रज्ञा नित्यं कर्मान्तरेष्वथ ॥	042c  
भेर्यश्च मुरजाश्चैव मड्डुका गोमुखाश्च ये ।	043a  
शृङ्गवंशाम्बुजा वीणाः श्रूयन्ते स्म सहस्रशः ॥	043c  
लोकेऽस्मिन्सर्वविप्राश्च वैश्याः शूद्रा नृपादयः ।	044a  
सर्वे म्लेच्छाः सर्वगणास्त्वादिमध्यान्तजास्तथा ॥	044c  
नानादेशसमुद्भूतैर्नानाजातिभिरागतैः ।	045a  
पर्याप्त इव लोकोऽयं युधिष्ठिरनिवेशने ॥	045c  
भीष्मद्रोणादयः सर्वे कुरवः ससुयोधनाः ।	046a  
वृष्णयश्च समग्राश्च पाञ्चालाश्चापि सर्वशः ॥	046c  
यज्ञेऽस्मिन्सर्वकर्माणि चक्रुर्दासा इव क्रतौ ।	047a  
एवं प्रवृत्तो यज्ञः स धर्मराजस्य धीमतः ॥	047c  
शुशुभे च महाबाहो सोमस्येव क्रतुर्यथा ।	048a  
वस्त्राणि कम्बलांश्चैव प्रावारांश्चैव सर्वदा ॥	048c  
निष्कहेमजभाण्डानि भूषणानि च सर्वशः ।	049a  
प्रददौ तत्र विप्राणां धर्मराजो युधिष्ठिरः ॥	049c  
यानि तत्र महीपालैर्लब्धवान्भरतर्षभः ।	050a  
तानि सर्वाणि रत्नानि ब्राह्मणानां ददौ तदा\' ॥ ॥	050c  

इति श्रीमन्महाभारते सभापर्वणि शिशुपालवधपर्वणि एकसप्ततितमोऽध्यायः ॥ 71 ॥
