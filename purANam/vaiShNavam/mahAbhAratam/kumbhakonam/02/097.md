अध्यायः 097
दुर्योधनेन धृतराष्ट्रसमीपे अर्जुनप्रभाववर्णनम् ॥ 1 ॥ दुर्योधनदुर्बोधनेन धृतराष्ट्रस्य पुनर्द्यूताय पाण्डवानयनाभ्यनुज्ञा ॥ 2 ॥
	
दुर्योधन उवाच ॥	001  
शृणु राजन्पुराऽचिन्त्यानर्जुनस्य च साहसान् ।	001a  
अर्जुनो धन्विनां श्रेष्ठो दुष्करं कृतवान्पुरा ॥	001c  
द्रुपदस्य पुरे राजन्द्रौपद्याश्च स्वयंवरे ॥                                                                                          	002a  
आबालवृद्धसङ्क्षोभे सर्वक्षत्रसमागमे ।	002c  
क्षिप्रकारी जले मत्स्यं दुर्निरीक्ष्यं ससर्ज ह ॥	002e  
सर्वैर्नृपैरसाध्यं तत्कार्मुकप्रवरं च वै ।	003a  
क्षणेन सज्यमकरोत्सर्वक्षत्रस्य पश्यतः ॥	003c  
ततो यन्त्रमयं विध्वा विसारं फल्गुनो बली ।	004a  
कृष्णया हेममाल्येन स्कन्धे स परिवेष्टितः ॥	004c  
ततस्तया वृतं पार्थं दृष्ट्वा सर्वे नृपास्तदा ।	005a  
रोषात्सर्वायुधान्गृह्य क्रुद्धा वीरा महौजसः ।	005c  
वैकर्तनं पुरस्कृत्य सर्वे पार्थमुपाद्रवन् ॥	005e  
स सर्वान्पार्थिवान्दृष्ट्वा क्रुद्धान्पार्थो महाबलः ।	006a  
वारयित्वा शरैस्तीक्ष्णैरजयत्तत्र स स्वयम् ॥	006c  
जित्वा तु तान्महीपालान्सर्वान्कर्णपुरोगमान् ।	007a  
लेभे कृष्णां शुभां पार्थो युध्वा वीर्यबलात्तदा ॥	007c  
सर्वक्षत्रसमूहेषु अम्बां भीष्मो यथा पुरा ।	008a  
ततः कदाचिद्बीभत्सुस्तीर्थयात्रां ययौ स्वयम् ॥	008c  
अथोलूपीं शुभां तात नागराजसुतां तदा ।	009a  
नागेष्वाप वराग्र्येषु प्रार्थितोऽथ यथा तथा ॥	009c  
ततो गोदावरीं कृष्णां कावेरीं चावगाहत ।	010a  
तत्र पाण्ड्यं समासाद्य तस्य कन्यामवाप सः ॥	010c  
लब्ध्वा जिष्णुर्मुदं तत्र ततो याम्यां दिशं ययौ ॥	011ac  
स दक्षिणं समुद्रान्तं गत्वा चाप्सरसां च वै ।	012a  
कुमारतीर्थमासाद्य मोक्षयामास चार्जुनः ॥	012c  
ग्राहरूपाश्च ताः पञ्च अतिशौर्येण वै बलात् ।	013a  
कन्यातीर्थं समभ्येत्य ततो द्वारवतीं ययौ ॥ ।	013c  
तत्र कृष्णनिदेशात्स सुभद्रां प्राप्य फल्गुनः ।	014a  
तामारोप्य रथोपस्थे प्रययौ स्वपुरीं प्रति ॥	014c  
अथादाय गते पार्थे ते श्रुत्वा सर्वयादवाः ।	015a  
तमभ्यधावन्त्सङ्क्रुद्धाः सिंहव्याघ्रगणा इव ॥	015c  
प्रद्युम्नः कृतवर्मा च गदः सारणसात्यकी ।	016a  
आहुकश्चैव साम्बश्च चारुदेष्णो विदूरथः ॥	016c  
अन्ये च यादवाः सर्वे बलदेवपुरोगमाः ।	017a  
एकमेव परे कृष्णं गजवाजिरथैर्युताः ॥	017c  
अथासाद्य वने यान्तं परिवार्य धनञ्जयम् ।	018a  
चक्रुर्युद्धं सुसङ्क्रुद्धा बहुकोट्यश्च यादवाः ॥	018c  
एक एव तु पार्थस्तैर्युद्धं चक्रे सुदारुणम् ।	019a  
तेन तेषां समं युद्धं मुहूर्तं प्रबभूव ह ॥	019c  
ततः पार्थो रणे सर्वान्वारयित्वा शितैः शरैः ।	020a  
बलाद्विजित्य राजेन्द्र वीरस्तान्सर्वयादवान् ।	020c  
तां सुभद्रामथादाय शक्रप्रस्थं विवेश ह ॥	020e  
भूयः शृणु महाराज फल्गुनस्य च साहसम् ।	021a  
ददौ स वह्नेर्बिभत्सुः प्रार्थितं खाण्डवं वनम् ॥	021c  
लब्धमात्रे तु तेनाथ भगवान्हव्यवाहनः ।	022a  
भक्षितुं खाण्डवं राजंस्तत्रस्थानुपचक्रमे ॥	022c  
ततस्तं भक्षयन्तं वै सव्यसाची विभावसुम् ।	023a  
रथा धन्वी शरान्गृह्य स कलापयुतः प्रभुः ।	023c  
पालयामास राजेन्द्र स्ववीर्येण महाबलः ॥	023e  
ततः श्रुत्वा महेन्द्रस्तु मेघांस्तान्सन्दिदेश ह ।	024a  
तेनोक्ता मेघसङ्घास्ते ववर्षुरतिवृष्टिभिः ॥	024c  
ततो मेघगाणान्पार्थः शरव्रातैः समन्ततः ।	025a  
खगमैर्वारयामास तदाश्चर्यमिवाभवत् ॥	025c  
वारितान्मेघसङ्घांश्च श्रुत्वा क्रुद्धः पुरन्दरः ।	026a  
पाण्डरं गजमास्थाय सर्वदेवगणैर्वृतः ।	026c  
ययौ पार्थेन संयोद्धुं रक्षार्थं खाण्डवस्य च ॥	026e  
रुद्राश्च मरुतश्चैव वसवश्चाश्विनौ तदा ।	027a  
आदित्याश्चैव साध्याश्च विश्वेदेवाश्च भारत ।	027c  
गन्धर्वाश्चैव सहिता अन्ये देवगणाश्च ये ॥	027e  
ते सर्वे शस्त्रसम्पन्ना दीप्यमानाः स्वतेजसा ।	028a  
धनञ्जयं जिघांसन्तः प्रपेतुर्विबुधाधिपाः ॥	028c  
युगान्ते यानि दृश्यन्ते निमित्तानि महान्त्यपि ।	029a  
सर्वाणि तत्र दृश्यन्ते निमित्तानि महीपते ॥	029c  
ततो देवगमाः सर्वे पार्थं समभिदुद्रुवुः ।	030a  
असम्भ्रान्तस्तु तान्दृष्ट्वा स तां देवमयीं चमूम् ॥	030c  
त्वरितः फल्गुनो गृह्य तीक्ष्णांस्तानाशुगांस्तदा ।	031a  
इन्द्रं देवांश्च सम्प्रेक्ष्य तस्थौ काल इवात्यये ॥	031c  
ततो देवगणाः सर्वे बीभत्सुं सपुरन्दराः ।	032a  
अवाकिरञ्छरव्रातैर्मानुषं तं महीपते ॥	032c  
ततः पार्थो महातेजा गाण्डिवं गृह्य सत्वरः ।	033a  
वारयामास देवानां शरव्रातैः शरांस्तदा ॥	033c  
पुनः क्रुद्धाः सुराः सर्वे मर्त्यं तं सुमहाबलाः ।	034a  
नानाशस्त्रैर्ववर्षुस्तं सव्यसाची महीपते ॥	034c  
तान्पार्थः शस्त्रवर्षान्वै विसृष्टान्विबुधैस्तदा ।	035a  
द्विधा त्रिधा स चिच्छेद स एव निशितैः शरैः ॥	035c  
पुनश्च पार्थः सङ्क्रुद्धो मण्डलीकृतकार्मुकः ।	036a  
देवसङ्घाञ्छरैस्तीक्ष्णैरर्पयन्वै समन्ततः ॥	036c  
ततो देवगणाः सर्वे युध्वा पार्थेन वै मुहुः ।	037a  
रणे जेतुमशक्यं तं ज्ञात्वा ते भरतर्षभ ॥	037c  
शान्तास्ते विबुधाः सर्वे पार्थबाणाभिपीडिताः ।	038a  
सद्विपं वासवं त्यक्त्वा दुद्रुवुः सर्वतो दिशम् ॥	038c  
प्राचीं रुद्राः सगन्धर्वा दक्षिणां मरुतो ययुः ।	039a  
दिशं प्रतीचीं भीतास्ते वसवश्च तथाऽश्विनौ ॥	039c  
आदित्याश्चैव विश्वे च दुद्रुवुर्वा उदङ्मुखाः ।	040a  
साध्याश्चोर्ध्वमुखा भीताश्चिन्तयन्तोऽस्य सायकान् ॥	040c  
एवं सुरगणाः सर्वे प्राद्रवन्त्सर्वतो दिशम् ।	041a  
मुहुर्मुहुः प्रेक्षमाणाः पार्थमेव सकार्मुकम् ॥	041c  
विद्रुतान्देवसङ्घांस्तान्रणे दृष्ट्वा पुरन्दरः ।	042a  
ततः क्रुद्धो महातेजाः पार्थं बाणैरवाकिरत् ॥	042c  
पार्थोऽपि शक्रं विव्याथ मानुषो विबुधाधिपम् ॥	043ac  
ततः सोऽश्ममयं वर्षं व्यसृजद्विबुधाधिपः ।	044a  
तच्छरैरर्जुनो वर्षं प्रतिजघ्नेऽत्यमर्षणः ॥	044c  
अथ संवर्धयामास तद्वर्षं देवराडपि ।	045a  
भूय एव महावीर्यं जिज्ञासुः सव्यसाचिनः ॥	045c  
सोऽश्मवर्षं महावेगमिषुभिः पाण्डवोऽपि च ।	046a  
विलयं गमयामास हर्षयन्पाकशासनम् ॥	046c  
उपादाय तु पाणिभ्यामङ्गदं नाम पर्वतम् ।	047a  
सद्रुमं व्यसृजच्छक्रो जिघांसुः श्वेतवाहनम् ॥	047c  
ततोऽर्जुनो वेगवद्भिर्ज्वलमानैरजिह्मगैः ।	048a  
बाणैर्विध्वंसयामास गिरिराजं सहस्रधा ॥	048c  
शक्रं च पातयामास शरैः पार्थो महान्युधि ।	049a  
ततः शक्रो महाराज रणे वीरं धनञ्जयम् ॥	049c  
ज्ञात्वा जेतुमशक्यं तं तेजोबलसमन्वितम् ।	050a  
परां प्रीतिं ययौ तत्र पुत्रशौर्येण वासवः ॥	050c  
तदा तत्र न तस्यास्ति दिवि कश्चिन्महायशाः ।	051a  
समर्थो निर्जये राजन्नपि साक्षात्प्रजापतिः ॥	051c  
ततः पार्थः शरैर्हत्वा यक्षराक्षसपन्नगान् ।	052a  
दीप्ते चाग्नौ महातेजाः पातयामास सन्ततम् ॥	052c  
प्रतिषेधयितुं पार्थं न शेकुस्तत्र केचन ।	053a  
दृष्ट्वा निवारितं शक्रं दिवि देवगणैः सह ॥	053c  
यथा सुपर्णः सोमार्थं विबुधानजयत्पुरा ।	054a  
तथा जित्वा सुरान्पार्थस्तर्पयामास पावकम् ॥	054c  
ततोऽर्जुनः स्ववीर्येण तर्पयित्वा विभावसुम् ।	055a  
रथं ध्वजं च सहयं दिव्यानस्त्रांश्च पाण्डवः ॥	055c  
गाण्डीवं च धनुः श्रेष्ठं तूणी चाक्षयसायकौ ।	056a  
एतान्यपि च बीभत्सुर्लेभे कीर्तिं च भारत ॥	056c  
भूयोऽपि शृणु राजेन्द्र पार्थो गत्वोत्तरां दिशम् ।	057a  
विजित्य नववर्षांश्च सपुरांश्च सपर्वतान् ॥	057c  
जम्बुद्वीपं वशे कृत्वा सर्वं तद्भरतर्षभ ।	058a  
बलाज्जित्वा नृपान्सर्वान्करे च विनिवेश्य च ॥	058c  
रत्नान्यादाय सर्वाणि गत्वा चैव पुनः पुरीम् ।	059a  
ततो ज्येष्ठं महात्मानं धर्मराजं युधिष्ठिरम् ।	059c  
राजसूयं क्रतुश्रेष्ठं कारयामास भारत ॥	059e  
स तान्यन्यानि कर्माणि कृतवानर्जुनः पुरा ।	060a  
अर्जुनेन समो वीर्ये त्रिषु लोकेषु न क्वचित् ॥	060c  
देवदानवयक्षाश्च पिशाचोरगराक्षसाः ।	061a  
भीष्मद्रोणादयः सर्वे कुरवश्च महारथाः ॥	061c  
लोके सर्वनृपाश्चैव वीराश्चान्ये धनुर्धराः ।	062a  
एते पार्थं रणे युक्ताः प्रतियोद्धुं न शक्नुयुः ॥	062c  
अहं हि नित्यं कौरव्य फल्गुनं हृदि संस्थितम् ।	063a  
अपश्यं चिन्तयित्वा तं समुद्विग्नोऽस्मि तद्भयात् ॥	063c  
गृहे गृहे च पश्यामि तात पार्थमहं सदा ।	064a  
शरगाण्डीवसंयुक्तं पाशहस्तमिवान्तकम् ॥	064c  
अपि पार्थसहस्राणि भीतः पश्यामि भारत ।	065a  
पार्थभूतमिदं सर्वं नगरं प्रतिभाति मे ॥	065c  
पार्थमेव हि पश्यामि रहिते तात भारत ।	066a  
दृष्ट्वा स्वप्नगतं पार्थमुद्धमामि विचेतनः ॥	066c  
अकारादीनि नामानि अर्जुनग्रस्तचेतसः ।	067a  
अश्वाक्षराम्बुजाश्चैव त्रासं सञ्जनयन्ति मे ॥	067c  
नास्ति पार्थादृते तात परवीराद्भयं मम ।	068a  
प्रह्लादं वा बलिं वापि हन्याद्धि विजयो रणे ॥	068c  
तस्मात्तेन महाराज युद्धं नस्तात न क्षमम् ।	069a  
अहं तस्य प्रभावज्ञो नित्यं दुःखं वहामि च ॥	069c  
पुरा हि दण्डकारण्ये मारीचस्य यथा भयम् ।	070a  
भवेद्रामे महावीर्ये तथा पार्थे भयं मम ॥	070c  
धृतराष्ट्र उवाच 	071  
जानाम्येव महद्वीर्यं जिष्णोरेतद्दुरासदम् ।	071a  
एतद्वीरस्य पार्थस्य कार्षीस्त्वं तु विप्रियम् ॥	071c  
द्यूतं वा शस्त्रयुद्धं वा दुर्वाक्यं वा कथञ्चन ।	072a  
एतेष्वेवं कृते तस्य विग्रहश्चैव वो भवेत् ॥	072c  
तस्मात्त्वं पुत्र पार्थेन नित्यं स्नेहेन वर्तय ।	073a  
यश्च पार्थेन सम्बन्धो वर्तते चेन्नरो भुवि ॥	073c  
तस्य नास्ति भयं किञ्चित्त्रिषु लोकेषु भारत ।	074a  
तस्मात्त्वं जिष्णुना वत्स नित्यं स्नेहेन वर्तय ॥	074c  
दुर्योधन उवाच 	075  
द्यूते पार्थस्य कौरव्य मायया निकृतिः कृता ।	075a  
तस्माद्धि नो जयस्तात अन्योपायेन नो भवेत् ॥	075c  
धृतराष्ट्र उवाच 	076  
उपायश्च न कर्तव्यः पाण्डवान्प्रति भारत ।	076a  
पार्थान्प्रति पुरा वत्स बहूपायाः कृतास्त्वया ॥	076c  
तानुपायान्हि कौन्तेया बहुशो व्यतिचक्रमुः ।	077a  
तस्माद्धितं जीविताय नः कुलस्य जनस्य च ॥	077c  
त्वं चिकीर्षसि चेद्वत्स समित्रः सहबान्धवः ।	078a  
सभ्रातृकस्त्वं पार्थेन नित्यं स्नेहेन वर्तय ॥	078c  
वैशम्पायन उवाच 	079  
धृतराष्ट्रवचः श्रुत्वा राजा दुर्योधनस्तदा ।	079a  
चिन्तयित्वा मुहूर्तं तु विधिना चोदितोऽब्रवीत्\'॥	079a  
पुनर्दीव्याम भद्रं ते वनवासाय पाण्डवैः ।	080a  
एवमेतान्वशे कर्तुं शक्ष्यामः पुरुषर्षभ ॥	080c  
ते वा द्वादश वर्षाणि वयं वा द्यूतनिर्जिताः ।	081a  
प्रविशेम महारण्यमजिनैः प्रतिवासिताः ॥	081c  
त्रयोदशं च स्वजनैरज्ञाताः परिवत्सरम् ।	082a  
ज्ञाताश्च पुनरन्यानि वने वर्षाणि द्वादश ॥	082c  
निवसेम वयं ते वा तथा द्यूतं प्रवर्तताम् ।	083a  
अक्षानुप्त्वा पुनर्द्यूतमिदं कुर्वन्तु पाण्डवाः ॥	083c  
एतत्कृत्यतमं राजन्नस्माकं भरतर्षभ ।	084a  
अयं हि शकुनिर्वेद सविद्यामक्षसम्पदम् ॥	084c  
दृढमूलं वयं राज्ये मित्राणि परिगृह्य च ।	085a  
सारवद्विपुलं सैन्यं सत्कृत्य च दुरासदम् ॥	085c  
ते च त्रयोदशं वर्षं पारयिष्यन्ति चेद्व्रतम् ।	086a  
जेष्यामस्तान्वयं राजन्रोचतां ते परन्तप ॥	086c  
धृतराष्ट्र उवाच 	087  
तूर्णं प्रत्यानयस्वैतान्कामं व्यध्वगतानपि ।	087a  
आगच्छन्तु पुनर्द्यूतमिदं कुर्वन्तु पाण्डवाः ॥	087c  
वैशम्पायन उवाच 	088  
ततो द्रोणः सोमदत्तो बाह्लीकश्चैव गौतमः ।	088a  
विदुरो द्रोणपुत्रश्च वैश्यापुत्रश्च वीर्यवान् ॥	088c  
भूरिश्रवाः शान्तनवो विकर्णश्च महारथः ।	089a  
मा द्यूतमित्यभाषन्त शमोऽस्त्विति च सर्वशः ॥	089c  
अकामानां च सर्वेषां सुहृदामर्थदर्शिनाम् ।	090a  
अकरोत्पाण्डवाह्वानं धृतराष्ट्रः सुतप्रियः ॥	090c  
अथाब्रवीन्महाराज धृतराष्ट्रं जनेश्वरम् ।	091a  
पुत्रहार्दाद्धर्मयुक्ता गान्धारी शोककर्शिता ॥	091c  
जाते दुर्योधने क्षत्ता महामतिरभाषत ।	092a  
नीयतां परलोकाय साध्वयं कुलपांसनः ॥	092c  
व्यनदज्जातमात्रो हि गोमायुरिव भारत ।	093a  
अन्तो नूनं कुलस्यास्य कुरवस्तन्निबोधत ॥	093c  
मा निमज्जीः स्वदोषेण महाप्सु त्वं हि भारत ।	094a  
मा बालानामशिष्टानामभिमंस्था मतिं प्रभो ॥	094c  
मा कुलस्य क्षये घोरे कारणं त्वं भविष्यसि ।	095a  
बद्धं सेतुं को नु भिन्द्याद्धमेच्छान्तं च पावकम् ॥	095c  
शमे स्थितान्को नु पार्थान्कोपयेद्भरतर्षभ ।	096a  
स्मरन्तं त्वामाजमीढं स्मारयिष्याम्यहं पुनः ॥	096c  
शास्त्रं न शास्ति दुर्बुद्धिं श्रेयसे चेतराय च ।	097a  
न वै वृद्धो बालमतिर्भवेद्राजन्कथञ्चन ॥	097c  
त्वन्नेत्राः सन्तु ते पुत्रा मा त्वां दीर्णाः प्रहासिषुः ।	098a  
तस्मादयं मद्वचनात्त्यज्यतां कुलपांसनः ॥	098c  
तथा ते न कृतं राजन्पुत्रस्नेहान्नराधिप ।	099a  
तस्य प्राप्तं फलं विद्धि कुलान्तकरणाय यत् ॥	099c  
शमेन धर्मेण नयेन युक्ता या ते बुद्धिः साऽस्तु ते मा प्रमादीः ।	100a  
प्रध्वंसिनी क्रूरसमाहिता श्रीर्मृदुप्रौढा गच्छति पुत्रपौत्रान् ॥	100c  
अथाब्रवीन्महाराजो गान्धारीं धर्मदर्शिनीम् ।	101a  
अन्तः कामं कुलस्यास्तु न शक्नोमि निवारितुम् ॥	101c  
यथेच्छन्ति तथैवास्तु प्रत्यागच्छन्तु पाण्डवाः ।	102a  
पुनर्द्यूतं च कुर्वन्तु मामकाः पाण्डवैः सह ॥ 	102c  

इति श्रीमन्महाभारते सभापर्वणि अनुद्यूतपर्वणि सप्तनवतितमोऽध्यायः ॥ 97 ॥
2-97-90 अकामानां द्यूतमनिच्छतां सताम् ॥ 2-97-98 त्वन्नेत्रास्त्वमेव नेता येषां ते त्वन्नेत्राः । दीर्णास्त्वत्तो भिन्नमर्यादाः ॥
