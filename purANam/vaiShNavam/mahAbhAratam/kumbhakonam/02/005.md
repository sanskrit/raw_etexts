अध्यायः 005
तत्रागतेन युधिष्ठिरपूजितेन नारदेन कुशलप्रश्नव्याजेन राजनीतिकथनम् ॥ 1 ॥

001  	वैशम्पायन उवाच   
001a  	अथ तत्रोपविष्टेषु पाण्डवेषु महात्मसु ।  
001c  	महत्सु चोपविष्टेषु गन्धर्वेषु च भारत ॥  
002a  	वेदोपनिषदां वेत्ता ऋषिः सुरगणार्चितः ।  
002c  	इतिहासपुराणज्ञः क्रियाकल्पविशेषवित् ॥  
003a  	\'स्तुतस्तोमग्रहस्तोभपदक्रमविभागवित् ।  
003c  	शिक्षाक्षरविभागज्ञः पुराकल्पविशेषवित् ॥  
004a  	आदिकल्पार्थवेत्ता च कल्पसूत्रार्थतत्त्ववित् ।  
004c  	ब्रह्मचर्यव्रतपर ऊहापोहविशारदः ॥  
005a  	नृत्तगान्धर्वसेवी च सर्वत्राप्रतिमस्तथा ।  
005c  	अष्टादशानां विद्यानां कोशभूतो महाद्युतिः\' ॥  
006a  	न्यायविद्धर्मतत्त्वज्ञः षडङ्गविदनुत्तमः ।  
006c  	ऐक्यसंयोगनानात्वसमवायविशारदः ॥  
007a  	वक्ता प्रगल्भो मेधावी स्मृतिमान्नयवित्कविः ।  
007c  	परापरविभागज्ञः प्रमाणकृतनिश्चयः ॥  
008a  	पञ्चावयवयुक्तस्य वाक्यस्य गुणदोषवित् ।  
008c  	उत्तरोत्तरवक्ता च वदतोपि बृहस्पतेः ॥  
009a  	धर्मकामार्थमोक्षेषु यथावत्कृतनिश्चयः ।  
009c  	तथा भुवनकोशस्य सर्वस्यास्य महामतिः ॥  
010a  	प्रत्यक्षदर्शी लोकस्य तिर्यगूर्ध्वमधस्तथा ।  
010c  	साङ्ख्ययोगविभागज्ञो निर्विवित्सुः सुरासुरान् ॥  
011a  	सन्धिविग्रहतत्त्वज्ञस्त्वनुमानविभागवित् ।  
011c  	षाङ्गुण्यविधियुक्तश्च सर्वशास्त्रविशारदः ॥  
012a  	युद्धगान्धर्वसेवी च सर्वत्राप्रतिघस्तथा ।  
012c  	एतैश्चान्यैश्च बहुभिर्युक्तो गुणगणैर्मुनिः ॥  
013a  	लोकाननुचरन्सर्वानागमत्तां सभां नृप ।  
013c  	नारदः सुमहातेजा ऋषिभिः सहितस्तदा ॥  
014a  	पारिजातेन राजेन्द्र पर्वतेन च धीमता ।  
014c  	सुमुखेन च सौम्येन देवर्षिरमितद्युतिः ॥  
015a  	सभास्थान्पाण्डवान्द्रष्टुं प्रीयमाणो मनोजवः ।  
015c  	जयाशीर्भिस्तु तं विप्रो धर्मराजानमार्चयत् ॥  
016a  	तमागतमृषिं दृष्ट्वा नारदं सर्वधर्मवित् ।  
016c  	सहसा पाण्डवश्रेष्ठः प्रत्युत्थायानुजैः सह ॥  
017a  	अभ्यवादयत प्रीत्या विनयावनतस्तदा ।  
017c  	तदर्हमासनं तस्मै सम्प्रदाय यथाविधि ॥  
018a  	गां चैव मधुपर्कं च सम्प्रदायार्घ्यमेव च ।  
018c  	अर्चयामास रत्नैश्च सर्वकामैश्च धर्मवित् ॥  
019a  	तुतोष च यथावच्च पूजां प्राप्य युधिष्ठिरात् ।  
019c  	सोऽर्चितः पाण्डवैः सर्वैर्महर्षिर्वेदपारगः ।  
019e  	धर्मकामार्थसंयुक्तं पप्रच्छेदं युधिष्ठिरम् ॥  
020  	नारद उवाच   
020a  	कच्चिदर्थाश्च कल्पन्ते धर्मे च रमते मनः ।  
020c  	सुखानि चानुभूयन्ते मनश्च न विहन्यते ॥  
021a  	कच्चिदाचरितां पूर्वैर्नरदेवपितामहैः ।  
021c  	वर्तसे वृत्तिमक्षुद्रां धर्मार्थसहितां त्रिषु ॥  
022a  	कच्चिदर्थेन वा धर्मं धर्मेणार्थमथापि वा ।  
022c  	उभौ वा प्रीतिसारेण न कामेन प्रबाधसे ॥  
023a  	कच्चिदर्थं च धर्मं च कामं च जयतां वर ।  
023c  	विभज्य काले कालज्ञः सदा वरद सेवसे ॥  
024a  	कच्चिद्राजगुणैः षड्भिः सप्तोपायांस्तथाऽनघ ।  
024c  	बलाबलं तथा सम्यक्चतुर्दश परीक्षसे ॥  
025a  	कच्चिदात्मानमन्वीक्ष्य परांश्च जयतां वर ।  
025c  	तथा सन्धाय कर्माणि अष्टौ भारत सेवसे ॥  
026a  	कच्चित्प्रकृतयः सप्त न लुप्ता भरतर्षभ ।  
026c  	आढ्यास्तथा व्यसनिनः स्वनुरक्ताश्च सर्वशः ॥  
027a  	कच्चिन्न कृतकैर्दूतैर्ये चाप्यपरिशङ्किताः ।  
027c  	त्वत्तो वा तव चामात्यैर्भिद्यते मन्त्रितं तथा ॥  
028a  	मित्रोदासीनशत्रूणां कच्चिद्वेत्सि चिकीर्षितम् ।  
028c  	कच्चित्सन्धिं यथाकालं विग्रहं चोपसेवसे ॥  
029a  	कच्चिद्वृत्तिमुदासीने मध्यमे चानुमन्यसे ।  
029c  	कच्चिदात्मसमा वृद्धाः शुद्धाः सम्बोधनक्षमाः ॥  
030a  	कुलीनाश्चानुरक्ताश्च कृतास्ते वीरमन्त्रिणः ।  
030c  	विजयो मन्त्रमूलो हि राज्ञो भवति भारत ॥  
031a  	कच्चित्संवृतमन्त्रैस्ते अमात्यैः शास्त्रकोविदैः ।  
031c  	राष्ट्रं सुरक्षितं तात शत्रुभिर्न विलुप्यते ॥  
032a  	कच्चिन्निद्रावशं नैषि कच्चित्काले विबुद्ध्यसे ।  
032c  	कच्चिच्चापररात्रेषु चिन्तयस्यर्थमर्थवित् ॥  
033a  	कच्चिन्मन्त्रयसे नैकः कच्चिन्न बहुभिः सह ।  
033c  	कच्चित्ते मन्त्रितो मन्त्रो न राष्ट्रं परिधावति ॥  
034a  	कच्चिदर्थान्विनिश्चित्य लघुमूलान्महोदयान् ।  
034c  	क्षिप्रमारभसे कर्तुं न विघ्नयसि तादृशान् ॥  
035a  	कच्चिन्न सर्वे कर्मान्ताः परोक्षास्ते विशङ्किताः ।  
035c  	सर्वे वा पुनरुत्सृष्टाः संसृष्टं चात्र कारणम् ॥  
036a  	आप्तैरलुब्धैः क्रमिकैस्ते च कच्चिदनुष्ठिताः ।  
036c  	कच्चिद्राजन्कृतान्येव कृतप्रायाणि वा पुनः ॥  
037a  	विदुस्ते वीर कर्माणि नानवाप्तानि कानिचित् ।  
037c  	कच्चित्कारणिका धर्मे सर्वशास्त्रेषु कोविदाः ।  
037e  	कारयन्ति कुमारांश्च योधमुख्यांश्च सर्वशः ॥  
038a  	कच्चित्सहस्रैर्मूर्खाणामेकं क्रीणासि पण्डितम् ।  
038c  	पण्डितो ह्यर्थकृच्छ्रेषु कुर्यान्निः श्रेयसं परम् ॥  
039a  	कच्चिद्दुर्गाणि सर्वाणि धनधान्यायुधोदकैः ।  
039c  	यन्त्रैश्च परिपूर्णानि तथा शिल्पिधनुर्धरैः ॥  
040a  	एकोप्यमात्यो मेधावी शूरो दान्तो विचक्षणः ।  
040c  	राजानं राजपुत्रं वा प्रापयेन्महतीं श्रियम् ॥  
041a  	कच्चिदष्टादशान्येषु स्वपक्षे दश पञ्च च ।  
041c  	त्रिभिस्त्रिभिरविज्ञातैर्वेत्सि तीर्थानि चारकैः ॥  
042a  	कच्चिद्द्विषामविदितः प्रतिपन्नश्च सर्वदा ।  
042c  	नित्ययुक्तो रिपून्सर्वान्वीक्षसे रिपुसूदन ॥  
043a  	कच्चिद्विनयसम्पन्नः कुलपुत्रो बहुश्रुतः ।  
043c  	अनसूयुरनुप्रष्टा सत्कृतस्ते पुरोहितः ॥  
044a  	कच्चिदग्निषु ते युक्तो विधिज्ञो मतिमानृजुः ।  
044c  	हुतं च होष्यमाणं च काले वेदयते सदा ॥  
कच्चिदङ्गेषु निष्णातो ज्योतिषः प्रतिपादकः ।	045a  
उत्पातेषु च सर्वेषु दैवज्ञः कुशलस्तव ॥	045c  
कच्चिन्मुख्या महत्स्वेव मध्यमेषु च मध्यमाः ।	046a  
जघन्याश्च जघन्येषु भृत्याः कर्मसु योजिताः ॥	046c  
अमात्यानुपधातीतान्पितृपैतामहाञ्शुचीन् ।	047a  
श्रेष्ठाञ्श्रेष्ठेषु कच्चित्त्वं नियोजयसि कर्मसु ॥	047c  
कच्चिन्नोग्रेण दण्डेन भृशमुद्विजसे प्रजाः ।	048a  
राष्ट्रं तवानुशासन्ति मन्त्रिणो भरतर्षभ ॥	048c  
कच्चित्त्वां नावजानन्ति याजकाः पतितं यथा ।	049a  
उग्रप्रतिग्रहीतारं कामयानमिव स्त्रियः ॥	049c  
कच्चिद्धृष्टश्च शूरश्च मतिमान्धृतिमाञ्शुचिः ।	050a  
कुलीनश्चानुरक्तश्च दक्षः सेनापतिस्तथा ।	050c  
कच्चिद्बलस्य ते मुख्याः सर्वयुद्धविशारदाः ।	051a  
धृष्टावदाता विक्रान्तास्त्वया सत्कृत्य मानिताः ॥	051c  
कच्चिद्बलस्य भक्तं च वेतनं च यथोचितम् ।	052a  
सम्प्राप्तकाले दातव्यं ददासि न विकर्षसि ॥	052c  
कालातिक्रमणादेते भक्तवेतनयोर्भृताः ।	053a  
भर्तुः कुप्यन्ति दौर्गत्यात्सोऽनर्थः सुमहान्स्मृतः ॥	053c  
कच्चित्सर्वेऽनुरक्तास्त्वां कुलपुत्राः प्रधानतः ।	054a  
कच्चित्प्राणांस्तवार्थेषु सन्त्यजन्ति सदा युधि ॥	054c  
कच्चिन्नैको बहूनर्थान्सर्वशः साम्परायिकान् ।	055a  
अनुशास्ति यथाकामं कामात्मा शासनातिगः ॥	055c  
कच्चित्पुरुषकारेण पुरुषः कर्म शोभयन् ।	056a  
लभते मानमधिकं भूयो वा भक्तवेतनम् ॥	056c  
कच्चिद्विद्याविनीतांश्च नराञ्ज्ञानविशारदान् ।	057a  
यथार्हं गुणतश्चैव दानेनाभ्युपपद्यसे ॥	057c  
कच्चिद्दारान्मनुष्याणां तवार्थे मृत्युमीयुषाम् ।	058a  
व्यसनं चाभ्युपेतानां बिभर्षि भरतर्षभ ॥	058c  
कच्चिद्भयादुपगतं क्षीणं वा रिपुमागतम् ।	059a  
युद्धे वा विजितं पार्थ पुत्रवत्परिरक्षसि ॥	059c  
कच्चित्त्वमेव सर्वस्याः पृथिव्याः पृथिवीपते ।	060a  
समश्चानभिशङ्क्यश्च यथा माता यथा पिता ॥	060c  
कच्चिद्व्यसनिनं शत्रुं निशम्य भरतर्षभ ।	061a  
अभियासि जवेनैव समीक्ष्य त्रिविधं बलम् ॥	061c  
यात्रामारभसे दिष्ट्या प्राप्तकालमरिन्दम ।	062a  
पार्ष्णिमूलं च विज्ञाय व्यवसायं पराजयम् ॥	062c  
बलस्य च महाराज दत्त्वा वेतनमग्रतः ।	063a  
कच्चिच्च बलमुख्येभ्यः परराष्ट्रे परन्तप ।	063c  
उपच्छन्नानि रत्नानि प्रयच्छसि यथार्हतः ॥	063e  
कच्चिदात्मानमेवाग्रे विजित्य विजितेन्द्रियः ।	064a  
पराञ्जिगीषसे पार्थ प्रमत्तानजितेन्द्रियान् ॥	064c  
कच्चित्ते यास्यतः शत्रून्पर्वं यान्ति स्वनुष्ठिताः ।	065a  
साम दानं च भेदश्च दण्डश्च विधिवद्गुणाः ॥	065c  
कच्चिन्मूलं दृढं कृत्वा परान्यासि विशाम्पते ।		066a  
तांश्च विक्रमसे जेतुं जित्वा च परिरक्षसि ॥	066c  
कच्चिदष्टाङ्गसंयुक्ता चतुर्विधबला चमूः ।	067a  
बलमुख्यैः सुनीता ते द्विषतां प्रतिवर्धिनी ॥	067c  
कच्चिल्लवं च मुष्टिं च परराष्ट्रे परन्तप ।	068a  
अविहाय महाराज निहंसि समरे रिपून् ॥	068c  
कच्चित्स्वपरराष्ट्रेषु बहवोऽधिकृतास्तव ।	069a  
अर्थान्समधितिष्ठन्ति रक्षन्ति च परस्परम् ॥	069c  
कच्चिदभ्यवहार्याणि गात्रसंस्पर्शनानि च ।	070a  
घ्रेयाणि च महाराज रक्षन्त्यनुमतास्तव ॥	070c  
कच्चित्कोशश्च कोष्ठं च वाहनं द्वारमायुधम् ।	071a  
आयश्च कृतकल्याणैस्तव भक्तैरनुष्ठितः ॥	071c  
कच्चिदाभ्यन्तरेभ्यश्च बाह्येभ्यश्च विशाम्पते ।	072a  
रक्षस्यात्मानमेवाग्रे तांश्च स्वेभ्यो मिथश्च तान् ॥	072c  
कच्चिन्न पाने द्यूते वा क्रीडासु प्रमदासु च ।	073a  
प्रतिजानन्ति पूर्वाह्णे व्ययं व्यसनजं तव ॥	073c  
कच्चिदायस्य चार्धेन चतुर्भागेन वा पुनः ।	074a  
पादभागैस्त्रिभिर्वापि व्ययः संशुद्ध्यते तव ॥	074c  
कच्चिज्ज्ञातीन्गुरून्वृद्धान्वणिजः शिल्पिनः श्रितान् ।	075a  
अभीक्ष्णमनुगृह्णासि धनधान्येन दुर्गतान् ॥	075c  
कच्चिच्चायव्यये युक्ताः सर्वे गणकलेखकाः ।	076a  
अनुतिष्ठन्ति पूर्वाह्णे नित्यमायं व्ययं तव ॥	076c  
कच्चिदर्थेषु सम्प्रौढान्हितकामाननुप्रियान् ।	077a  
नापकर्षसि कर्मभ्यः पूर्वमप्राप्य किल्बिषम् ॥	077c  
कच्चिद्विदित्वा पुरुषानुत्तमाधममध्यमान् ।	078a  
त्वं कर्मस्वनुरूपेषु नियोजयसि भारत ॥	078c  
कच्चिन्न लुब्धाश्चौरा वा वैरिणो वा विशाम्पते ।	079a  
अप्राप्तव्यवहारा वा तव कर्मस्वनुष्ठिताः ॥	079c  
कच्चिन्न चौरैर्लुब्धैर्वा कुमारैः स्त्रीबलेन वा ।	080a  
त्वया वा पीड्यते राष्ट्रं कच्चित्तुष्टाः कृषीवलाः॥	080c  
कच्चिद्राष्ट्रे तटाकानि पूर्णानि च बृहन्ति च ।	081a  
भागशो विनिविष्टानि न कृषिर्देवमातृका ॥	081c  
कच्चिन्न भक्तं बीजं च कर्षकस्यावसीदति ।	082a  
प्रत्येकं च शतं वृद्ध्या ददास्यृणमनुग्रहम् ॥	082c  
कच्चित्स्वनुष्ठिता तात वार्ता ते साधुभिर्जनैः ।	083a  
वार्तायां संश्रितस्तात लोकोऽयं सुखमेधते ॥	083c  
कच्चिच्छूराः कृतप्रज्ञाः पञ्चपञ्च स्वनुष्ठिताः ।	084a  
क्षेमं कुर्वन्ति संहत्य राजञ्जनपदे तव ॥	084c  
कच्चिन्नगरगुप्त्यर्थं ग्रामा नगरवत्कृताः ।	085a  
ग्रामवच्च कृताः प्रान्तास्ते च सर्वे त्वदर्पणाः ॥	085c  
कच्चिद्बलेनानुगताः समानि विषमाणि च ।	086a  
पुराणि चौरान्निघ्नन्तश्चरन्ति विषये तव ॥	086c  
कच्चित्स्त्रियः सान्त्वयसि कच्चित्ताश्च सुरक्षिताः ।	087a  
कच्चिन्न श्रद्दधास्यासां कच्चिद्गुह्यं न भाषसे ॥	087c  
कच्चिदात्ययिकं श्रुत्वा तदर्थमनुचिन्त्य च ।	088a  
प्रियाण्यनुभवञ्शेषे न त्वमन्तः पुरे नृप ॥	088c  
कच्चिद्द्वौ प्रथमौ यामौ रात्रेः सुप्त्वा विशाम्पते ।	089a  
सञ्चिन्तयसि धर्मार्थौ याम उत्थाय पश्चिमे ॥	089c  
कच्चिद्दर्शयसे नित्यं मनुष्यान्समलङ्कृतः ।	090a  
उत्थाय काले कालज्ञैः सह पाण्डव मन्त्रिभिः ॥	090c  
कच्चिद्रक्ताम्बरधराः खड्गहस्ताः स्वलङ्कृताः ।	091a  
उपासते त्वामभितो रक्षणार्थमरिन्दम ॥	091c  
कच्चिद्दण्ड्येषु यमवत्पूज्येषु च विशाम्पते ।	092a  
परीक्ष्य वर्तसे सम्यगप्रियेषु प्रियेषु च ॥	092c  
कच्चिच्छारीरमाबाधमौषधैर्नियमेन वा ।	093a  
मानसं वृद्धसेवाभिः सदा पार्थापकर्षसि ॥	093c  
कच्चिद्वैद्याश्चिकित्सायामष्टाङ्गायां विशारदाः ।	094a  
सुहृदश्चानुरक्ताश्च शरीरे ते हिताः सदा ॥	094c  
कच्चिन्न लोभान्मोहाद्वा मानाद्वापि विशाम्पते ।	095a  
अर्थिप्रत्यर्थिनः प्राप्तान्नापास्यसि कथञ्चन ॥	095c  
कच्चिन्न लोभान्मोहाद्वा विश्रम्भात्प्रणयेन वा ।	096a  
आश्रितानां मनुष्याणां वृत्तिं त्वं संरुणत्सि वै ॥	096c  
कच्चित्पौरा न सहिता ये च ते राष्ट्रवासिनः ।	097a  
त्वया सह विरुध्यन्ते परैः क्रीताः कथञ्चन ॥	097c  
कच्चिन्न दुर्बलः शत्रुर्बलेन परिपीडितः ।	098a  
मन्त्रेण बलवान्कश्चिदुभाभ्यां च कथञ्चन ॥	098c  
कच्चित्सर्वेऽनुरक्तास्त्वां भूमिपालाः प्रधानतः ।	099a  
कच्चित्प्राणांस्त्वदर्थेषु सन्त्यजन्ति त्वया हृताः ॥	099c  
कच्चित्ते सर्वविद्यासु गुणतोऽर्चा प्रवर्तते ।	100a  
ब्राह्मणानां च साधूनां तव नैःश्रेयसी शुभा ।	100c  
दक्षिणास्त्वं ददास्येषां नित्यं स्वर्गापवर्गदाः ॥	100e  
कच्चिद्धर्मे त्रयीमूले पूर्वैराचरिते जनैः ।	101a  
यतमानस्तथा कर्तुं तस्मिन्कर्मणि वर्तसे ॥	101c  
कच्चित्तव गृहेऽन्नानि स्वादून्यश्नन्ति वै द्विजाः ।	102a  
गुणवन्ति गुणोपेतास्तवाध्यक्षं सदक्षिणम् ॥	102c  
कच्चित्क्रतूनेकचित्तो वाजपेयांश्च सर्वशः ।	103a  
पौण्डरीकांश्च कार्त्स्न्येन यतसे कर्तुमात्मवान् ॥	103c  
कच्चिज्ज्ञातीन्गुरून्वृद्धान्दैवतांस्तापसानपि ।	104a  
चैत्यांश्च वृक्षान्कल्याणान्ब्राह्मणांश्च नमस्यसि ॥	104c  
कच्चिच्छोको न मन्युर्वा त्वया प्रोत्पाद्यतेऽनघ ।	105a  
अपि मङ्गलहस्तश्च जनः पार्श्वे न तिष्ठति ॥	105c  
कच्चिदेषा च ते बुद्धिर्वृत्तिरेषा च तेऽनघ ।	106a  
आयुष्या च यशस्या च धर्मकामार्थदर्शिनी ॥	106c  
एतया वर्तमानस्य बुद्ध्या राष्ट्रं न सीदति ।	107a  
विजित्य च महीं राजा सोत्यन्तं सुखमेधते ॥	107c  
कच्चिदार्यो विशुद्धात्मा क्षारितश्चौरकर्मणि ।	108a  
अदृष्टशास्त्रकुशलैर्न लोभाद्वध्यते शुचिः ॥	108c  
दुष्टो गृहीतस्तत्कारितज्ज्ञैर्दृष्टः सकारणः ।	109a  
कच्चिन्न मुच्यते स्तेनो द्रव्यलोभान्नरर्षभ ॥	109c  
उत्पन्नानकच्चिदाढ्यस्य दरिद्रस्य च भारत ।	110a  
अर्थान्न मिथ्या पश्यन्ति तवामात्या हृता धनैः ॥	110c  
नास्तिक्यमनृतं क्रोधं प्रमादं दीर्घसूत्रताम् ।	111a  
अदर्शनं ज्ञानवतामालस्यं पञ्चवृत्तिताम् ।	111c  
एकचिन्तनमर्थानामनर्थज्ञैश्च चिन्तनम् ॥	111e  
निश्चितानामनारम्भं मन्त्रस्यापरिरक्षणम् ।	112a  
मङ्गलाद्यप्रयोगं च प्रत्युत्थानं च सर्वतः ॥	112c  
कच्चित्त्वं वर्जयस्येतान्राजदोषांश्चतुर्दश ।	113a  
प्रायशो यैर्विनश्यन्ति कृतमूलापि पार्थिवः ॥	113c  
कच्चित्ते सफला वेदाः कच्चित्ते सफलं धनम् ।	114a  
कच्चित्ते सफला दाराः कच्चित्ते सफलं श्रुतम् ॥	114c  
युधिष्ठिर उवाच 	115  
कथं वै सफला वेदाः कथं वै सफलं धनम् ।	115a  
कथं वै सफला दाराः कथं वै सफलं श्रुतम् ॥	115c  
नारद उवाच 	116  
अग्निहोत्रफला वेदा दत्तभुक्तफलं धनम् ।	116a  
रतिपुत्रफला दाराः शीलवृत्तफलं श्रुतम् ॥	116c  
वैशम्पायन उवाच 	117  
एतदाख्याय स मुनिर्नारदो वै महातपाः ।	117a  
पप्रच्छानन्तरमिदं धर्मात्मानं युधिष्ठिरम् ॥	117c  
नारद उवाच 	118  
कच्चिदभ्यागता दूराद्वणिजो लाभकारणात् ।	118a  
यथोक्तमवहार्यन्ते शुल्कं शुल्कोपजीविभिः ॥	118c  
कच्चित्ते पुरुषा राजन्पुरे राष्ट्रे च मानिताः ।	119a  
उपानयन्ति पण्यानि उपाधाभिरवञ्चिताः ॥	119c  
कच्चिच्छृणोषि वृद्धानां धर्मार्थसहिता गिरः ।	120a  
नित्यमर्थविदां तात यथाधर्मार्थदर्शिनाम् ॥	120c  
कच्चित्ते कृषितन्त्रेषु गोषु पुष्पफलेषु च ।	121a  
धर्मार्थं च द्विजातिभ्यो दीयेते मधुसर्पिषी ॥	121c  
द्रव्योपकरणं किञ्चित्सर्वदा सर्वशिल्पिनाम् ।	122a  
चातुर्मास्यावरं सम्यङ्नियतं सम्प्रयच्छसि ॥	122c  
कच्चित्कृतं विजानीषे कर्तारं च प्रशंससि ।	123a  
सतां मध्ये महाराज सत्करोषि च पूजयन् ॥	123c  
कच्चित्सूत्राणि सर्वाणि गृह्णासि भरतर्षभ ।	124a  
हस्तिसूत्राश्वसूत्राणि रथसूत्राणि वा विभो ॥	124c  
कच्चिदभ्यस्यते सम्यग्गृहे ते भरतर्षभ ।	125a  
धनुर्वेदस्य सूत्रं वै यन्त्रसूत्रं च नागरम् ॥	125c  
कच्चिदस्त्राणि सर्वाणि ब्रह्मदण्डश्च तेऽनघ ।	126a  
विषयोगास्तथा सर्वे विदिताः शत्रुनाशनाः ॥	126c  
कच्चिदग्निभयाच्चैव सर्वं व्यालभयात्तथा ।	127a  
रोगरक्षोभयाच्चैव राष्ट्रं स्वं परिरक्षसि ॥	127c  
कच्चिदन्धांश्च मूकांश्च पङ्गून्व्यङ्गानबान्धवान् ।	128a  
पितेव पासि धर्मज्ञ तथा प्रव्रजितानपि ॥	128c  
षडनर्था महाराज कच्चित्ते पृष्ठतः कृताः ।	129a  
निद्राऽऽलस्यं भयं क्रोधो मार्दवं दीर्घसूत्रता ॥	129c  
वैशम्पायन उवाच 	130  
ततः कुरूणामृषभो महात्मा श्रुत्वा गिरो ब्राह्मणसत्तमस्य ।	130a  
प्रणम्य पादावभिवाद्य तुष्टो राजाऽब्रवीन्नारदं देवरूपम् ॥	130c  
एवं करिष्यामि यथा त्वयोक्तं प्रज्ञा हि मे भूय एवाभिवृद्धा ।	131a  
उक्त्वा तथा चैव चकार राजा लेभे महीं सागरमेखलां च ॥	131c  
नारद उवाच 	132  
एवं यो वर्तते राजा चातुर्वर्ण्यस्य रक्षणे ।	132a  
स विहृत्येह सुसुखी शुक्रस्यैति सलोकताम् ॥ ॥	132c  
	
इति श्रीमन्महाभारते सभापर्वणि पञ्चमोऽध्यायः ॥ 5 ॥
2-5-24 षड्गुणाः सन्धिविग्रहादयः । सप्तोपायाः मन्त्रौषधेन्द्रजालसहिताः सामादयः । स्वपरपक्षबलाबलसहिता एतएव चतुर्दश ॥
 2-5-25 अष्टौ कर्माणि- कृषिर्वणिक्पथो दुर्ग सेतुः कुञ्जरबन्धनम् । खन्याकरकरादानं शून्यानां च निवेशनमित्युक्तानि ॥ 
2-5-26 सप्तप्रकृतयः स्वाम्यमात्यसुहृत्कोशराष्ट्रदुर्गबलाख्याः ॥ 
2-5-27 कच्चिन्न तर्कैर्दूतैर्वा इति ख-पाठः ॥ 
2-5-28 शुचयो जीवितक्षमाः इति ख-पाठः ॥ 
2-5-35 कर्मान्ताः कृष्यादयः ॥ 
2-5-37 कारणिकाः युद्धोपकरणयुक्ताः ॥ 
2-5-41 मन्त्री पुरोहितश्चैव युवराजश्चमूपतिः । पञ्चमो द्वारपालश्च षष्ठोऽन्तर्वेशिकस्तथा 1, कारागाराधिकारी च द्रव्यसञ्चयकृत्तथा । कृत्याकृत्येषु चार्थानां नवमो विनियोजकः 2, प्रेदेष्टा नगराध्यक्षः कार्यानिर्माणकृत्तथा । धर्माध्यक्षः सभाध्यक्षो दण्डपालस्त्रिपञ्चमः 3, षोडशो दुर्गपालश्च तथा राष्ट्रान्त पालकः। अटवीपालकान्तानि तीर्थान्यष्टादशैव तु 4, चारान्विचारयेत्तीर्थेष्वात्मनश्च परस्य च । पाखण्डादीनविज्ञातानन्योन्यमितरेष्वपि 5, मन्त्रिणं युवराजञ्च हित्वा स्वेषु पुरोहितमिति ॥ 
2-5-67 अष्टाङ्गसंयुक्ता-रथा नागा हया योधाः पत्तयः कर्मकारकाः । चारा दैशिकमुख्याश्च ध्वजिन्यष्टाङ्गिका मता । चतुर्विधबला मौलमैत्रमृत्याटविकैर्बलैर्युक्ता । बलमुख्यैः सेनापतिभिः प्रतिवर्धिनी प्रातिकूल्येन च्छेदिनी ॥
 2-5-68 लवः सस्यच्छेदनकालः । मुष्टिः सस्यानां गोपनकालः ॥ 
2-5-71 कोष्ठं धान्यस्थानम् ॥ 
2-5-73 कच्चिन्नेति पानादिव्यसनजं व्ययं तव पूर्वाह्णे धर्माचरणकाले भृत्या न प्रतिजानन्ति नावेदयन्ति ॥ 
2-5-76 अनुतिष्ठन्ति निवेदयन्ति ॥ 
2-5-79 अप्राप्तव्यवहारा अप्रौढाः ॥ 
2-5-84 प्रतिग्रामं पञ्चपञ्चेति । तेच-प्रशास्ता समाहर्ता संविधाता लेखकः साक्षी चे ति ॥ 
2-5-88 आत्ययिकमकल्याणम् ॥ 
2-5-93 आबाधं दुःखम् । नियमेन पथ्याशनादिना ॥ 
2-5-94 निदानं पूर्वलिङ्गानि रूपाण्युपशयस्तथा । सम्प्राप्तिरौषधी रोगी परिचारक एवञ्चेत्यष्टाङ्गानि ॥
 2-5-102 तवाध्यक्षं त्वत्समक्षम् ॥ 
2-5-108 क्षारितः मिथ्यापवादैः पातितः ॥ 
2-5-113 कृतमूलाः अपीति छेदः ॥ 
2-5-126 ब्रह्मदण्डः अभिचारः ॥
