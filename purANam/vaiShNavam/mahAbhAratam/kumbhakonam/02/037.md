अध्यायः 037

आमन्त्रितानां सर्वेषाम् आगमनम् ॥ 1 ॥

		001	वैशम्पायन उवाच   
तत आमन्त्रिता राजन्राजानः सत्कृतास्तदा ।	001a  
पुरेभ्यः प्रययुस्तेभ्यो विमानेभ्य इवामराः ॥	001c  
ते वै दिग्भ्यः समापेतुः पार्थिवास्तत्र भारत ।	002a  
समादाय महार्हाणि रत्नानि विविधानि च ॥	002c  
तच्छ्रुत्वा धर्मराजस्य यज्ञे यज्ञविदस्तदा ।	003a  
राजानः शतशस्तुष्टैर्मनोभिर्मनुजर्षभ ॥	003c  
बहु वित्तं समादाय विविधं पार्थिवा ययुः ।	004a  
द्रष्टुकामाः सभां चैव धर्मराजं च पाण्डवम् ॥	004c  
स गत्वा हास्तिनपुरं नकुलः समितिञ्जयः ।	005a  
भीष्ममामन्त्रयाञ्चक्रे धृतराष्ट्रं च पाण्डवः ॥	005c  
प्रयतः प्राञ्जलिर्भूत्वा भारतानानयत्तदा ।	006a  
धृतराष्ट्रं च भीष्मं च विदुरं च महामतिम् ॥	006c  
दुर्योधनमुखांश्चैव भ्रातॄन्सर्वानथानयत् ॥	007ac  
सत्कृत्यामन्त्रिताः सर्वे ह्याचार्यप्रमुखास्ततः ।	008a  
प्रययुः प्रीतमनसो यज्ञं ब्रह्मपुरस्सराः ॥	008c  
धृतराष्ट्रश्च भीष्मश्च विदुरस्च महामतिः ।	009a  
दुर्योधनपुरोगाश्च भ्रातरः सर्व एव ते ।	009c  
गान्धारराजः सुबलः शकुनिश्च महाबलः ॥	009e  
अचलो वृषकश्चैव कर्णश्च रथिनां वरः ।	010a  
तथा शल्यश्च बलवान्बाह्लिकश्च महाबलः ॥	010c  
सोमदत्तोऽथ कौरव्यो भूरिर्भूरिश्रवाः शलः ।	011a  
अश्वत्थामा कृपो द्रोणः सैन्धवश्च जयद्रथः ॥	011c  
यज्ञसेनः सपुत्रश्च साल्वश्च वसुधाधिपः ।	012a  
प्राग्ज्योतिषश्च नृपतिर्भगदत्तो महारथः ॥	012c  
स तु सर्वैः सह म्लेच्छैः सागरानूपवासिभिः ।	013a  
पार्वतीयाश्च राजानो राजा चैव बृहद्बलः ॥	013c  
पौण्ड्रको वासुदेवश्च वङ्गः कालिङ्गकस्तथा ।	014a  
आकर्षाः कुन्तलाश्चैव गालवाश्चान्ध्रकास्तथा ॥	014c  
द्राविडाः सिंहलाश्चैव राजा काश्मीरकस्तथा ।	015a  
कुन्तिभोजो महातेजाः पार्थिवो गौरवाहनः ॥	015c  
बाह्लिकाश्चापरे शूरा राजानः सर्व एव ते ।	016a  
विराटः सह पुत्राभ्यां मावेल्लश्च महाबलः ॥	016c  
राजानो राजपुत्राश्च नानाजनपदेश्वराः ।	017a  
शिशुपालो महावीर्यः सह पुत्रेण भारत ॥	017c  
आगच्छत्पाण्डवेयस्य यज्ञं समरदुर्मदः ।	018a  
रामश्चैवानिरुद्धश्च कङ्कश्च सहसारणः ॥	018c  
गदप्रद्युम्नसाम्बाश्च चारुदेष्णश्च वीर्यवान् ।	019a  
उल्मुको निशठश्चैव वीरश्चाङ्गावहस्तथा ॥	019c  
वृष्णयो निखिलाश्चान्ये समाजग्मुर्महारथाः ।	020a  
एते चान्ये च बहवो राजानो मध्यदेशजाः ॥	020c  
आजग्मुः पाण्डुपुत्रस्य राजसूयं महाक्रतुम् ।	021a  
ददुस्तेषामावसथान्धर्मराजस्य शासनात् ॥	021c  
बहुभक्ष्यान्वितान्राजन्दीर्घिकावृक्षशोभितान् ।	022a  
तथा धर्मात्मजः पूजां चक्रे तेषां महात्मनाम् ॥	022c  
सत्कृताश्च यथोद्दिष्टाञ्जग्मुरावसथान्नृपाः ।	023a  
कैलासशिखरप्रख्यान्मनोज्ञान्द्रव्यभूषितान् ॥	023c  
सर्वतः संवृतानुच्चैः प्राकारैः सुकृतैः सितैः ।	024a  
सुवर्णजालसंवीतान्मणिकुट्टिमभूषितान् ॥	024c  
सुखारोहणसोपानान्महासनपरिच्छदान् ।	025a  
स्नग्दामसमवच्छन्नानुत्तमागुरुगन्धिनः ॥	025c  
हंसेन्दुवर्णसदृशानायोजनसुदर्शनान् ।	026a  
असम्बाधान्समद्वारान्युतानुच्चावचैर्गुणैः ॥	026c  
बहुधातुनिबद्धाङ्गान्हिमवच्छिखरानिव ।	027a  
विश्रान्तास्ते ततोऽपश्यन्भूमिपा भूरिदक्षिणम् ॥	027c  
वृतं सदस्यैर्बहुभिर्धर्मराजं युधिष्ठिरम् ।	028a  
तत्सदः पार्थिवैः कीर्णं ब्राह्मणैश्च महर्षिभिः ।	028c  
भ्राजते स्म तदा राजन्नाकपृष्ठं यथाऽमरैः ॥ 	028e  

इति श्रीमन्महाभारते सभापर्वणि दिग्विजयपर्वणि सप्तत्रिंशोऽध्यायः ॥ 37 ॥

2-37-8 ब्रह्मपुरस्सराः ब्राह्मणपुरस्सराः ॥
