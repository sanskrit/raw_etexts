अध्यायः 055

कृष्णस्य मधुरां त्यक्त्वा द्वारकागमनम् ॥ 1 ॥ नरकासुरप्रतापवर्णनम् ॥ 2 ॥ इन्द्रेण द्वारकामेत्य कृष्णं प्रति नरकवधप्रार्थनम् ॥ 3 ॥ गरुडमारुह्य प्राग्ज्योतिषं गतेन कृष्णेन नरके निहते धरण्या तस्मै कुण्डलार्पणम् ॥ 4 ॥

भीष्म उवाच ।	001  
शूरसेनपुरं त्यक्त्वा ततो यादवनन्दनः ।	001a  
द्वारकां भगवान्कृष्णः प्रत्यपद्यत भारत ॥	001c  
ततो महात्मा यानानि रत्नानि विविधानि च ।	002a  
यथार्हं पुण्डरीकाक्षो नैर्ऋतात्प्रत्यपद्यत ॥	002c  
तत्र विघ्नं चरन्ति स्म दैतेयाः सहदानवैः ।	003a  
ताञ्जघान महाबाहुर्वरमत्तान्महासुरान् ॥	003c  
स विघ्नमकरोत्तत्र नरको नाम नैर्ऋतः ।	004a  
अदितिं धर्षयामास कुण्डलार्थं युधिष्ठिर ॥	004c  
न चासुरगणैः सर्वैः सहितैः कर्म तत्पुरा ।	005a  
कृतपूर्वं महाघोरं यदकार्षीन्महासुरः ॥	005c  
यं मही सुषुवे देवी यस्य प्राग्ज्योतिषं पुरम् ।	006a  
विषयान्तपालाश्चत्वारो यस्यासन्युद्धदुर्मदाः ॥	006c  
आदेवयानमावृत्य पन्थानं पर्यवस्थिताः ।	007a  
त्रासनाः सुरसङ्घानां विरूपै राक्षसैः सह ॥	007c  
हयग्रीवो निकुम्भश्च घोरः पञ्चजनस्तदा ।	008a  
मुरः पुत्रसहस्रैश्च वरमत्तो महासुरः ॥	008c  
तद्वधार्थं महाबाहुरेष चक्रगदासिभृत् ।	009a  
जातो वृष्णिषु देवक्यां वासुदेवो जनार्दनः ॥	009c  
तस्यास्य पुरुषेन्द्रस्य लोकप्रथिततेजसः ।	010a  
निवासो द्वारकायां तु विदितो वः प्रधानतः ॥	010c  
अतीव हि पुरी रम्या द्वारका वासवक्षयात् ।	011a  
अतिवैराजमप्यद्धा प्रत्यक्षस्ते युधिष्ठिर ॥	011c  
तस्मिन्देवपुरप्रख्ये सा सभा वृष्ण्युपाश्रया ।	012a  
सुधर्मेति च विख्याता योजनायतविस्तृता ॥	012c  
तत्र वृष्ण्यन्दकाः सर्वे रामकृष्णपुरोगमाः ।	013a  
लोकयात्रामिमां कृत्स्नां परिरक्षन्त आसते ॥	013c  
तत्रासीनेषु सर्वेषु कदाचिद्भरतर्षभ ।	014a  
दिव्यगन्धा ववुर्वाताः कुसुमानां च वृष्टयः ॥	014c  
ततः सूर्यसहस्राभस्तेजोराशिर्महाद्भुतः ।	015a  
मुहूर्तमन्तरिक्षेऽभूत्ततो भूमौ प्रतिष्ठितः ॥	015c  
मध्ये तु तेजसस्तस्य पाण्डरं गजमास्थितः ।	016a  
वृतो देवगणैः सर्वैर्वासवः प्रत्यदृश्यत ॥	016c  
रामकृष्णौ च राजा च वृष्ण्यन्धकगणैः सह ।	017a  
उत्पत्य सहसा देवे नमस्कारमकुर्वत ॥	017c  
सोऽवतीर्य गजात्तूर्णं परिष्वज्य जनार्दनम् ।	018a  
सस्वजे बलदेवं च राजानं च तमाहुकम् ॥	018c  
वासुदेवोद्धवौ चैव विकद्रुं च महामतिम् ।	019a  
प्रद्युम्नसाम्बनिशठाननिरुद्धं च सात्यकिम् ॥	019c  
गदं सारणमक्रूरं भानुझल्लिविडूरथान् ।	020a  
तथैव कृतवर्माणं चारुदेष्णं महाबलम् ॥	020c  
देवकल्पान्महाराज तान्दाशार्हपुरोगमान् ।	021a  
पिरिष्वज्य च दृष्ट्वा च भगवान्भूतभावनः ॥	021c  
वृष्ण्यन्धकमहामात्रान्परिष्वज्याथ वासवः ।	022a  
प्रगृह्य पूजां तैर्दत्तां भगवान्पाकशासनः ॥	022c  
सोऽदितेर्वचनात्तात कुण्डलार्थे जनार्दनम् ।	023a  
उवाच परमप्रीतो जहि भौमं नरेश्व ॥	023c  
भीष्म उवाच ।	024  
निहत्य नरकं भौममाहरिष्यामि कुण्डले ।	024a  
एवमुक्त्वाऽथ गोविन्दो राममेवाभ्यभाषत ॥	024c  
प्रद्युम्नमनिरुद्धं च साम्बं चाप्रतिमं बले ।	025a  
एतांश्चोच्त्का तथा तत्र वासुदेवो महायशाः ॥	025c  
अथारुह्य सुपर्णं वै शङ्खचक्रगदासिभृत् ।	026a  
ययौ तदा हृषीकेशो देवानां हितकाम्यया ॥	026c  
तं प्रयान्तममित्रघ्नं देवाः सहपुरन्दराः ।	027a  
पृष्ठतोऽनुययुः प्रीत्या स्तुवन्तो विष्णुमच्युतम् ॥	027c  
उग्रान्त्रक्षोगणान्हत्वा नरकस्य महासुरान् ।	028a  
क्षुरान्तान्मौरवान्पाशान्षट्सहस्रं ददर्श सः ॥	028c  
सञ्छिद्य पाशाच्छस्त्रेण मुरं हत्वा सहान्वयम् ।	029a  
शैलसङ्घानतिक्रम्य निशुम्भं च व्यपोथयत् ॥	029c  
यः सहस्रसहस्त्वेकः सर्वान्देवानपोथयत् ।	030a  
तं जघान महावीर्यं हयग्रीवं महाबलम् ॥	030c  
अपारतेजा दुर्धर्षः सर्वयादवनन्दनः ।	031a  
मध्ये लोहितगङ्गायां भगवान्देवकीसुतः ॥	031c  
औदकायां विरूपाक्षं जघान मधुसूदनः ।	032a  
ततः प्राग्ज्योतिषं नाम दीप्यमानमिव श्रिया ।	032c  
पुरमासादयामास तत्र युद्धमवर्तत ॥	032e  
तद्युद्धमभवद्घोरं तेन भौमेन भारत ।	033a  
कुण्डलार्थे सुरेशस्य नरकेण महात्मना ॥	033c  
मुहूर्तं लालयित्वा तु नरकं मधूसूदनः ।	034a  
प्रवृत्तचक्रं चक्रेण प्रममाथ बलाद्बली ॥	034c  
चक्रप्रमथितं तस्य पपात सहसा भुवि ।	035a  
उत्तमाङ्गं हताङ्गस्य वृत्रे वज्रहते यथा ॥	035c  
भूमिस्तु पतितं दृष्ट्वा प्रायच्छत्कुण्डले सुतम् ।	036a  
प्रदाय च महाबाहुमिदं वचनमब्रवीत् ॥	036c  
सृष्टस्त्वयैव मधुहंस्त्वयैव विनिपातितः ।	037a  
यथेच्छसि तथा क्रीडा प्रजास्तस्यानुपालय ॥	037c  
श्रीवासुदेव उवाच ।	038  
देवानां च मुनीनां च पितॄणां च महात्मनाम् ।	038a  
उद्वेजनीयो भूतानां ब्रह्मद्विट् पुरुषाधमः ॥	038c  
लोकद्विष्टः सुतस्ते तु देवारिर्लोककण्टकः ।	039a  
सर्वलोकनमस्कार्यामदितं बाधयद्वली ॥	039c  
कुण्डले हृतवान्दर्पात्ततस्ते निहतः सुतः ।	040a  
नैव मन्युस्त्वया कार्यो यत्कृतं मयि भामिनि ॥	040c  
त्वत्प्रभावाच्च ते पुत्रो लब्धवान्गतिमुत्तमाम् ।	041a  
तस्माद्गच्छ महाभागे भारावतरणं कृतम् ॥ ॥	041c  

इति श्रीमन्महाभारते सभापर्वणि अर्घाहरणपर्वणि पञ्चपञ्चाशोऽध्यायः ॥ 55 ॥
