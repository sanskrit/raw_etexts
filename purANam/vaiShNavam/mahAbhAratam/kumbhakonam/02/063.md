अध्यायः 063

 राज्ञां रणोद्यमाद्बिभ्यतो युधिष्ठिरस्य भीष्मेण समाश्वासनम् ॥ 1 ॥

वैशम्पायन उवाच ॥	001  
ततः सागरसङ्काशं दृष्ट्वा नृपतिमण्डलम् ।	001a  
संवर्तवाताभिहतं भीमं क्षुब्धमिवार्णवम् ॥	001c  
रोषात्प्रचलितं सर्वमिदमाह युधिष्ठिरः ।	002a  
भीष्मं मतिमतां मुख्यं वृद्धं कुरुपितामहम् ।	002c  
बृहस्पतिं बृहत्तेजाः पुरुहूत इवारिहा ॥	002e  
असौ रोषात्प्रचलितो महान्नृपतिसागरः ।	003a  
अत्र यत्प्रतिपत्तव्यं तन्मे ब्रूहि पितामह ॥	003c  
यज्ञस्य च न विघ्नः स्यात्प्रजानां च हितं भवेत् ।	004a  
यथा सर्वत्र तत्सर्वं ब्रूहि मेऽद्य पितामह ॥	004c  
इत्युक्तवति धर्मज्ञे धर्मराजे युधिष्ठिरे ।	005a  
उवाचेदं वचो भीष्मस्ततः कुरुपितामहः ॥	005c  
मा भैस्त्वं कुरुशार्दूल श्वा सिंहं हन्तुमर्हति ।	006a  
शिवः पन्थाः सुनीतोऽत्र मया पूर्वतरं वृतः ॥	006c  
प्रसुप्ते हि यथा सिंहे श्वानस्तात समागताः ।	007a  
भषेयुः सहिताः सर्वे तथेमे वसुधाधिपाः ॥	007c  
वृष्णिसिंहस्य सुप्तस्य तथाऽमी प्रमुके स्थिताः ।	008a  
भषन्ते तात सङ्क्रुद्धाः श्वानः सिंहस्य सन्निधौ ॥	008c  
न हि सम्बुध्यते यावत्सुप्तः सिंह इवाच्युतः ।	009a  
\'तदिदं ज्ञातपूर्वं हि तव संस्तोतुमिच्छसि\' ।	009c  
तेन सिंहीकरोत्येतानसिंहश्चेदिपुङ्गवः ॥	009e  
पार्थिवान्पार्थिवश्रेष्ठ शिशुपालोऽल्पचेतनः ।	010a  
सर्वान्सर्वात्मना तात नेतुकामो यमक्षयम् ॥	010c  
नूनमेतत्समादातुं पुनरिच्छत्यधोक्षजः ।	011a  
यदस्य शिशुपालस्य तेजस्तिष्ठति भारत ॥	011c  
विप्लुता चास्य भद्रं ते बुद्धिर्बुद्धिमतां वर ।	012a  
चेदिराजस्य कौन्तेय सर्वेषां च महीक्षितम् ॥	012c  
आदातुं च नरव्याघ्रो यं यमिच्छत्ययं तदा ।	013a  
तस्य विप्लवते बुद्धिरेवं चेदिपतेर्यथा ॥	013c  
चतुर्विधानां भूतानां त्रिषु लोकेषु माधवः ।	014a  
प्रभवश्चैव सर्वेषां निधनं च युधिष्ठिर ॥	014c  
वैशम्पायन उवाच ।	015  
इति तस्य वचः श्रुत्वा ततश्चेदिपतिर्नृपः ।	015a  
भीष्मं रूक्षाक्षरा वाचः श्रावयामास भारत ॥ ॥	015c  

इति श्रीमन्महाभारते सभापर्वणि शिशुपालवधपर्वणि त्रिषष्टितमोऽध्यायः ॥ 63 ॥

2-63-7 भषणं श्वरवः ॥ त्रिषष्टितमोऽध्यायः ॥ 63 ॥
