अध्यायः 093

कुप्यतोऽर्जुनस्य युधिष्ठिरेण परिसान्त्वनम् ॥ 1 ॥ धृतराष्ट्रेण वरं वरयेति द्रौपदीम्प्रति चोदनम् ॥ 2 ॥ तत्प्रार्थनया धृतराष्ट्रेण युधिष्ठिरादीनामदासत्ववरदानम् ॥ 3 ॥

वैशम्पायन उवाच 	001  
द्रौपद्या वचनं श्रुत्वा चुकोपाथ धनञ्जयः ।	001a  
स तदा क्रोधताम्राक्ष इदं वचनमब्रवीत् ॥	001c  
अयं तु मां वारयते धर्मराजो युधिष्ठिरः ।	002a  
इत्युक्त्वा क्रोधताम्राक्षो धनुरादाय वीर्यवान् ॥	002c  
सव्यसाची समुत्पत्य ताञ्छत्रून्समुदैक्षत ।	003a  
उद्यतं फल्गुनं तत्र ददृशुः सर्वपार्थिवाः ॥	003c  
युगान्ते सर्वलोकांस्तु दहन्तमिव पावकम् ।	004a  
वीक्षमाणं धनुष्पाणिं हन्तुकामं मुहुर्मुहुः ॥	004c  
हन्तुकामं पशून्क्रुद्धं रुद्रं दक्षक्रतौ यथा ।	005a  
तथाभूतं नरं दृष्ट्वा विषेदुस्तत्र मानवाः ॥	005c  
धनञ्जयस्य वीर्यज्ञा निराशा जीविते तदा ।	006a  
मृतभूता भवन्सर्वे नेत्रैरनिमिषैरिव ॥	006c  
अर्जुनं धर्मपुत्रं च समुदैक्षन्त पार्थिवाः ।	007a  
क्रुद्धं तदाऽर्जुनं दृष्ट्वा पृथिवी च चचाल ह ॥	007c  
खेचराणि च भूतानि वित्रेसुर्वै भयार्दिताः ।	008a  
नादित्यो विरराजाथ नापि वान्ति च मारुताः ।	008c  
न चन्द्रो न च नक्षत्रं द्यौर्दिशो न विभान्ति ह ।	009a  
सर्वमाविद्धमभवज्जगत्स्थावरजङ्गमम् ॥	009c  
उत्पतन्स बभौ पार्थो दिवाकर इवाम्बरे ।	010ac  
पार्थं दृष्ट्वा तथा क्रुद्धं कालान्तकयमोपमम् । 	011a  
भीमसेनो मुदा युक्तो युद्धायैव मनो दधे ॥	011c  
पाञ्चाली च ददर्शाथ सुसङ्क्रुद्धं धनञ्जयम् ।	012a  
हन्तुकामं रिपून्सर्वान्सुपर्णमिव पन्नगान् ॥	012c  
दुष्प्रेक्षः सोऽभवत्क्रुद्धो युगान्ताग्निरिव ज्वलन् ।	013a  
तं दृष्ट्वा तेजसा युक्तं विव्यधुः पुरवासिनः ॥	013c  
उत्पतन्तं तु वेगेन ततो दृष्ट्वा धनञ्जयम् ।	014a  
जग्राह स तदा राजा पुरुहूतो यथा हरिम् ॥	014c  
उवाच स घृणी ज्येष्ठो धर्मराजो युधिष्ठिरः ।	015a  
मा पार्थ साहसं कार्षीर्मा विनाशं गमेद्यशः ॥	015c  
अहमेतान्पापकृतो द्यूतज्ञान्दग्धुमुत्सहे ।	016a  
किन्त्वसत्यगतिं दृष्ट्वा क्रोधो नाशमुपैति मे ॥	016c  
त्वमिमं जगतोऽर्थे वै कोपं संयच्छ पाण्डव ॥	017ac  
वैशम्पायन उवाच 	018  
एवमुक्तस्तदा राज्ञा पाण्डवोऽथ धनञ्जयः ।	018a  
क्रोधं संशमयन्पार्थो धार्तराष्ट्रं प्रति स्थितः ॥	018c  
तस्मिन्वीरे प्रशान्ते तु पाण्डवे फल्गुने पुनः ।	019a  
सुसम्प्रहृष्टमभवज्जगत्स्थावरजङ्गमम् ॥	019c  
वारितं च तथा दृष्ट्वा भ्रात्रा पार्थं वृकोदरः ।	020a  
बभूव विमना राजन्नभून्निश्शब्दमत्र वै ॥	020c  
ततो राज्ञो धृतराष्ट्रस्य गेहे गोमायुरुच्चैर्व्याहरदग्निहोत्रे ।	021a  
तं रासभाः प्रत्यभाषन्त राजन्समन्ततः पक्षिणश्चैव रौद्राः ॥	021c  
तं वै शब्दं विदुरस्तत्त्ववेदी शुश्राव घोरं सुबलात्मजा च ।	022a  
भीष्मो द्रोणो गौतमश्चापि विद्वान् स्वस्तिस्वस्तीत्यपि चैवाहुरुच्चैः ॥	022c  
ततो गान्धारी विदुरश्चापि विद्वांस्तमुत्पातं घोरमालक्ष्य राज्ञे ।	023a  
निवेदयामासतुरार्तवत्तदा ततो राजा वाक्यमिदं बभाषे ॥	023c  
धृतराष्ट्र उवाच 	024  
हतोऽसि दुर्योधन मन्दबुद्धे यस्त्वं सभायां कुरुपुङ्गवानाम् ।	024a  
स्त्रियं समाभाषसि दुर्विनीत विशेषतो द्रौपदीं धर्मपत्नीम् ॥	024c  
वैशम्पायन उवाच 	025  
एवमुक्त्वा धृतराष्ट्रो मनीषी हितान्वेषी बान्धवानामपायात् ।	025a  
कृष्णां पाञ्चालीमब्रवीत्सान्त्वपूर्वं विमृश्यैतत्प्रज्ञया तत्त्वबुद्धिः ॥	025c  
धृतराष्ट उवाच 	026  
वरं वृणीष्व पाञ्चालि मत्तो यदभिवाञ्छसि ।	026a  
वधूनां हि विशिष्टा मे त्वं धर्मपरमा सती ॥	026c  
द्रौपद्युवाच 	027  
ददासि चेद्वरं मह्यं वृणोमि भरतर्षभ ।	027a  
सर्वधर्मानुगः श्रीमानदासोऽस्तु युधिष्ठिरः ॥	027c  
मनस्विनमजानन्तो मैवं ब्रूयुः कुमारकाः ।	028a  
एतं वै दासपुत्रेति प्रतिविन्ध्यं ममात्मजम् ॥	028c  
राजपुत्रः पुरा भूत्वा यथा नान्यः पुमान्क्वचित् ।	029a  
लालितो दासपुत्रत्वं पश्यन्नश्येद्धि भारत ॥	029c  
धृतराष्ट्र उवाच 	030  
एवं भवतु कल्याणि यथा त्वमभिभाषसे ।	030a  
द्वितीयं ते वरं भद्रे ददानि वरयस्व ह ।	030c  
मनो हि मे वितरति नैकं त्वं वरमर्हसि ॥	030e  
द्रौपद्युवाच 	031  
सरथौ सधनुष्कौ न भीमसेनधनञ्जयौ ।	031a  
यमौ च वरये राजन्नदासान्स्ववशानहम् ॥	031c  
धृतराष्ट्र उवाच 	032  
तथाऽस्तु ते महाभागे यथा त्वं नन्दिनीच्छसि ।	032a  
तृतीयं वरयास्मत्तो नासि द्वाभ्यां सुसंस्कृता ।	032c  
त्वं हि सर्वस्नुषाणां मे श्रेयसी धर्मचारिणी ॥	032e  
द्रौपद्युवाच 	033  
लोभो धर्मस्य नाशाय भगवन्नाहमुत्सहे ।	033a  
अनर्हा वरमादातुं तृतीयं राजसत्तम ॥	033c  
एकामाहुर्वैश्यवरं द्वौ तु क्षत्रस्त्रियो वरौ ।	034a  
त्रयस्तु राज्ञो राजेन्द्र ब्राह्मणस्य शतं वराः ॥	034c  
पापीयांस इमे भूत्वा सन्तीर्णाः पतयो मम ।	035a  
वेत्स्यन्ति चैव भद्राणि राजन्पुण्येन कर्मणा ॥ 	035c  

इति श्रीमन्महाभारते सभापर्वणि द्यूतपर्वणि त्रिनवतितमोऽध्यायः ॥ 93 ॥

2-93-21 अग्निहोत्रे गृह्याग्निसमीपे ॥
