श्रीः
अध्यायः 058
नारदेन सृञ्जयम् प्रति शिबिवैभवशंसनम् ॥ 1 ॥
नारद उवाच 	001  
शिबिमौशीनरं चापि मृतं सृञ्जय शुश्रुम ।	001a  
य इमां पृथिवीं सर्वां चर्मवत्पर्यवेष्टयत् ॥	001c  
साद्रिद्वीपार्णववनां रथघोषेण नादयन् ।	002a  
स शिबिर्यष्टुमन्विच्छन्मुख्यः सर्वसपत्नजित् ॥	002c  
तेन यज्ञैर्बहुविधैरिष्टं पर्याप्तदक्षिणैः ।	003a  
अविहिंस्य जनानन्यानवाप वसु पुष्कलम् ॥	003c  
सर्वमूर्धाभिषिक्तानां सम्मतः सोऽभवद्युधि ।	004a  
अजयच्चाश्वमेधैर्यो विजित्य पृथिवीमिमाम् ॥	004c  
निरर्गलैर्बहुफलैर्निष्ककोटिसहस्रदः ।	005a  
\'बिभर्ति दक्षिणा यस्य गङ्गायाः स्रोत आवृणोत् ॥\'	005c  
हस्त्यश्वपशुभिर्धान्यैर्मृगैर्गोजाविभिस्तथा ।	006a  
विविधैः पृथिवीं पुण्यां शिबिर्ब्राह्मणसात्करोत् ॥	006c  
यावत्यो वर्षतो धारा यावत्यो दिवि तारकाः ।	007a  
यावत्यः सिकता गाङ्ग्यो यावन्मेरोर्महोपलाः ॥	007c  
उदन्वति च यावन्ति रत्नानि प्राणिनोऽपि च ।	008a  
तावतीरददद्गा वै शिबिरौशीनरोऽध्वरे ॥	008c  
नोद्यन्तारं धुरस्तस्य कञ्चिदन्यं प्रजापतिः ।	009a  
भूतं भव्यं भवन्तं वा नाध्यगच्छन्नरोत्तमम् ॥	009c  
तस्यासन्विविधा यज्ञाः सर्वकामैः समन्विताः ।	010a  
हेमयूपासनगृहा हेमप्राकारतोरणाः ॥	010c  
शुचिस्वाद्वन्नपानं च ब्राह्मणाः प्रयुतायुताः ।	011a  
नानाभक्ष्यैः प्रियकथाः पयोदधिमहाह्रदाः ॥	011c  
तस्यासन्यज्ञवाटेषु नद्यः शुभ्रान्नपर्वताः ।	012a  
पिबत स्नात खादध्वमिति यत्रोच्यते जनैः ॥	012c  
यस्मै प्रादाद्वरं रुद्रस्तुष्टः पुण्येन कर्मणा ।	013a  
अक्षयं ददतो वित्तं श्रद्धा कीर्तिस्तथा क्रियाः ॥	013c  
यथोक्तमेव भूतानां प्रियत्वं स्वर्गमुत्तमम् ।	014a  
एताँल्लब्ध्वा वरानिष्टाञ्शिबिः काले दिवं गतः ॥	014c  
स चेन्ममार सृञ्जय चतुर्भद्रतरस्त्वया ।	015a  
पुत्रात्पुण्यतरस्तुभ्यं मा पुत्रमनुतप्यथाः ।	015c  
अयज्वानमदक्षिण्यमभि श्वैत्येत्युदाहरत् ॥ ॥	015e  

इति श्रीमन्महाभारते द्रोणपर्वणि अभिमन्युवधपर्वणि षोडशराजकीये अष्टपञ्चाशत्तमोऽध्यायः ॥ 58 ॥

5-58-1 पर्यवेष्टयत् स्वाधीनामकरोत् ॥ 5-58-5 कोटिसहस्रशः इति क. घ. ङ. पाठः ॥ 5-58-9 तस्य शिबेर्धुरः कार्यभारस्य उद्यन्तारं वोढारं प्रज्ञापतिः स्रष्टा स्वसृष्टौ नाध्यगच्छत् ॥ 5-58-13 ददतो राज्ञो वित्तादिकमक्षयमस्त्विति रुद्रो वरं ददाविति सम्बन्धः ॥ 5-58-58 अष्टपञ्चाशत्तमोऽध्यायः ॥ 58 ॥
