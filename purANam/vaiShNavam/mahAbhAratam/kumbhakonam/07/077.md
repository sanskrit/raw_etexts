श्रीः
अध्यायः 077
श्रीकृष्णेन सुभद्रासमाश्वासनम् ॥ 1 ॥
सञ्जय उवाच 	001  
तां निशां दुःखशोकार्तौ निःश्वसन्ताविवोरगौ ।	001a  
निद्रां नैवोपलेभाते वासुदेवधनञ्जयौ ॥	001c  
नरनारायणौ क्रुद्धौ ज्ञात्वा देवाः सवासवाः ।	002a  
व्यथिताश्चिन्तयामासुः किंस्विदेतद्भविष्यति ॥	002c  
ववुश्च दारुणा वाता रूक्षा घोराभिशंसिनः ।	003a  
सकबन्धस्तथाऽऽदित्ये परिघः समदृश्यत ॥	003c  
शुष्काशन्यश्च निष्पेतुः सनिर्घाताः सविद्युतः ।	004a  
चचाल चापि पृथिवी सशैलवनकानना ॥	004c  
चुक्षुभुश्च महाराज सागरा मकरालयाः ।	005a  
प्रतिस्रोतःप्रवृत्ताश्च तथा गन्तुं समुद्रगाः ॥	005c  
रथाश्वनरनागानां प्रवृत्तमधरोत्तरम् ।	006a  
क्रव्यादानां प्रमोदार्थं यमराष्ट्रविवृद्धये ॥	006c  
वाहनानि शकृन्मूत्रे मुमुचू रुरुदुश्च ह ।	007a  
तान्दृष्ट्वा दारुणान्सर्वानुत्पाताँल्लोमहर्षणान् ॥	007c  
सर्वे ते व्यथिताः सैन्यास्त्वदीया भरतर्षभ ।	008a  
श्रुत्वा महाबलस्योग्रां प्रतिज्ञां सव्यसाचिनः ॥	008c  
अथ कृष्णं महाबाहुरब्रवीत्पाकशासनिः ।	009a  
आश्वासय सुभद्रां त्वं भगिनीं स्नुषया सह ॥	009c  
स्नुषां चास्या वयस्याश्च विशोकाः कुरु माधव ।	010a  
साम्ना सत्येन युक्तेन वचसाऽऽश्वासय प्रभो ॥	010c  
ततोऽर्जुनगृहं गत्वा वासुदेवः सुदुर्मनाः ।	011a  
भगिनीं पुत्रशोकार्तामाश्वासयत दुःखिताम् ॥	011c  
वासुदेव उवाच 	012  
मा शोकं कुरु वार्ष्णेयि कुमारं प्रति सस्नुषा ।	012a  
सर्वेषां प्राणिनां भीरु निष्ठैषा कालनिर्मिता ॥	012c  
कुले जातस्य वीरस्य क्षत्रियस्य विशेषतः ।	013a  
सदृशं मरणं ह्येतत्तव पुत्रस्य मा शुचः ॥	013c  
दिष्ट्या महारथो धीरः पितुस्तुल्यपराक्रमः ।	014a  
क्षात्रेण विधिना प्राप्तो वीराभिलषितां गतिम् ॥	014c  
जित्वा सुबहुशः शत्रून्प्रेषयित्वा च मृत्यवे ।	015a  
गतः पुण्यकृतां लोकान्सर्वकामदुहोऽक्षयान् ॥	015c  
तपसा ब्रह्मचर्येण श्रुतेन प्रज्ञयापि च ।	016a  
सन्तो यां गतिमिच्छन्ति तां प्राप्तस्तव पुत्रकः ॥	016c  
वीरसूर्वीरपत्नी त्वं वीरजा वीरबान्धवा ।	017a  
मा शुचस्तनयं भद्रे गतःस परमां गतिम् ॥	017c  
\'स्वाध्याययुक्तं ब्राह्मणी याचितारं गौर्वोढारं क्षिप्रगन्तारमश्वा ।	018a  
दासं शूद्रा कर्मकारं तु वैश्या शूरं सूते त्वद्विधा राजपुत्री ॥\'	018c  
प्राप्स्यते चाप्यसौ पापः सैन्धवो बालघातकः ।	019a  
अधर्मस्यास्य तु फलं ससुहृद्गणबान्धवः ॥	019c  
व्युष्टायां तु वरारोहे रजन्यां पापकर्मकृत् ।	020a  
न हि मोक्ष्यति पार्थात्स प्रविष्टोऽप्यमरावतीम् ॥	020c  
श्वः शिरः पादमूलं ते सैन्धवस्याहृतं ध्रुवम् ।	021a  
पद्भ्यां प्रमथितासि त्वं विशोका भव मा रुदः ॥	021c  
क्षत्रधर्मं पुरस्कृत्य गतः शूरः सतां गतिम् ।	022a  
वयं च प्राप्नुयामेह ये चान्ये शस्त्रजीविनः ॥	022c  
व्यूढोरस्को महाबाहुरनिवर्ती रिपुव्रजात् ।	023a  
गतस्तव वरारोहे पुत्रः स्वर्गं ज्वरं जहि ॥	023c  
अनुयातश्च पितरं मातृपक्षं च वीर्यवान् ।	024a  
सहस्रशो रिपून्हत्वा हतः शूरो महारथः ॥	024c  
आश्वासय स्नुषां राज्ञि मा शुचः क्षत्रिये भृशम् ।	025a  
श्वः प्रियं सुमहच्छ्रुत्वा विशोका भव नन्दिनि ॥	025c  
यत्पार्थेन प्रतिज्ञातं तत्तथा न तदन्यथा ।	026a  
चिकीर्षितं हि ते भर्तुर्न भवेज्जातु निष्फलम् ॥	026c  
यदि च मनुजपन्नगाः पिशाचा रजनिचराः पतगाः सुरासुराश्च ।	027a  
रणगतमभियान्ति सिन्धुराजं न स भविता सह तैरपि प्रभाते ॥ ॥	027c  

इति श्रीमन्महाभारते द्रोणपर्वणि प्रतिज्ञापर्वणि सप्तसप्ततितमोऽध्यायः ॥ 77 ॥

5-77-27 अभियान्ति रक्षिष्यन्ति ॥ 5-77-77 सप्तसप्ततितमोऽध्यायः ॥
