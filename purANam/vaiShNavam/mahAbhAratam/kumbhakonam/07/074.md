श्रीः
अध्यायः 074
अर्जुनप्रतिज्ञाश्रवणचकितस्य जयद्रथस्य द्रोणदुर्योधनाश्वासनम् ॥ 1 ॥
सञ्जय उवाच 	001  
श्रुत्वा तु तं महाशब्दं पाण्डूनां पुत्रगृद्धिनाम् ।	001a  
चारैः प्रवेदितस्त्रस्तः समुत्थाय जयद्रथः ॥	001c  
शोकसम्मूढहृदयो दुःखेनाभ्याहतो भृशम् ।	002a  
मज्जमान इवागाधे विपुले शोकसागरे ।	002c  
जगाम समितिं राज्ञां सैन्धवो विमृशन्बहु ॥	002e  
स तेषां नरदेवानां सकाशे पर्यदेवयत् ।	003a  
अभिमन्युपितुर्भीतः सव्रीडो वाक्यमब्रवीत् ॥	003c  
योऽसौ पाण्डोः किल क्षेत्रे जातः शक्रेण कामिना ।	004a  
स निनीषति दुर्बुद्धिर्मां किलैकं यमक्षयम् ॥	004c  
स्वस्ति वोऽस्तु गमिष्यामि स्वगृहं जीवितेप्सया ।	005a  
अथवास्त्रप्रतिबलास्त्रात मां क्षत्रियर्षभाः ।	005c  
पार्थेन प्रार्थितं वीरास्ते सन्दत्त ममाभयम् ॥	005e  
द्रोणदुर्योधनकृपाः कर्णमद्रेशबाह्लिकाः ।	006a  
दुःशासनादयः शक्तास्त्रातुमप्यन्तकार्दितम् ॥	006c  
किमङ्ग पुनरेकेन फल्गुनेन जिघांसता ।	007a  
न त्रास्यन्ति भवन्तो मां समस्ताः पतयः क्षितेः ॥	007c  
प्रतिज्ञां पाण्डवेयानां श्रुत्वा मम महद्भयम् ।	008a  
सीदन्ति मम गात्राणि मुमूर्षोरिव पार्थिवाः ॥	008c  
वधो नूनं प्रतिज्ञातो मम गाण्डीवधन्वना ।	009a  
तथाहि हृष्टाः क्रोशन्ति शोककालेऽपि पाण्डवाः ॥	009c  
तन्न देवा न गन्धर्वा नासुरोरगराक्षसाः ।	010a  
उत्सहन्तेऽन्यथा कर्तुं कुत एव नराधिपाः ॥	010c  
तस्मान्मामनुजानीत भद्रं वोऽस्तु नरर्षभाः ।	011a  
अदर्शनं गमिष्यामि न मां द्रक्ष्यन्ति पाण्डवाः ॥	011c  
सञ्जय उवाच 	012  
एवं विलपमानं तं भयाद्व्याकुलचेतसम् ।	012a  
आत्मकार्यगरीयस्त्वाद्राजा दुर्योधनोऽब्रवीत् ॥	012c  
न भेतव्यं नरव्याघ्र को हि त्वां पुरुषर्षभ ।	013a  
मध्ये क्षत्रियवीराणां तिष्ठन्तं प्रार्थयेद्युधि ॥	013c  
\'एतेषां नरदेवानां मत्तमातङ्गगामिनाम् ।	014a  
सङ्घातमुपयातानामपि बिभ्येत्पुरन्दरः ॥\'	014c  
अहं वैकर्तनः कर्णश्चित्रसेनो विविंशतिः ।	015a  
भूरिश्रवाः शलः शल्यो वृषसेनो दुरासदः ॥	015c  
पुरुमित्रो जयो भोजः काम्भोजश्च सुदक्षिणः ।	016a  
सत्यव्रतो महाबाहुर्विकर्णो दुर्मुखश्च ह ॥	016c  
दुःशासनः सुबाहुश्च कालिङ्गश्चाप्युदायुधः ।	017a  
विन्दानुविन्दावावन्त्यौ द्रोणो द्रौणिश्च सौबलः ॥	017c  
\'मायावी बलवाञ्छूरो राक्षसश्चाप्यलम्बुसः ।\'	018a  
एते चान्ये च बहवो नानाजनपदेश्वराः ।	018c  
ससैन्यास्त्वाभिगोप्स्यन्ति व्येतु ते मानसो ज्वरः ॥	018e  
त्वं चापि रथिनां श्रेष्ठः स्वयं शूरोऽमितद्युते ।	019a  
स कथं पाण्डवेयेभ्यो भयं पश्यसि सैन्धव ॥	019c  
अक्षौहिण्यो महावीर्य मदीयास्तव रक्षणे ।	020a  
यत्ता योत्स्यन्ति माभैस्त्वं सैन्धव व्येतु ते भयम् ॥	020c  
सञ्जय उवाच 	021  
एवमाश्वासितो राजन्पुत्रेण तव सैन्धवः ।	021a  
दुर्योधनेन सहितो द्रोणं रात्रावुपागमत् ॥	021c  
उपसङ्गृह्य चरणौ द्रोणाय स विशाम्पतिः ।	022a  
उपोपविश्य प्रणतः पर्यपृच्छदिदं वचः ॥	022c  
निमित्ते दूरपातित्वे लघुत्वे दृढवेधने ।	023a  
मम ब्रवीतु भगवान्विशेषं फल्गुनस्य च ॥	023c  
विद्याविशेषमिच्छामि ज्ञातुमाचार्य तत्त्वतः ।	024a  
अर्जुनस्यात्मनश्चैव याथातथ्यं प्रचक्ष्व मे ॥	024c  
द्रोण उवाच 	025  
सममाचार्यकं तात तव चैवार्जुनस्य च ।	025a  
योगाद्दुःखोषितत्वाच्च तस्मात्त्वत्तोऽधिकोऽर्जुनः ॥	025c  
न तु ते युधि सन्त्रासः कार्यः पार्थात्कथञ्चन ।	026a  
अहं हि रक्षिता तात भयात्त्वां नात्र संशयः ॥	026c  
न हि मद्बाहुगुप्तस्य प्रभवन्त्यमरा अपि ।	027a  
व्यूहयिष्यामि तं व्यूहं यं पार्थो न तरिष्यति ॥	027c  
तस्माद्युध्यस्व माभैस्त्वं स्वधर्ममनुपालय ।	028a  
पितृपैतामहं मार्गमनुयाहि महारथ ॥	028c  
अधीता विधिवद्वेदा अग्नयः सुहुतास्त्वया ।	029a  
इष्टं च बहुभिर्यज्ञैर्न ते मृत्युर्भयङ्करः ॥	029c  
दुर्लभं मानुषैर्मन्दैर्महाभाग्यमवाप्य तु ।	030a  
भुजवीर्यार्जिताँल्लोकान्दिव्यान्प्राप्स्यस्यनुत्तमान् ॥	030c  
कुरवः पाण्डवाश्चैव वृष्णयोऽन्ये च मानवाः ।	031a  
अहं च सहपुत्रेण अध्रुवा इति चिन्त्यताम् ॥	031c  
पर्यायेण वयं सर्वे कालेन बलिना हताः ।	032a  
परलोकं गमिष्यामः स्वैःस्वैः कर्मभिरन्विताः ॥	032c  
तपस्तप्त्वा तु याँल्लोकान्प्राप्नुवन्ति तपस्विनः ।	033a  
क्षत्रधर्माश्रिताः वीराः क्षत्रियाः प्राप्नुवन्ति तान् ॥	033c  
एवमाश्वासितो राजा भारद्वाजेन सैन्धवः ।	034a  
अपानुदद्भयं पार्थाद्युद्धाय च मनो दधे ॥	034c  
ततः प्रहर्षः सैन्यानां तस्य चासीद्विशाम्पते ।	035a  
वादित्राणां ध्वनिश्चोग्रः सिंहनादरवैः सह ॥ ॥	035c  

इति श्रीमन्महाभारते द्रोणपर्वणि प्रतिज्ञापर्वणि चतुःसप्ततितमोऽध्यायः ॥ 74 ॥

5-74-4 किलेत्यरुचौ ॥ 5-74-5 स्वगृहाज्जीवितेप्सया इति ङ. पाठः ॥ 5-74-6 पार्थेन पार्थिवा वीरास्तद्ददध्वं ममाभयम् इति क. ट. पाठः ॥ 5-74-24 निमित्ते लक्ष्यभेदने ॥ 5-74-26 योगादभ्यासात् । दुःखोचितत्वाच्च इति क. ट. ङ. पाठः ॥ 5-74-30 मृत्युभवं भयम् इति क. पाठः ॥ 5-74-74 चतुःसप्ततितमोऽध्यायः ॥
