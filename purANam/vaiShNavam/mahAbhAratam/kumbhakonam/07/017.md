श्रीः
अध्यायः 017

संशप्तकैराहूतस्यार्जुनस्य युधिष्ठिररक्षणे सत्यजितं नियोज्य तान्प्रति युद्धाय गमनम् ॥ 1 ॥
सञ्जय उवाच 	001  
ते सेने शिबिरं गत्वा न्यविशेतां विशाम्पते ।	001a  
यथाभागं यथान्यायं यथागुल्मं च सर्वशः ॥	001c  
कृत्वाऽवहारं सैन्यानां द्रोणः परमदुर्मनाः ।	002a  
दुर्योधनमभिप्रेक्ष्य सव्रीडमिदमब्रवीत् ॥	002c  
उक्तमेतन्मया पूर्वं न तिष्ठति धनञ्जये ।	003a  
शक्यो ग्रहीतुं सङ्ग्रामे देवैरपि युधिष्ठिरः ॥	003c  
इति तद्वः प्रयततां कृतं पार्थेन संयुगे ।	004a  
मा विशङ्कीर्वचो मह्यमजेयौ कृष्णपाण्डवौ ॥	004c  
अपनीते तु योगेन केनचिच्छ्वेतवाहने ।	005a  
तत एष्यति ते राजन्वशमेष युधिष्ठिरः ॥	005c  
कश्चिदाहूय तं सङ्ख्ये देशमन्यं प्रकर्षतु ।	006a  
तमजित्वा न कौन्तेयो निवर्तेत कथञ्चन ॥	006c  
एतस्मिन्नन्तरे शून्ये धर्मराजमहं नृप ।	007a  
ग्रहीष्यामि चमूं भित्त्वा धृष्टद्युम्नस्य पश्यतः ॥	007c  
अर्जुनेन परित्यक्तो न चेत्त्रासात्पलायते ।	008a  
मामुपायान्तमालोक्य गृहीतं विद्धि पाण्डवम् ॥	008c  
एवं तेऽहं महाराज धर्मपुत्रं युधिष्ठिरम् ।	009a  
समानेष्यामि सगणं वशमद्य न संशयः ॥	009c  
यदि तिष्ठति सङ्ग्रामे मुहूर्तमपि पाण्डवः ।	010a  
अथापयाति सङ्ग्रामाद्विजयात्तद्विशिष्यते ॥	010c  
सञ्जय उवाच 	011  
द्रोणस्य तद्वचः श्रुत्वा त्रिगर्ताधिपतिस्तदा ।	011a  
भ्रातृभिः सहितो राजन्निदं वचनमब्रवीत् ॥	011c  
वयं विनिकृता राजन्सदा गाण्डीवधन्वना ।	012a  
अनागःस्वपि चागस्तत्कृतमस्मासु तेन वै ॥	012c  
ते वयं स्मरमाणास्तान्विनिकारान्पृथग्विधान् ।	013a  
क्रोधाग्निना दह्यमाना ह्यशेमहि सदा निशि ॥	013c  
स नो दिष्ट्याऽस्त्रसम्पन्नश्चक्षुर्विषयमागतः ।	014a  
कर्तारः स्म अयं कर्म यच्चिकीर्षाम हृद्गतम् ॥	014c  
भवतश्च प्रियं यत्स्यादस्माकं च यशस्करम् ।	015a  
वयमेनं हनिष्यामो निकृष्यायोधनाद्बहिः ॥	015c  
अद्यास्त्वनर्जुना भूमिरत्रिगर्ताऽथवा पुनः ।	016a  
सत्यं ते प्रतिजानीमो नैतन्मिथ्या भविष्यति ॥	016c  
एवं सत्यरथश्चोक्त्वा सत्यवर्मा च भारत ।	017a  
सत्यव्रतश्च सत्येषुः सत्यकर्मा तथैव च ॥	017c  
सहिता भ्रातरः पञ्च रथानामयुतेन च ।	018a  
न्यवर्तन्त महाराज कृत्वा शपथमाहवे ॥	018c  
मालवास्तुण्डिकेराश्च रथानामयुतैस्त्रिभिः ।	019a  
सुशर्मा च नरव्याघ्रस्त्रिगर्तः प्रस्थलाधिपः ॥	019c  
मावेल्लकैर्ललित्थैश्च सहितो मद्रकैरपि ।	020a  
रथानामयुतेनैव सोऽगमद्धातृभिः सह ॥	020c  
नानाजनपदेभ्यश्च रथानामयुतं पुनः ।	021a  
समुत्थितं विशिष्टानां शपथार्थमुपागमत् ॥	021c  
ततो ज्वलनमानर्च्य हुत्वा सर्वे पृथक्पृथक् ।	022a  
जगृहुः कुशचीराणि चित्राणि कवचानि च ॥	022c  
ते च बद्धतनुत्राणा घृताक्ताः कुशचीरिणः ।	023a  
मौर्वीमेखलिनो वीराः सहस्रशतदक्षिणाः ॥	023c  
यज्वानः पुत्रिणो लोक्याः कृतकृत्यास्तनुत्यजः ।	024a  
योक्ष्यमाणास्तदाऽऽत्मानं यशसा विजयेन च ॥	024c  
ब्रह्मचर्यश्रुतिमुखैः क्रतुभिश्चाप्तदक्षिणैः ।	025a  
प्राप्याँल्लोकान्सुयुद्धेन क्षिप्रमेव यियासवः ॥	025c  
ब्राह्मणांस्तर्पयित्वा च निष्कान्दत्वा पृथक्पृथक् ।	026a  
गाश्च वासांसि च पुनः समाभाष्य परस्परम् ॥	026c  
\'द्विजमुख्यैः समुदितैः कृतस्वस्त्ययनाशिषः ।	027a  
मुदिताश्च प्रहृष्टाश्च जलं संस्पृश्य निर्मलम् ॥\'	027c  
प्रज्वाल्य कृष्णवर्त्मानमुपागम्य रणव्रतम् ।	028a  
तस्मिन्नग्नौ तदा चक्रुः प्रतिज्ञां दृढनिश्चयाः ॥	028c  
शृण्वतां सर्वभूतानामुच्चैर्वाचो बभाषिरे ।	029a  
सर्वे धनञ्जयवधे प्रतिज्ञां चापि चक्रिरे ||	029c  
ये वै लोकाश्चाव्रतिनां ये चैव ब्रह्मघातिनाम् ।	030a  
मद्यपस्य च ये लोका गुरुदाररतस्य च ॥	030c  
ब्रह्मस्वहारिणश्चैव राजपिण्डापहारिणः ।	031a  
शरणागतं च त्यजतो याचमानं तथा घ्नतः ॥	031c  
अगारदाहिनां चैव ये च गां निघ्नतामपि ।	032a  
अपकारिणां च ये लोका ये च ब्रह्मद्विषामपि ॥	032c  
स्वभार्यामृतुकालेषु मोहाद्वै नाभिगच्छताम् ।	033a  
श्राद्धमैथुनिकानां च ये चाप्यात्मापहारिणाम् ॥	033c  
न्यासापहारिणां ये च श्रुतं नाशयतां च ये ।	034a  
क्लीबेन युध्यमानानां ये च नीचानुसारिणाम् ॥	034c  
नास्तिकानां च ये लोका येऽग्निमातृपितृत्यजाम् ।	035a  
तानाप्नुयामहे लोकान्ये च पापकृतामपि ॥	035c  
यद्यहत्वा वयं युद्धे निवर्तेम धनञ्जयम् ।	036a  
तेन चाभ्यर्दितास्त्रासाद्भवेमहि पराङ्मुखाः ॥	036c  
यदि त्वसुकरं लोके कर्म कुर्याम संयुगे ।	037a  
इष्टाँल्लोकान्प्राप्नुयामो वयमद्य न संशयः ॥	037c  
एवमुक्त्वा तदा राजंस्तेऽभ्यवर्तन्त संयुगे ।	038a  
आह्वयन्तोऽर्जुनं वीराः पितृजुष्टां दिशं प्रति ॥	038c  
आहूतस्तैर्नरव्याघ्रैः पार्थः परपुरञ्जयः ।	039a  
धर्मराजमिदं वाक्यमपदान्तरमब्रवीत् ॥	039c  
आहूतो न निवर्तेयमिति मे व्रतमाहितम् ।	040a  
संशप्तकाश्च मां राजन्नाह्वयन्ति महामृधे ॥	040c  
एष च भ्रातृभिः सार्धं सुशर्माऽऽह्वयते रणे ।	041a  
वधाय सगणस्यास्य मामनुज्ञातुमर्हसि ॥	041c  
नैतच्छक्नोमि संसोढुमाह्वानं पुरुषर्षभ ।	042a  
सत्यं ते प्रतिजानामि हतान्विद्धि परान्युधि ॥	042c  
युधिष्ठिर उवाच 	043  
श्रुतं ते तत्त्वतस्तात यद्द्रोणस्य चिकीर्षितम् ।	043a  
यथा तदनृतं तस्य भवेतत्त्वं समाचर ॥	043c  
द्रोणो हि बलवाञ्शूरः कृतास्त्रश्च जितश्रमः ।	044a  
प्रतिज्ञातं च तेनैतद्ग्रहणं मे महारथ ॥	044c  
अर्जुन उवाच 	045  
अयं वै सत्यजिद्राजन्नद्य त्वां रक्षिता युधि ।	045a  
ध्रियमाणे च पाञ्चाल्ये नाचार्यः काममाप्स्यति ॥	045c  
हते तु पुरुषव्याघ्रे रणे सत्यजिति प्रभो ।	046a  
सर्वैरपि समेतैर्वा न स्थातव्यं कथञ्चन ॥	046c  
सञ्जय उवाच 	047  
अनुज्ञातस्ततो राज्ञा परिष्वक्तश्च फल्गुनः ।	047a  
प्रेम्णा दृष्टश्च बहुधा ह्याशिषश्चास्य योजिताः ॥	047c  
विहायैनं ततः पार्थस्त्रिगर्तान्प्रत्ययाद्बली ।	048a  
क्षुधितः क्षुद्विघातार्थं सिंहो मृगगणानिव ॥	048c  
ततो दौर्योधनं सैन्यं मुदा परमया युतम् ।	049a  
ऋतेऽर्जुनं भृशं क्रुद्धं धर्मराजस्य निग्रहे ॥	049c  
ततोऽन्योन्येन ते सैन्ये समाजग्मतुरोजसा ।	050a  
गङ्गासरय्वौ वेगेन प्रावृषीवोल्बणोदके ॥ ॥	050c  

इति श्रीमन्महाभारते द्रोणपर्वणि द्रोणाभिषेकपर्वणि सप्तदशोऽध्यायः ॥ 17 ॥

5-17-5 योगेन उपायेन ॥ 5-17-24 लोक्याः पुण्यलोकार्हाः ॥ 5-17-25 ब्रह्मचर्यं वेदव्रताचरणम् । श्रुतिर्वेदाध्ययनं ते एव मुखं प्रधानं येषु तैः । कर्मभिरिति शेषः ॥ 5-17-33 आत्मापहारिणां स्वजातिगोपकानाम् ॥ 5-17-34 श्रुतं प्रतिज्ञातम् ॥ 5-17-39 अपदान्तरमव्यवहितम् ॥ 5-17-17 सप्तदशोऽध्यायः ॥
