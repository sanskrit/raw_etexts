<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="hi">
  <head>
    <title>part0258</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../../stylesheet.css"/>
<link rel="stylesheet" type="text/css" href="../../page_styles3.css"/>
</head>
  <body class="class">
<div id="LAzo2OEMRyafsq-ONvVTFg47540" class="class_92">द्वात्रिंशोऽध्यायः</div>
<div class="class_284">(श्रीमद्भगवद्‌गीतायामष्टमोऽध्यायः)</div>
<div class="class_285">ब्रह्म, अध्यात्म और कर्मादिके विषयमें अर्जुनके सात प्रश्न और उनका उत्तर एवं भक्तियोग तथा शुक्ल और कृष्ण मार्गोंका प्रतिपादन</div>
<div class="class_55">सम्बन्ध—<span class="class_263">गीताके सातवें अध्यायमें पहलेसे तीसरे श्लोकतक भगवान्‌ने अपने समग्ररूपका तत्त्व सुननेके लिये अर्जुनको सावधान करते हुए, उसके कहनेकी प्रतिज्ञा और जाननेवालोंकी प्रशंसा की। फिर सत्ताईसवें श्लोकतक अनेक प्रकारसे उस तत्त्वको समझाकर न जाननेके कारणको भी भलीभाँति समझाया और अन्तमें ब्रह्म, अध्यात्म, कर्म, अधिभूत, अधिदैव और अधियज्ञके सहित भगवान्‌के समग्र रूपको जाननेवाले भक्तकी महिमाका वर्णन करते हुए उस अध्यायका उपसंहार किया; किंतु उनतीसवें और तीसवें श्लोकोंमें वर्णित ब्रह्म, अध्यात्म, कर्म, अधिभूत, अधिदैव और अधियज्ञ—इन छहोंका तथा प्रयाणकालमें भगवान्‌को जाननेकी बातका रहस्य भलीभाँति न समझनेके कारण इस आठवें अध्यायके आरम्भमें पहले दो श्लोकोंमें अर्जुन उपर्युक्त सातों विषयोंको समझनेके लिये भगवान्‌से सात प्रश्न करते हैं</span>—</div>
<div class="class_59">अर्जुन उवाच</div>
<div class="class_54">किं तद् ब्रह्म किमध्यात्मं किं कर्म पुरुषोत्तम ⁠।</div>
<div class="class_54">अधिभूतं च किं प्रोक्तमधिदैवं किमुच्यते ⁠।⁠।⁠ १ ⁠।⁠।</div>
<div class="class_55"><span class="class_60">अर्जुनने कहा—</span>हे पुरुषोत्तम! वह ब्रह्म क्या है? अध्यात्म क्या है? कर्म क्या है? अधिभूत नामसे क्या कहा गया है और अधिदैव किसको कहते हैं? ⁠।⁠।⁠ १ ⁠।⁠।</div>
<div class="class_54">अधियज्ञः कथं कोऽत्र देहेऽस्मिन् मधुसूदन ⁠।</div>
<div class="class_54">प्रयाणकाले च कथं ज्ञेयोऽसि नियतात्मभिः ⁠।⁠।⁠ २ ⁠।⁠।</div>
<div class="class_55">हे मधुसूदन! यहाँ अधियज्ञ कौन है? और वह इस शरीरमें कैसे है? तथा युक्तचित्तवाले पुरुषोंद्वारा अन्त समयमें आप किस प्रकार जाननेमें आते हैं? ⁠।⁠।⁠ २ ⁠।⁠।</div>
<div class="class_59">श्रीभगवानुवाच</div>
<div class="class_54">अक्षरं ब्रह्म परमं स्वभावोऽध्यात्ममुच्यते ⁠।</div>
<div class="class_54">भूतभावोद्भवकरो विसर्गः कर्मसंज्ञितः ⁠।⁠।⁠ ३ ⁠।⁠।</div>
<div class="class_55"><span class="class_60">श्रीभगवान्‌ने कहा—</span>परम अक्षर ‘ब्रह्म’ है,<span id="LAzo2OEMRyafsq-ONvVTFg48577"></span><a href="part0258_u5.xhtml#LAzo2OEMRyafsq-ONvVTFg49193" class="class_56">२</a> अपना स्वरूप अर्थात् जीवात्मा ‘अध्यात्म’<span id="LAzo2OEMRyafsq-ONvVTFg48288"></span><a href="part0258_u5.xhtml#LAzo2OEMRyafsq-ONvVTFg49194" class="class_56">१</a> नामसे कहा जाता है तथा भूतोंके भावको उत्पन्न करनेवाला जो त्याग है,<span id="LAzo2OEMRyafsq-ONvVTFg49691"></span><a href="part0258_u5.xhtml#LAzo2OEMRyafsq-ONvVTFg49195" class="class_56">२</a> वह ‘कर्म’ नामसे कहा गया है ⁠।⁠।⁠ ३ ⁠।⁠।</div>
<div class="class_107"><span class="class_60">अधिभूतं क्षरो भावः</span><span id="LAzo2OEMRyafsq-ONvVTFg49250"></span><a href="part0258_u5.xhtml#LAzo2OEMRyafsq-ONvVTFg50056" class="class_108">३</a><span class="class_60"> पुरुषश्चाधिदैवतम् ⁠।</span></div>
<div class="class_54">अधियज्ञोऽहमेवात्र देहे देहभृतां वर ⁠।⁠।⁠ ४ ⁠।⁠।</div>
<div class="class_55">उत्पत्ति-विनाशधर्मवाले सब पदार्थ अधिभूत हैं, हिरण्यमय पुरुष अधिदेव<span id="LAzo2OEMRyafsq-ONvVTFg48916"></span><a href="part0258_u5.xhtml#LAzo2OEMRyafsq-ONvVTFg49987" class="class_56">४</a> है और हे देहधारियोंमें श्रेष्ठ अर्जुन! इस शरीरमें मैं वासुदेव ही अन्तर्यामीरूपसे अधियज्ञ हूँ<span id="LAzo2OEMRyafsq-ONvVTFg48760"></span><a href="part0258_u5.xhtml#LAzo2OEMRyafsq-ONvVTFg49988" class="class_56">५</a> ⁠।⁠।</div>
<div class="class_54">अन्तकाले च मामेव स्मरन् मुक्त्वा कलेवरम् ⁠।</div>
<div class="class_54">यः प्रयाति स मद्भावं याति नास्त्यत्र संशयः ⁠।⁠।⁠ ५ ⁠।⁠।</div>
<div class="class_55">जो पुरुष अन्तकालमें भी मुझको ही स्मरण करता हुआ शरीरको त्यागकर जाता है, वह मेरे साक्षात् स्वरूपको प्राप्त होता है<span id="LAzo2OEMRyafsq-ONvVTFg48175"></span><a href="part0258_u5.xhtml#LAzo2OEMRyafsq-ONvVTFg47804" class="class_56">६</a>—इसमें कुछ भी संशय नहीं है<span id="LAzo2OEMRyafsq-ONvVTFg48149"></span><a href="part0258_u5.xhtml#LAzo2OEMRyafsq-ONvVTFg47805" class="class_56">७</a> ⁠।⁠।⁠ ५ ⁠।⁠।</div>
<div class="class_55">सम्बन्ध—<span class="class_263">यहाँ यह बात कही गयी कि भगवान्‌का स्मरण करते हुए मरनेवाला भगवान्‌को ही प्राप्त होता है। इसपर यह जिज्ञासा होती है कि केवल भगवान्‌के स्मरणके सम्बन्धमें ही यह विशेष नियम है या सभीके सम्बन्धमें है; इसपर कहते हैं</span>—</div>
<div class="class_54">यं यं वापि स्मरन् भावं त्यजत्यन्ते कलेवरम् ⁠।</div>
<div class="class_54">तं तमेवैति कौन्तेय सदा तद्भावभावितः ⁠।⁠।⁠ ६ ⁠।⁠।</div>
<div class="class_55">हे कुन्तीपुत्र अर्जुन! यह मनुष्य अन्तकालमें जिस-जिस भी भावको<span id="LAzo2OEMRyafsq-ONvVTFg49351"></span><a href="part0258_u5.xhtml#LAzo2OEMRyafsq-ONvVTFg50151" class="class_56">८</a> स्मरण करता हुआ शरीरका त्याग करता है, उस-उसको ही प्राप्त होता है; क्योंकि वह सदा उसी भावसे भावित रहा है<span id="LAzo2OEMRyafsq-ONvVTFg49682"></span><a href="part0258_u5.xhtml#LAzo2OEMRyafsq-ONvVTFg50152" class="class_56">९</a> ⁠।⁠।⁠ ६ ⁠।⁠।</div>
<div class="class_54">तस्मात् सर्वेषु कालेषु मामनुस्मर युध्य च ⁠।</div>
<div class="class_54">मय्यर्पितमनोबुद्धिर्मामेवैष्यस्यसंशयम् ⁠।⁠।⁠ ७ ⁠।⁠।</div>
<div class="class_55">इसलिये हे अर्जुन! तू सब समयमें निरन्तर मेरा स्मरण कर और युद्ध भी कर।<span id="LAzo2OEMRyafsq-ONvVTFg49276"></span><a href="part0258_u5.xhtml#LAzo2OEMRyafsq-ONvVTFg47859" class="class_56">१</a> इस प्रकार मुझमें अर्पण किये हुए मन-बुद्धिसे युक्त होकर<span id="LAzo2OEMRyafsq-ONvVTFg49574"></span><a href="part0258_u5.xhtml#LAzo2OEMRyafsq-ONvVTFg47860" class="class_56">२</a> तू निःसंदेह मुझको ही प्राप्त होगा ⁠।⁠।⁠ ७ ⁠।⁠।</div>
<div class="class_107"><span class="class_60">अभ्यासयोगयुक्तेन</span><span id="LAzo2OEMRyafsq-ONvVTFg48525"></span><a href="part0258_u5.xhtml#LAzo2OEMRyafsq-ONvVTFg47761" class="class_108">३</a><span class="class_60"> चेतसा नान्यगामिना ⁠।</span></div>
<div class="class_54">परमं पुरुषं दिव्यं याति पार्थानुचिन्तयन् ⁠।⁠।⁠ ८ ⁠।⁠।</div>
<div class="class_55">हे पार्थ! यह नियम है कि परमेश्वरके ध्यानके अभ्यासरूप योगसे युक्त, दूसरी ओर न जानेवाले चित्तसे निरन्तर चिन्तन करता हुआ मनुष्य परम प्रकाश-स्वरूप दिव्य पुरुषको अर्थात् परमेश्वरको ही प्राप्त होता है<span id="LAzo2OEMRyafsq-ONvVTFg47946"></span><a href="part0258_u5.xhtml#LAzo2OEMRyafsq-ONvVTFg49044" class="class_56">४</a> ⁠।⁠।⁠ ८ ⁠।⁠।</div>
<div class="class_54">कविं पुराणमनुशासितार</div>
<div class="class_57">मणोरणीयांसमनुस्मरेद् यः ⁠।</div>
<div class="class_54">सर्वस्य धातारमचिन्त्यरूपम्</div>
<div class="class_57">आदित्यवर्णं तमसः परस्तात् ⁠।⁠।⁠ ९ ⁠।⁠।</div>
<div class="class_54">प्रयाणकाले मनसाचलेन</div>
<div class="class_57">भक्त्या युक्तो योगबलेन चैव ⁠।</div>
<div class="class_54">भ्रुवोर्मध्ये प्राणमावेश्य सम्यक्</div>
<div class="class_57">स तं परं पुरुषमुपैति दिव्यम् ⁠।⁠।⁠ १० ⁠।⁠।</div>
<div class="class_55">जो पुरुष सर्वज्ञ, अनादि, सबके नियन्ता,<span id="LAzo2OEMRyafsq-ONvVTFg49021"></span><a href="part0258_u5.xhtml#LAzo2OEMRyafsq-ONvVTFg49154" class="class_56">५</a> सूक्ष्मसे भी अति सूक्ष्म, सबके धारण-पोषण करनेवाले, अचिन्त्यस्वरूप, सूर्यके सदृश नित्य चेतन प्रकाशरूप और अविद्यासे अति परे, शुद्ध सच्चिदानन्दघन परमेश्वरका स्मरण करता है, वह भक्तियुक्त पुरुष अन्तकालमें भी योगबलसे भृकुटीके मध्यमें प्राणको अच्छी प्रकार स्थापित करके फिर निश्चल मनसे स्मरण करता हुआ उस दिव्यस्वरूप परम पुरुष परमात्माको ही प्राप्त होता है ⁠।⁠।</div>
<div class="class_55">सम्बन्ध—<span class="class_263">पाँचवें श्लोकमें भगवान्‌का चिन्तन करते-करते मरनेवाले साधारण मनुष्यकी गतिका संक्षेपमें वर्णन किया गया, फिर आठवेंसे दसवें श्लोकतक भगवान्‌के ‘अधियज्ञ’ नामक सगुण निराकार दिव्य अव्यक्त स्वरूपका चिन्तन करनेवाले योगियोंकी अन्तकालीन गतिके सम्बन्धमें बतलाया, अब ग्यारहवें श्लोकसे तेरहवेंतक परम अक्षर निर्गुण निराकार परब्रह्मकी उपासना करनेवाले योगियोंकी अन्तकालीन गतिका वर्णन करनेके लिये पहले उस अक्षर ब्रह्मकी प्रशंसा करके उसे बतलाते हैं</span>—</div>
<div class="class_54">यदक्षरं वेदविदो वदन्ति विशन्ति यद्यतयो वीतरागाः ⁠।</div>
<div class="class_54">यदिच्छन्तो ब्रह्मचर्यं चरन्ति तत्ते पदं संग्रहेण प्रवक्ष्ये ⁠।⁠।⁠ ११ ⁠।⁠।</div>
<div class="class_55">वेदके जाननेवाले विद्वान् जिस सच्चिदानन्दघनरूप परमपदको अविनाशी कहते हैं,<span id="LAzo2OEMRyafsq-ONvVTFg49381"></span><a href="part0258_u5.xhtml#LAzo2OEMRyafsq-ONvVTFg49084" class="class_56">१</a> आसक्तिरहित यत्नशील संन्यासी महात्माजन जिसमें प्रवेश करते हैं और जिस परमपदको चाहनेवाले ब्रह्मचारीलोग ब्रह्मचर्यका आचरण करते हैं, उस परमपदको मैं तेरे लिये संक्षेपसे कहूँगा<span id="LAzo2OEMRyafsq-ONvVTFg47793"></span><a href="part0258_u5.xhtml#LAzo2OEMRyafsq-ONvVTFg49085" class="class_56">२</a> ⁠।⁠।</div>
<div class="class_54">सर्वद्वाराणि संयम्य मनो हृदि निरुध्य च ⁠।</div>
<div class="class_54">मूर्ध्न्याधायात्मनः प्राणमास्थितो योगधारणाम् ⁠।⁠।⁠ १२ ⁠।⁠।</div>
<div class="class_107"><span class="class_60">ओमित्येकाक्षरं ब्रह्म व्याहरन् मामनुस्मरन्</span><span id="LAzo2OEMRyafsq-ONvVTFg48775"></span><a href="part0258_u5.xhtml#LAzo2OEMRyafsq-ONvVTFg48904" class="class_108">३</a><span class="class_60"> ⁠।</span></div>
<div class="class_54">यः प्रयाति त्यजन् देहं स याति परमां गतिम् ⁠।⁠।⁠ १३ ⁠।⁠।</div>
<div class="class_55">सब इन्द्रियोंके द्वारोंको रोककर<span id="LAzo2OEMRyafsq-ONvVTFg48262"></span><a href="part0258_u5.xhtml#LAzo2OEMRyafsq-ONvVTFg49346" class="class_56">४</a> तथा मनको हृद्देशमें स्थिर करके,<span id="LAzo2OEMRyafsq-ONvVTFg49242"></span><a href="part0258_u5.xhtml#LAzo2OEMRyafsq-ONvVTFg49347" class="class_56">५</a> फिर उस जीते हुए मनके द्वारा प्राणको मस्तकमें स्थापित करके, परमात्मासम्बन्धी योगधारणामें स्थित होकर जो पुरुष ‘ॐ’ इस एक अक्षररूप ब्रह्मको उच्चारण करता हुआ और उसके अर्थस्वरूप मुझ निर्गुण ब्रह्मका चिन्तन करता हुआ शरीरको त्यागकर जाता है, वह पुरुष परम गतिको प्राप्त होता है<span id="LAzo2OEMRyafsq-ONvVTFg49935"></span><a href="part0258_u5.xhtml#LAzo2OEMRyafsq-ONvVTFg49348" class="class_56">६</a> ⁠।⁠।⁠ १२-१३ ⁠।⁠।</div>
<div class="class_107"><span class="class_60">अनन्यचेताः</span><span id="LAzo2OEMRyafsq-ONvVTFg48150"></span><a href="part0258_u5.xhtml#LAzo2OEMRyafsq-ONvVTFg48355" class="class_108">७</a><span class="class_60"> सततं यो मां</span><span id="LAzo2OEMRyafsq-ONvVTFg50261"></span><a href="part0258_u5.xhtml#LAzo2OEMRyafsq-ONvVTFg48356" class="class_108">८</a><span class="class_60"> स्मरति नित्यशः ⁠।</span></div>
<div class="class_54">तस्याहं सुलभः पार्थ नित्ययुक्तस्य योगिनः ⁠।⁠।⁠ १४ ⁠।⁠।</div>
<div class="class_55">हे अर्जुन! जो पुरुष मुझमें अनन्यचित्त होकर सदा ही निरन्तर मुझ पुरुषोत्तमको स्मरण करता है, उस नित्य-निरन्तर मुझमें युक्त हुए योगीके लिये मैं सुलभ हूँ, अर्थात् उसे सहज ही प्राप्त हो जाता हूँ<span id="LAzo2OEMRyafsq-ONvVTFg48734"></span><a href="part0258_u5.xhtml#LAzo2OEMRyafsq-ONvVTFg48727" class="class_56">१</a> ⁠।⁠।⁠ १४ ⁠।⁠।</div>
<div class="class_54">मामुपेत्य पुनर्जन्म दुःखालयमशाश्वतम् ⁠।</div>
<div class="class_54">नाप्नुवन्ति महात्मानः संसिद्धिं परमां गताः ⁠।⁠।⁠ १५ ⁠।⁠।</div>
<div class="class_55">परम सिद्धिको प्राप्त महात्माजन<span id="LAzo2OEMRyafsq-ONvVTFg50114"></span><a href="part0258_u5.xhtml#LAzo2OEMRyafsq-ONvVTFg48856" class="class_56">२</a> मुझको प्राप्त होकर दुःखोंके घर एवं क्षणभंगुर पुनर्जन्मको नहीं प्राप्त होते<span id="LAzo2OEMRyafsq-ONvVTFg50309"></span><a href="part0258_u5.xhtml#LAzo2OEMRyafsq-ONvVTFg48857" class="class_56">३</a> ⁠।⁠।</div>
<div class="class_55">सम्बन्ध—<span class="class_263">भगवत्प्राप्त महात्मा पुरुषोंका पुनर्जन्म नहीं होता—इस कथनसे यह प्रकट होता है कि दूसरे जीवोंका पुनर्जन्म होता है। अतः यहाँ यह जाननेकी इच्छा होती है कि किस लोकतक पहुँचे हुए जीवोंको वापस लौटना पड़ता है। इसपर भगवान् कहते हैं</span>—</div>
<div class="class_54">आब्रह्मभुवनाल्लोकाः पुनरावर्तिनोऽर्जुन ⁠।</div>
<div class="class_54">मामुपेत्य तु कौन्तेय पुनर्जन्म न विद्यते ⁠।⁠।⁠ १६ ⁠।⁠।</div>
<div class="class_55">हे अर्जुन! ब्रह्मलोकपर्यन्त<span id="LAzo2OEMRyafsq-ONvVTFg49313"></span><a href="part0258_u5.xhtml#LAzo2OEMRyafsq-ONvVTFg47930" class="class_56">४</a> सब लोक पुनरावर्ती<span id="LAzo2OEMRyafsq-ONvVTFg50192"></span><a href="part0258_u5.xhtml#LAzo2OEMRyafsq-ONvVTFg47931" class="class_56">५</a> हैं, परंतु हे कुन्तीपुत्र! मुझको प्राप्त होकर पुनर्जन्म नहीं होता; क्योंकि मैं कालातीत हूँ और ये सब ब्रह्मादिके लोक कालके द्वारा सीमित होनेसे अनित्य हैं ⁠।⁠।⁠ १६ ⁠।⁠।</div>
<div class="class_54">सहस्रयुगपर्यन्तमहर्यद् ब्रह्मणो विदुः ⁠।</div>
<div class="class_54">रात्रिं युगसहस्रान्तां तेऽहोरात्रविदो जनाः ⁠।⁠।⁠ १७ ⁠।⁠।</div>
<div class="class_55">ब्रह्माका जो एक दिन है, उसको एक हजार चतुर्युगीतककी अवधिवाला और रात्रिको भी एक हजार चतुर्युगीतककी अवधिवाली जो पुरुष तत्त्वसे जानते हैं,<span id="LAzo2OEMRyafsq-ONvVTFg49618"></span><a href="part0258_u5.xhtml#LAzo2OEMRyafsq-ONvVTFg48429" class="class_56">६</a> वे योगीजन कालके तत्त्वको जाननेवाले हैं ⁠।⁠।१७ ⁠।⁠।</div>
<div class="class_54">अव्यक्ताद् व्यक्तयः सर्वाः प्रभवन्त्यहरागमे ⁠।</div>
<div class="class_54">रात्र्यागमे प्रलीयन्ते तत्रैवाव्यक्तसंज्ञके ⁠।⁠।⁠ १८ ⁠।⁠।</div>
<div class="class_55">सम्पूर्ण चराचर भूतगण ब्रह्माके दिनके प्रवेशकालमें अव्यक्तसे अर्थात् ब्रह्माके सूक्ष्म शरीरसे उत्पन्न होते हैं<span id="LAzo2OEMRyafsq-ONvVTFg50169"></span><a href="part0258_u5.xhtml#LAzo2OEMRyafsq-ONvVTFg48332" class="class_56">१</a> और ब्रह्माकी रात्रिके प्रवेशकालमें उस अव्यक्त नामक ब्रह्माके सूक्ष्म शरीरमें ही लीन हो जाते हैं<span id="LAzo2OEMRyafsq-ONvVTFg48932"></span><a href="part0258_u5.xhtml#LAzo2OEMRyafsq-ONvVTFg48333" class="class_56">२</a> ⁠।⁠।⁠ १८ ⁠।⁠।</div>
<div class="class_54">भूतग्रामः स एवायं भूत्वा भूत्वा प्रलीयते ⁠।</div>
<div class="class_54">रात्र्यागमेऽवशः पार्थ प्रभवत्यहरागमे ⁠।⁠।⁠ १९ ⁠।⁠।</div>
<div class="class_55">हे पार्थ! वही यह भूतसमुदाय उत्पन्न हो-होकर प्रकृतिके वशमें हुआ रात्रिके प्रवेशकालमें लीन होता है और दिनके प्रवेशकालमें फिर उत्पन्न होता है<span id="LAzo2OEMRyafsq-ONvVTFg50255"></span><a href="part0258_u5.xhtml#LAzo2OEMRyafsq-ONvVTFg49434" class="class_56">३</a> ⁠।⁠।⁠ १९ ⁠।⁠।</div>
<div class="class_55">सम्बन्ध—<span class="class_263">ब्रह्माकी रात्रिके आरम्भमें जिस अव्यक्तमें समस्त भूत लीन होते हैं और दिनका आरम्भ होते ही जिससे उत्पन्न होते हैं; वही अव्यक्त सर्वश्रेष्ठ है या उससे बढ़कर कोई दूसरा और है? इस जिज्ञासापर कहते हैं</span>—</div>
<div class="class_54">परस्तस्मात्तु भावोऽन्योऽव्यक्तोऽव्यक्तात्‌ सनातनः ⁠।</div>
<div class="class_54">यः स सर्वेषु भूतेषु नश्यत्सु न विनश्यति ⁠।⁠।⁠ २० ⁠।⁠।</div>
<div class="class_55">उस अव्यक्तसे भी अति परे दूसरा अर्थात् विलक्षण जो सनातन अव्यक्तभाव है, वह परम दिव्य पुरुष सब भूतोंके नष्ट होनेपर भी नष्ट नहीं होता<span id="LAzo2OEMRyafsq-ONvVTFg48516"></span><a href="part0258_u5.xhtml#LAzo2OEMRyafsq-ONvVTFg48939" class="class_56">१</a> ⁠।⁠।⁠ २० ⁠।⁠।</div>
<div class="class_55">सम्बन्ध—<span class="class_263">आठवें और दसवें श्लोकोंमें अधियज्ञकी उपासनाका फल परम दिव्य पुरुषकी प्राप्ति, तेरहवें श्लोकमें परम अक्षर निर्गुण ब्रह्मकी उपासनाका फल परमगतिकी प्राप्ति और चौदहवें श्लोकमें सगुण-साकार भगवान् श्रीकृष्णकी उपासनाका फल भगवान्‌की प्राप्ति बतलाया गया है। इससे तीनोंमें किसी प्रकारके भेदका भ्रम न हो जाय, इस उद्देश्यसे अब सबकी एकताका प्रतिपादन करते हुए उनकी प्राप्तिके बाद पुनर्जन्मका अभाव दिखलाते हैं</span>—</div>
<div class="class_54">अव्यक्तोऽक्षर इत्युक्तस्तमाहुः परमां गतिम् ⁠।</div>
<div class="class_54">यं प्राप्य न निवर्तन्ते तद्धाम परमं मम ⁠।⁠।⁠ २१ ⁠।⁠।</div>
<div class="class_55">जो अव्यक्त ‘अक्षर’<span id="LAzo2OEMRyafsq-ONvVTFg49277"></span><a href="part0258_u5.xhtml#LAzo2OEMRyafsq-ONvVTFg49636" class="class_56">२</a> इस नामसे कहा गया है, उसी अक्षर नामक अव्यक्तभावको परम गति<span id="LAzo2OEMRyafsq-ONvVTFg49846"></span><a href="part0258_u5.xhtml#LAzo2OEMRyafsq-ONvVTFg49637" class="class_56">३</a> कहते हैं तथा जिस सनातन अव्यक्तभावको प्राप्त होकर मनुष्य वापस नहीं आते, वह मेरा परम धाम है<span id="LAzo2OEMRyafsq-ONvVTFg48681"></span><a href="part0258_u5.xhtml#LAzo2OEMRyafsq-ONvVTFg49638" class="class_56">४</a> ⁠।⁠।⁠ २१ ⁠।⁠।</div>
<div class="class_54">पुरुषः स परः पार्थ भक्त्या लभ्यस्त्वनन्यया ⁠।</div>
<div class="class_54">यस्यान्तःस्थानि भूतानि येन सर्वमिदं ततम् ⁠।⁠।⁠ २२ ⁠।⁠।</div>
<div class="class_55">हे पार्थ! जिस परमात्माके अन्तर्गत सर्वभूत हैं और जिस सच्चिदानन्दघन परमात्मासे यह सब जगत् परिपूर्ण है,<span id="LAzo2OEMRyafsq-ONvVTFg48486"></span><a href="part0258_u5.xhtml#LAzo2OEMRyafsq-ONvVTFg47732" class="class_56">५</a> वह सनातन अव्यक्त परम पुरुष तो अनन्यभक्तिसे ही प्राप्त होनेयोग्य है<span id="LAzo2OEMRyafsq-ONvVTFg48758"></span><a href="part0258_u5.xhtml#LAzo2OEMRyafsq-ONvVTFg47733" class="class_56">६</a> ⁠।⁠।⁠ २२ ⁠।⁠।</div>
<div class="class_55">सम्बन्ध—<span class="class_263">अर्जुनके सातवें प्रश्नका उत्तर देते हुए भगवान्‌ने अन्तकालमें किस प्रकार मनुष्य परमात्माको प्राप्त होता है, यह बात भलीभाँति समझायी। प्रसंगवश यह बात भी कही कि भगवत्प्राप्ति न होनेपर ब्रह्मलोकतक पहुँचकर भी जीव आवागमनके चक्करसे नहीं छूटता; परंतु वहाँ यह बात नहीं कही गयी कि जो वापस न लौटनेवाले स्थानको प्राप्त होते हैं, वे किस रास्तेसे और कैसे जाते हैं तथा इसी प्रकार जो वापस लौटनेवाले स्थानोंको प्राप्त होते हैं, वे किस रास्तेसे जाते हैं। अतः उन दोनों मार्गोंका वर्णन करनेके लिये भगवान् प्रस्तावना करते हैं</span>—</div>
<div class="class_54">यत्र काले त्वनावृत्तिमावृत्तिं चैव योगिनः ⁠।</div>
<div class="class_54">प्रयाता यान्ति तं कालं वक्ष्यामि भरतर्षभ ⁠।⁠।⁠ २३ ⁠।⁠।</div>
<div class="class_55">हे अर्जुन! जिस कालमें<span id="LAzo2OEMRyafsq-ONvVTFg49446"></span><a href="part0258_u5.xhtml#LAzo2OEMRyafsq-ONvVTFg48843" class="class_56">१</a> शरीर त्यागकर गये हुए योगीजन<span id="LAzo2OEMRyafsq-ONvVTFg49558"></span><a href="part0258_u5.xhtml#LAzo2OEMRyafsq-ONvVTFg48844" class="class_56">२</a> तो वापस न लौटनेवाली गतिको और जिस कालमें गये हुए वापस लौटनेवाली गतिको ही प्राप्त होते हैं, उस कालको अर्थात् दोनों मार्गोंको कहूँगा ⁠।⁠।⁠ २३ ⁠।⁠।</div>
<div class="class_107"><span class="class_60">अग्निर्ज्योतिरहः</span><span id="LAzo2OEMRyafsq-ONvVTFg48948"></span><a href="part0258_u5.xhtml#LAzo2OEMRyafsq-ONvVTFg48314" class="class_108">३</a><span class="class_245"> </span><span id="LAzo2OEMRyafsq-ONvVTFg49526"></span><a href="part0258_u5.xhtml#LAzo2OEMRyafsq-ONvVTFg48315" class="class_108">४</a><span class="class_60"> शुक्लः</span><span id="LAzo2OEMRyafsq-ONvVTFg49768"></span><a href="part0258_u5.xhtml#LAzo2OEMRyafsq-ONvVTFg48316" class="class_108">५</a><span class="class_60"> षण्मासा उत्तरायणम्</span><span id="LAzo2OEMRyafsq-ONvVTFg49130"></span><a href="part0258_u5.xhtml#LAzo2OEMRyafsq-ONvVTFg48317" class="class_108">६</a><span class="class_60"> ⁠।</span></div>
<div class="class_54">तत्र प्रयाता गच्छन्ति ब्रह्म ब्रह्मविदो जनाः ⁠।⁠।⁠ २४ ⁠।⁠।</div>
<div class="class_55">जिस मार्गमें ज्योतिर्मय अग्नि अभिमानी देवता है, दिनका अभिमानी देवता है, शुक्लपक्षका अभिमानी देवता है और उत्तरायणके छः महीनोंका अभिमानी देवता है, उस मार्गमें मरकर गये हुए ब्रह्मवेत्ता<span id="LAzo2OEMRyafsq-ONvVTFg47982"></span><a href="part0258_u5.xhtml#LAzo2OEMRyafsq-ONvVTFg48634" class="class_56">१</a> योगीजन उपर्युक्त देवताओंद्वारा क्रमसे ले जाये जाकर ब्रह्मको<span id="LAzo2OEMRyafsq-ONvVTFg49917"></span><a href="part0258_u5.xhtml#LAzo2OEMRyafsq-ONvVTFg48635" class="class_56">२</a> प्राप्त होते हैं ⁠।⁠।⁠ २४ ⁠।⁠।</div>
<div class="class_107"><span class="class_60">धूमो</span><span id="LAzo2OEMRyafsq-ONvVTFg47706"></span><a href="part0258_u5.xhtml#LAzo2OEMRyafsq-ONvVTFg48160" class="class_108">३</a><span class="class_60"> रात्रिस्तथा</span><span id="LAzo2OEMRyafsq-ONvVTFg49651"></span><a href="part0258_u5.xhtml#LAzo2OEMRyafsq-ONvVTFg48161" class="class_108">४</a><span class="class_60"> कृष्णः</span><span id="LAzo2OEMRyafsq-ONvVTFg49309"></span><a href="part0258_u5.xhtml#LAzo2OEMRyafsq-ONvVTFg48162" class="class_108">५</a><span class="class_60"> षण्मासा दक्षिणायनम्</span><span id="LAzo2OEMRyafsq-ONvVTFg50350"></span><a href="part0258_u5.xhtml#LAzo2OEMRyafsq-ONvVTFg48163" class="class_108">६</a><span class="class_60"> ⁠।</span></div>
<div class="class_54">तत्र चान्द्रमसं ज्योतिर्योगी प्राप्य निवर्तते ⁠।⁠।⁠ २५ ⁠।⁠।</div>
<div class="class_55">जिस मार्गमें धूमाभिमानी देवता है, रात्रि-अभिमानी देवता है तथा कृष्णपक्षका अभिमानी देवता है और दक्षिणायनके छः महीनोंका अभिमानी देवता है, उस मार्गमें मरकर गया हुआ सकाम कर्म करनेवाला योगी<span id="LAzo2OEMRyafsq-ONvVTFg48462"></span><a href="part0258_u5.xhtml#LAzo2OEMRyafsq-ONvVTFg49621" class="class_56">१</a> उपर्युक्त देवताओंद्वारा क्रमसे ले गया हुआ चन्द्रमाकी ज्योतिको<span id="LAzo2OEMRyafsq-ONvVTFg49859"></span><a href="part0258_u5.xhtml#LAzo2OEMRyafsq-ONvVTFg49622" class="class_56">२</a> प्राप्त होकर स्वर्गमें अपने शुभकर्मोंका फल भोगकर वापस आता है<span id="LAzo2OEMRyafsq-ONvVTFg49853"></span><a href="part0258_u5.xhtml#LAzo2OEMRyafsq-ONvVTFg49623" class="class_56">३</a> ⁠।⁠।⁠ २५ ⁠।⁠।</div>
<div class="class_54">शुक्लकृष्णे गती ह्येते जगतः शाश्वते मते ⁠।</div>
<div class="class_54">एकया यात्यनावृत्तिमन्ययाऽऽवर्तते पुनः ⁠।⁠।⁠ २६ ⁠।⁠।</div>
<div class="class_55">क्योंकि जगत्‌के ये दो प्रकारके—शुक्ल और कृष्ण अर्थात् देवयान और पितृयान मार्ग सनातन माने गये हैं।<span id="LAzo2OEMRyafsq-ONvVTFg48690"></span><a href="part0258_u5.xhtml#LAzo2OEMRyafsq-ONvVTFg48982" class="class_56">४</a> इनमें एकके द्वारा गया हुआ<span id="LAzo2OEMRyafsq-ONvVTFg48723"></span><a href="part0258_u5.xhtml#LAzo2OEMRyafsq-ONvVTFg48983" class="class_56">५</a>—जिससे वापस नहीं लौटना पड़ता, उस परम गतिको प्राप्त होता है और दूसरेके द्वारा गया हुआ<span id="LAzo2OEMRyafsq-ONvVTFg47986"></span><a href="part0258_u5.xhtml#LAzo2OEMRyafsq-ONvVTFg48984" class="class_56">६</a> फिर वापस आता है अर्थात् जन्म-मृत्युको प्राप्त होता है ⁠।⁠।⁠ २६ ⁠।⁠।</div>
<div class="class_54">नैते सृती पार्थ जानन् योगी मुह्यति कश्चन ⁠।</div>
<div class="class_54">तस्मात् सर्वेषु कालेषु योगयुक्तो भवार्जुन ⁠।⁠।⁠ २७ ⁠।⁠।</div>
<div class="class_55">हे पार्थ! इस प्रकार इन दोनों मार्गोंको तत्त्वसे जानकर कोई भी योगी मोहित नहीं होता।<span id="LAzo2OEMRyafsq-ONvVTFg49142"></span><a href="part0258_u5.xhtml#LAzo2OEMRyafsq-ONvVTFg50178" class="class_56">७</a> इस कारण हे अर्जुन! तू सब कालमें समबुद्धिरूप योगसे युक्त हो<span id="LAzo2OEMRyafsq-ONvVTFg49881"></span><a href="part0258_u5.xhtml#LAzo2OEMRyafsq-ONvVTFg50179" class="class_56">८</a> अर्थात् निरन्तर मेरी प्राप्तिके लिये साधन करनेवाला हो ⁠।⁠।⁠ २७ ⁠।⁠।</div>
<div class="class_54">वेदेषु यज्ञेषु तपःसु चैव</div>
<div class="class_57">दानेषु यत् पुण्यफलं प्रदिष्टम् ⁠।</div>
<div class="class_54">अत्येति तत्सर्वमिदं विदित्वा</div>
<div class="class_57">योगी परं स्थानमुपैति चाद्यम् ⁠।⁠।⁠ २८ ⁠।⁠।</div>
<div class="class_55">योगी पुरुष इस रहस्यको तत्त्वसे जानकर<span id="LAzo2OEMRyafsq-ONvVTFg49857"></span><a href="part0258_u5.xhtml#LAzo2OEMRyafsq-ONvVTFg49593" class="class_56">१</a> वेदोंके पढ़नेमें तथा यज्ञ, तप और दानादिके करनेमें जो पुण्यफल कहा है, उस सबको निःसंदेह उल्लंघन कर जाता है<span id="LAzo2OEMRyafsq-ONvVTFg48189"></span><a href="part0258_u5.xhtml#LAzo2OEMRyafsq-ONvVTFg49594" class="class_56">२</a> और सनातन परम पदको प्राप्त होता है ⁠।⁠।⁠ २८ ⁠।⁠।</div>
<div class="class_87">इति श्रीमहाभारते भीष्मपर्वणि श्रीमद्भगवद्‌गीतापर्वणि श्रीमद्भगवद्‌गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे अक्षरब्रह्मयोगो नामाष्टमोऽध्यायः ⁠।⁠।⁠ ८ ⁠।⁠। भीष्मपर्वणि तु द्वात्रिंशोऽध्यायः ⁠।⁠।⁠ ३२ ⁠।⁠।</div>
<div class="class_88">इस प्रकार श्रीमहाभारत भीष्मपर्वके श्रीमद्भगवद्‌गीतापर्वके अन्तर्गत ब्रह्मविद्या एवं योगशास्त्ररूप श्रीमद्भगवद्‌गीतोपनिषद्, श्रीकृष्णार्जुनसंवादमें अक्षरब्रह्मयोग नामक आठवाँ अध्याय पूरा हुआ ⁠।⁠।⁠ ८ ⁠।⁠। भीष्मपर्वमें बत्तीसवाँ अध्याय पूरा हुआ ⁠।⁠।⁠ ३२ ⁠।⁠।</div>
<div class="class_89"><img src="image_292.jpg" alt="" class="class_42"/></div>
<hr class="class_90"/>
<div id="LAzo2OEMRyafsq-ONvVTFg48142" class="class_109"><a href="part0257_u4.xhtml#LAzo2OEMRyafsq-ONvVTFg48060" class="class_36">१</a>. उनतीसवें श्लोकमें वर्णित ‘ब्रह्म’, जीवसमुदायरूप ‘अध्यात्म’, भगवान्‌का आदि संकल्परूप ‘कर्म’ तथा उपर्युक्त जडवर्गरूप ‘अधिभूत’, हिरण्यगर्भरूप ‘अधिदैव’ और अन्तर्यामीरूप ‘अधियज्ञ’—सब एक भगवान्‌के ही स्वरूप हैं। यही भगवान्‌का समग्ररूप है। अध्यायके आरम्भमें भगवान्‌ने इसी समग्ररूपको बतलानेकी प्रतिज्ञा की थी। फिर सातवें श्लोकमें ‘मुझसे भिन्न दूसरा कोई भी परम कारण नहीं है’, बारहवेंमें ‘सात्त्विक, राजस और तामसभाव सब मुझसे ही होते हैं’ और उन्नीसवेंमें ‘सब कुछ वासुदेव ही है’ कहकर इसी समग्रका वर्णन किया है तथा यहाँ भी उपर्युक्त शब्दोंसे इसीका वर्णन करके अध्यायका उपसंहार किया गया है। इस समग्रको जान लेना अर्थात् जैसे जलके परमाणु, भाप, बादल, धूम, जल और बर्फ सभी जलस्वरूप ही हैं, वैसे ही ब्रह्म, अध्यात्म, कर्म, अधिभूत, अधिदैव और अधियज्ञ—सब कुछ वासुदेव ही हैं—इस प्रकार यथार्थरूपसे अनुभव कर लेना ही समग्र ब्रह्मको या भगवान्‌को जानना है।</div>
<div id="LAzo2OEMRyafsq-ONvVTFg49193" class="class_109"><a href="part0258_u5.xhtml#LAzo2OEMRyafsq-ONvVTFg48577" class="class_36">२</a>. अक्षरके साथ ‘परम’ विशेषण देकर भगवान् यह बतलाते हैं कि गीताके सातवें अध्यायके उनतीसवें श्लोकमें प्रयुक्त ‘ब्रह्म’ शब्द निर्गुण-निराकार सच्चिदानन्दघन परमात्माका वाचक है; वेद, ब्रह्मा और प्रकृति आदिका नहीं।</div>
<div id="LAzo2OEMRyafsq-ONvVTFg49194" class="class_109"><a href="part0258_u5.xhtml#LAzo2OEMRyafsq-ONvVTFg48288" class="class_36">१</a>. ‘स्वो भावः स्वभावः’ इस व्युत्पत्तिके अनुसार अपने ही भावका नाम स्वभाव है। जीवरूपा भगवान्‌की चेतन परा प्रकृतिरूप आत्मतत्त्व ही जब आत्म-शब्दवाच्य शरीर, इन्द्रिय, मन-बुद्ध‍यादिरूप अपरा प्रकृतिका अधिष्ठाता हो जाता है, तब उसे ‘अध्यात्म’ कहते हैं। अतएव गीताके सातवें अध्यायके उनतीसवें श्लोकमें भगवान्‌ने ‘कृत्स्न’ विशेषणके साथ जो ‘अध्यात्म’ शब्दका प्रयोग किया है, उसका अर्थ ‘चेतन जीवसमुदाय’ समझना चाहिये।</div>
<div id="LAzo2OEMRyafsq-ONvVTFg49195" class="class_109"><a href="part0258_u5.xhtml#LAzo2OEMRyafsq-ONvVTFg49691" class="class_36">२</a>. ‘भूत’ शब्द चराचर प्राणियोंका वाचक है। इन भूतोंके भावका उद्भव और अभ्युदय जिस त्यागसे होता है, जो सृष्टि-स्थितिका आधार है, उस ‘त्याग’ का नाम ही कर्म है। महाप्रलयमें विश्वके समस्त प्राणी अपने-अपने कर्म-संस्कारोंके साथ भगवान्‌में विलीन हो जाते हैं। फिर सृष्टिके आदिमें भगवान् जब यह संकल्प करते हैं कि ‘मैं एक ही बहुत हो जाऊँ’, तब पुनः उनकी उत्पत्ति होती है। भगवान्‌का यह ‘आदि संकल्प’ ही अचेतन प्रकृतिरूप योनिमें चेतनरूप बीचकी स्थापना करना है। यही महान् विसर्जन है और इसी विसर्जन (त्याग)-का नाम ‘विसर्ग’ है।</div>
<div id="LAzo2OEMRyafsq-ONvVTFg50056" class="class_109"><a href="part0258_u5.xhtml#LAzo2OEMRyafsq-ONvVTFg49250" class="class_36">३</a>. अपरा प्रकृति और उसके परिणामसे उत्पन्न जो विनाशशील तत्त्व है, जिसका प्रतिक्षण क्षय होता है, उसका नाम ‘क्षरभाव’ है। इसीको गीताके तेरहवें अध्यायमें ‘क्षेत्र’ (शरीर) के नामसे और पंद्रहवें अध्यायमें ‘क्षर’ पुरुषके नामसे कहा गया है।</div>
<div id="LAzo2OEMRyafsq-ONvVTFg49987" class="class_109"><a href="part0258_u5.xhtml#LAzo2OEMRyafsq-ONvVTFg48916" class="class_36">४</a>. ‘पुरुष’ शब्द यहाँ ‘प्रथम पुरुष’ का वाचक है; इसीको सूत्रात्मा, हिरण्यगर्भ, प्रजापति या ब्रह्मा कहते हैं। जड-चेतनात्मक सम्पूर्ण विश्वका यही प्राणपुरुष है, समस्त देवता इसीके अंग हैं, यही सबका अधिष्ठाता, अधिपति और उत्पादक है; इसीसे इसका नाम ‘अधिदैव’ है।</div>
<div id="LAzo2OEMRyafsq-ONvVTFg49988" class="class_109"><a href="part0258_u5.xhtml#LAzo2OEMRyafsq-ONvVTFg48760" class="class_36">५</a>. अर्जुनने दो बातें पूछी थीं—‘अधियज्ञ’ कौन है? और वह इस शरीरमें कैसे है? दोनों प्रश्नोंका भगवान्‌ने एक ही साथ उत्तर दे दिया है। भगवान् ही सब यज्ञोंके भोक्ता और प्रभु हैं (गीता ५।२९; ९।२४) और समस्त फलोंका विधान वे ही करते हैं (गीता ७।२२) तथा वे ही अन्तर्यामीरूपसे सबके अंदर व्यापक हैं; इसलिये वे कहते हैं कि ‘इस शरीरमें अन्तर्यामीरूपसे अधियज्ञ मैं स्वयं ही हूँ।’</div>
<div id="LAzo2OEMRyafsq-ONvVTFg47804" class="class_109"><a href="part0258_u5.xhtml#LAzo2OEMRyafsq-ONvVTFg48175" class="class_36">६</a>. यहाँ अन्तकालका विशेष महत्त्व प्रकट किया गया है, अतः भगवान्‌के कहनेका यहाँ यह भाव है कि जो सदा-सर्वदा मेरा अनन्यचिन्तन करते हैं उनकी तो बात ही क्या है, जो इस मनुष्य-जन्मके अन्तिम क्षणतक भी मेरा चिन्तन करते हुए शरीर त्यागकर जाते हैं, उनको भी मेरी प्राप्ति हो जाती है।</div>
<div id="LAzo2OEMRyafsq-ONvVTFg47805" class="class_109"><a href="part0258_u5.xhtml#LAzo2OEMRyafsq-ONvVTFg48149" class="class_36">७</a>. अन्तकालमें भगवान्‌का स्मरण करनेवाला मनुष्य किसी भी देश और किसी भी कालमें क्यों न मरे एवं पहलेके उसके आचरण चाहे जैसे भी क्यों न रहे हों, उसे भगवान्‌की प्राप्ति निःसंदेह हो जाती है। इसमें जरा भी शंका नहीं है।</div>
<div id="LAzo2OEMRyafsq-ONvVTFg50151" class="class_109"><a href="part0258_u5.xhtml#LAzo2OEMRyafsq-ONvVTFg49351" class="class_36">८</a>. ईश्वर, देवता, मनुष्य, पशु, पक्षी, कीट, पतंग, वृक्ष, मकान, जमीन आदि जितने भी चेतन और जड पदार्थ हैं, उन सबका नाम ‘भाव’ है। अन्तकालमें किसी भी पदार्थका चिन्तन करना, उस भावका स्मरण करना है।</div>
<div id="LAzo2OEMRyafsq-ONvVTFg50152" class="class_109"><a href="part0258_u5.xhtml#LAzo2OEMRyafsq-ONvVTFg49682" class="class_36">९</a>. अन्तकालमें प्रायः उसी भावका स्मरण होता है जिस भावसे चित्त सदा भावित होता है। पूर्वसंस्कार, संग, वातावरण, आसक्ति, कामना, भय और अध्ययन आदिके प्रभावसे मनुष्य जिस भावका बार-बार चिन्तन करता है, वह उसीसे भावित हो जाता है तथा मरनेके बाद सूक्ष्मरूपसे अन्तःकरणमें अंकित हुए उस भावसे भावित होता-होता समयपर उस भावको पूर्णतया प्राप्त हो जाता है। किसी मनुष्यका छायाचित्र (फोटो) लेते समय जिस क्षण फोटो (चित्र) खींचा जाता है, उस क्षणमें वह मनुष्य जिस प्रकारसे स्थित होता है, उसका वैसा ही चित्र उतर जाता है; उसी प्रकार अन्तकालमें मनुष्य जैसा चिन्तन करता है, वैसे ही रूपका फोटो उसके अन्तःकरणमें अंकित हो जाता है। उसके बाद फोटोकी भाँति अन्य सहकारी पदार्थोंकी सहायता पाकर उस भावसे भावित होता हुआ वह समयपर स्थूलरूपको प्राप्त हो जाता है।</div>
<div class="class_150">यहाँ अन्तःकरण ही कैमरेका प्लेट है, उसमें होनेवाला स्मरण ही प्रतिबिम्ब है और अन्य सूक्ष्म शरीरकी प्राप्ति ही चित्र खिंचना है; अतएव जैसे चित्र लेनेवाला सबको सावधान करता है और उसकी बात न मानकर इधर-उधर हिलने-डुलनेसे चित्र बिगड़ जाता है, वैसे ही सम्पूर्ण प्राणियोंका चित्र उतारनेवाले भगवान् मनुष्यको सावधान करते हैं कि ‘तुम्हारा फोटो उतरनेका समय अत्यन्त समीप है, पता नहीं वह अन्तिम क्षण कब आ जाय; इसलिये तुम सावधान हो जाओ, नहीं तो चित्र बिगड़ जायगा।’ यहाँ निरन्तर परमात्माके स्वरूपका चिन्तन करना ही सावधान होना है और परमात्माको छोड़कर अन्य किसीका चिन्तन करना ही अपने चित्रको बिगाड़ना है।</div>
<div id="LAzo2OEMRyafsq-ONvVTFg47859" class="class_109"><a href="part0258_u5.xhtml#LAzo2OEMRyafsq-ONvVTFg49276" class="class_36">१</a>. जो भगवान्‌के गुण और प्रभावको भलीभाँति जाननेवाला अनन्यप्रेमी भक्त है, जो सम्पूर्ण जगत्‌को भगवान्‌के द्वारा ही रचित और वास्तवमें भगवान्‌से अभिन्न तथा भगवान्‌की क्रीड़ास्थली समझता है, उसे प्रह्लाद और गोपियोंकी भाँति प्रत्येक परमाणुमें भगवान्‌के दर्शन प्रत्यक्षकी भाँति होते रहते हैं; अतएव उसके लिये तो निरन्तर भगवत्स्मरणके साथ-साथ अन्यान्य कर्म करते रहना बहुत आसान बात है तथा जिसका विषयभोगोंमें वैराग्य होकर भगवान्‌में मुख्य प्रेम हो गया है, जो निष्कामभावसे केवल भगवान्‌की आज्ञा समझकर भगवान्‌के लिये ही वर्णधर्मके अनुसार कर्म करता है, वह भी निरन्तर भगवान्‌का स्मरण करता हुआ अन्यान्य कर्म कर सकता है। जैसे अपने पैरोंका ध्यान रखती हुई नटी बाँसपर चढ़कर अनेक प्रकारके खेल दिखलाती है अथवा जैसे हैंडलपर पूरा ध्यान रखता हुआ मोटर-ड्राइवर दूसरोंसे बातचीत करता है और विपत्तिसे बचनेके लिये रास्तेकी ओर भी देखता रहता है, उसी प्रकार निरन्तर भगवान्‌का स्मरण करते हुए वर्णाश्रमके सब काम सुचारुरूपसे हो सकते हैं।</div>
<div id="LAzo2OEMRyafsq-ONvVTFg47860" class="class_109"><a href="part0258_u5.xhtml#LAzo2OEMRyafsq-ONvVTFg49574" class="class_36">२</a>. बुद्धिसे भगवान्‌के गुण, प्रभाव, स्वरूप, रहस्य और तत्त्वको समझकर परमश्रद्धाके साथ अटल निश्चय कर लेना और मनसे अनन्य श्रद्धा-प्रेमपूर्वक गुण, प्रभावके सहित भगवान्‌का निरन्तर चिन्तन करते रहना—यही मन-बुद्धिको भगवान्‌में समर्पित कर देना है।</div>
<div id="LAzo2OEMRyafsq-ONvVTFg47761" class="class_109"><a href="part0258_u5.xhtml#LAzo2OEMRyafsq-ONvVTFg48525" class="class_36">३</a>. यम, नियम, आसन, प्राणायाम, प्रत्याहार, धारणा और ध्यानके अभ्यासका नाम ‘अभ्यासयोग’ है। ऐसे अभ्यासयोगके द्वारा जो चित्त भलीभाँति वशमें होकर निरन्तर अभ्यासमें ही लगा रहता है, उसे ‘अभ्यासयोगयुक्त’ कहते हैं।</div>
<div id="LAzo2OEMRyafsq-ONvVTFg49044" class="class_109"><a href="part0258_u5.xhtml#LAzo2OEMRyafsq-ONvVTFg47946" class="class_36">४</a>. इसी अध्यायके चौथे श्लोकमें जिसको ‘अधियज्ञ’ कहा है और बाईसवें श्लोकमें जिसको ‘परम पुरुष’ बतलाया है, भगवान्‌के उस सृष्टि, स्थिति और संहार करनेवाले सगुण निराकार सर्वव्यापी अव्यक्त ज्ञानस्वरूपको यहाँ ‘दिव्य परम पुरुष’ कहा गया है। उसका चिन्तन करते-करते उसे यथार्थरूपमें जानकर उसके साथ तद्रूप हो जाना ही उसको प्राप्त होना है।</div>
<div id="LAzo2OEMRyafsq-ONvVTFg49154" class="class_109"><a href="part0258_u5.xhtml#LAzo2OEMRyafsq-ONvVTFg49021" class="class_36">५</a>. परमेश्वर अन्तर्यामीरूपसे सब प्राणियोंके शुभ और अशुभ कर्मके अनुसार शासन करनेवाले होनेसे ‘सबके नियन्ता’ हैं।</div>
<div id="LAzo2OEMRyafsq-ONvVTFg49084" class="class_109"><a href="part0258_u5.xhtml#LAzo2OEMRyafsq-ONvVTFg49381" class="class_36">१</a>. वेदके जाननेवाले ज्ञानी महात्मा पुरुष कहते हैं कि यह ‘अक्षर’ है अर्थात् यह एक ऐसा महान् तत्त्व है, जिसका किसी भी अवस्थामें कभी भी किसी भी रूपमें क्षय नहीं होता; यह सदा अविनश्वर, एकरस और एकरूप रहता है। गीताके बारहवें अध्यायके तीसरे श्लोकमें जिस अव्यक्त अक्षरकी उपासनाका वर्णन है, यहाँ भी यह उसीका प्रसंग है।</div>
<div id="LAzo2OEMRyafsq-ONvVTFg49085" class="class_109"><a href="part0258_u5.xhtml#LAzo2OEMRyafsq-ONvVTFg47793" class="class_36">२</a>. ‘ब्रह्मचर्य’ का वास्तविक अर्थ है, ब्रह्ममें अथवा ब्रह्मके मार्गमें संचरण करना—जिन साधनोंसे ब्रह्मप्राप्तिके मार्गमें अग्रसर हुआ जा सकता है, उनका आचरण करना। ऐसे साधन ही ब्रह्मचारीके व्रत कहलाते हैं, सब प्रकारसे वीर्यकी रक्षा करना भी इन्हींके अन्तर्गत है। ये ब्रह्मचर्य-आश्रममें आश्रमधर्मके रूपमें अवश्य पालनीय हैं और साधारणतया तो अवस्थाभेदके अनुसार सभी साधकोंको यथाशक्ति उनका अवश्य पालन करना चाहिये।</div>
<div class="class_150">यहाँ भगवान्‌ने यह प्रतिज्ञा की है कि उपर्युक्त वाक्योंमें जिस परब्रह्म परमात्माका निर्देश किया गया है, वह ब्रह्म कौन है और अन्तकालमें किस प्रकार साधन करनेवाला मनुष्य उसको प्राप्त होता है—यह बात मैं तुम्हें संक्षेपसे कहूँगा।</div>
<div id="LAzo2OEMRyafsq-ONvVTFg48904" class="class_109"><a href="part0258_u5.xhtml#LAzo2OEMRyafsq-ONvVTFg48775" class="class_36">३</a>. यहाँ ज्ञानयोगीके अन्तकालका प्रसंग होनेसे ‘माम्’ पद सच्चिदानन्दघन निर्गुण-निराकार ब्रह्मका वाचक है।</div>
<div id="LAzo2OEMRyafsq-ONvVTFg49346" class="class_109"><a href="part0258_u5.xhtml#LAzo2OEMRyafsq-ONvVTFg48262" class="class_36">४</a>. श्रोत्रादि पाँच ज्ञानेन्द्रिय और वाणी आदि पाँच कर्मेन्द्रिय—इन दसों इन्द्रियोंके द्वारा विषयोंका ग्रहण होता है, इसलिये इनको ‘द्वार’ कहते हैं। इसके अतिरिक्त इनके रहनेके स्थानों (गोलकों)-को भी ‘द्वार’ कहते हैं। इन इन्द्रियोंको बाह्य विषयोंसे हटाकर अर्थात् देखने-सुनने आदिकी समस्त क्रियाओंको बंद करके, साथ ही इन्द्रियोंके गोलकोंको भी रोककर इन्द्रियोंकी वृत्तिको अन्तर्मुख कर लेना ही सब द्वारोंका संयम करना है। इसीको योगशास्त्रमें ‘प्रत्याहार’ कहते हैं।</div>
<div id="LAzo2OEMRyafsq-ONvVTFg49347" class="class_109"><a href="part0258_u5.xhtml#LAzo2OEMRyafsq-ONvVTFg49242" class="class_36">५</a>. नाभि और कण्ठ—इन दोनों स्थानोंके बीचका स्थान, जिसे हृदयकमल भी कहते हैं और जो मन तथा प्राणोंका निवासस्थान माना गया है, हृद्देश है और इधर-उधर भटकनेवाले मनको संकल्प-विकल्पोंसे रहित करके हृदयमें निरुद्ध कर देना ही उसको हृद्देशमें स्थिर करना है।</div>
<div id="LAzo2OEMRyafsq-ONvVTFg49348" class="class_109"><a href="part0258_u5.xhtml#LAzo2OEMRyafsq-ONvVTFg49935" class="class_36">६</a>. निर्गुण-निराकार ब्रह्मको अभेदभावसे प्राप्त हो जाना, परम गतिको प्राप्त होना है। इसीको सदाके लिये आवागमनसे मुक्त होना, मुक्तिलाभ कर लेना, मोक्षको प्राप्त होना अथवा निर्वाण ब्रह्मको प्राप्त होना कहते हैं।</div>
<div id="LAzo2OEMRyafsq-ONvVTFg48355" class="class_109"><a href="part0258_u5.xhtml#LAzo2OEMRyafsq-ONvVTFg48150" class="class_36">७</a>. जिसका चित्त अन्य किसी भी वस्तुमें न लगकर निरन्तर अनन्य प्रेमके साथ केवल परम प्रेमी परमेश्वरमें ही लगा रहता हो, उसे ‘अनन्यचेताः’ कहते हैं।</div>
<div id="LAzo2OEMRyafsq-ONvVTFg48356" class="class_109"><a href="part0258_u5.xhtml#LAzo2OEMRyafsq-ONvVTFg50261" class="class_36">८</a>. यहाँ ‘माम्’ पद सगुण-साकार पुरुषोत्तम भगवान् श्रीकृष्णका वाचक है; परंतु जो श्रीविष्णु और श्रीराम या भगवान्‌के दूसरे रूपको इष्ट माननेवाले हैं, उनके लिये वह रूप भी ‘माम्’ का ही वाच्य है तथा परम प्रेम और श्रद्धाके साथ निरन्तर भगवान्‌के स्वरूपका अथवा उनके नाम, गुण, प्रभाव और लीला आदिका चिन्तन करते रहना ही उनका स्मरण करना है।</div>
<div id="LAzo2OEMRyafsq-ONvVTFg48727" class="class_109"><a href="part0258_u5.xhtml#LAzo2OEMRyafsq-ONvVTFg48734" class="class_36">१</a>. अनन्यभावसे भगवान्‌का चिन्तन करनेवाला प्रेमी भक्त जब भगवान्‌के वियोगको नहीं सह सकता तब ‘ये यथा मां प्रपद्यन्ते तांस्तथैव भजाम्यहम्’ (गीता ४।११) के अनुसार भगवान्‌को भी उसका वियोग असह्य हो जाता है और जब भगवान् स्वयं मिलनेकी इच्छा करते हैं, तब कठिनताके लिये कोई स्थान ही नहीं रह जाता। इसी हेतुसे ऐसे भक्तके लिये भगवान्‌को सुलभ बतलाया गया है।</div>
<div id="LAzo2OEMRyafsq-ONvVTFg48856" class="class_109"><a href="part0258_u5.xhtml#LAzo2OEMRyafsq-ONvVTFg50114" class="class_36">२</a>. अतिशय श्रद्धा और प्रेमके साथ नित्य-निरन्तर भजन-ध्यानका साधन करते-करते जब साधनकी वह पराकाष्ठारूप स्थिति प्राप्त हो जाती है, जिसके प्राप्त होनेके बाद फिर कुछ भी साधन करना शेष नहीं रह जाता और तत्काल ही उसे भगवान्‌का प्रत्यक्ष साक्षात्कार हो जाता है—उस पराकाष्ठाकी स्थितिको ‘परम सिद्धि’ कहते हैं और भगवान्‌के जो भक्त इस परम सिद्धिको प्राप्त हैं, उन ज्ञानी भक्तोंके लिये ‘महात्मा’ शब्दका प्रयोग किया गया है।</div>
<div id="LAzo2OEMRyafsq-ONvVTFg48857" class="class_109"><a href="part0258_u5.xhtml#LAzo2OEMRyafsq-ONvVTFg50309" class="class_36">३</a>. मरनेके बाद कर्मपरवश होकर देवता, मनुष्य, पशु, पक्षी आदि योनियोंमेंसे किसी भी योनिमें जन्म लेना ही पुनर्जन्म कहलाता है और ऐसी कोई भी योनि नहीं है, जो दुःखपूर्ण और अनित्य न हो। अतः पुनर्जन्ममें गर्भसे लेकर मृत्युपर्यन्त दुःख-ही-दुःख होनेके कारण उसे दुःखोंका घर कहा गया है और किसी भी योनिका तथा उस योनिमें प्राप्त भोगोंका संयोग सदा न रहनेवाला होनेसे उसे अशाश्वत (क्षणभंगुर) बतलाया गया है।</div>
<div id="LAzo2OEMRyafsq-ONvVTFg47930" class="class_109"><a href="part0258_u5.xhtml#LAzo2OEMRyafsq-ONvVTFg49313" class="class_36">४</a>. जो चतुर्मुख ब्रह्मा सृष्टिके आदिमें भगवान्‌के नाभिकमलसे उत्पन्न होकर सारी सृष्टिकी रचना करते हैं, जिनको प्रजापति, हिरण्यगर्भ और सूत्रात्मा भी कहते हैं तथा इसी अध्यायमें जिनको ‘अधिदैव’ कहा गया है (गीता ८।४), वे जिस ऊर्ध्वलोकमें निवास करते हैं, उस लोकविशेषका नाम ‘ब्रह्मलोक’ है। उपर्युक्त ब्रह्मलोकके सहित उससे नीचेके जितने भी विभिन्न लोक हैं, उन सबको पुनरावर्ती समझना चाहिये।</div>
<div id="LAzo2OEMRyafsq-ONvVTFg47931" class="class_109"><a href="part0258_u5.xhtml#LAzo2OEMRyafsq-ONvVTFg50192" class="class_36">५</a>. बार-बार नष्ट होना और उत्पन्न होना जिनका स्वभाव हो, उन लोकोंको ‘पुनरावर्ती’ कहते हैं।</div>
<div id="LAzo2OEMRyafsq-ONvVTFg48429" class="class_109"><a href="part0258_u5.xhtml#LAzo2OEMRyafsq-ONvVTFg49618" class="class_36">६</a>. यहाँ ‘युग’ शब्द ‘दिव्य युग’ का वाचक है—जो सत्ययुग, त्रेता, द्वापर और कलियुग चारों युगोंके समयको मिलानेपर होता है। यह देवताओंका युग है, इसलिये इसको ‘दिव्य युग’ कहते हैं। इस देवताओंके समयका परिमाण हमारे समयके परिमाणसे तीन सौ साठ गुना अधिक माना जाता है। अर्थात् हमारा एक वर्ष देवताओंका एक दिन-रात, हमारे तीस वर्ष देवताओंका एक महीना और हमारे तीन सौ साठ वर्ष उनका एक दिव्य वर्ष होता है। ऐसे बारह हजार दिव्य वर्षोंका एक ‘दिव्य युग’ होता है। इसे ‘महायुग’ और ‘चतुर्युगी’ भी कहते हैं। इस संख्याके जोड़नेपर हमारे ४३,२०,००० वर्ष होते हैं। दिव्य वर्षोंके हिसाबसे बारह सौ दिव्य वर्षोंका हमारा कलियुग, चौबीस सौका द्वापर, छत्तीस सौका त्रेता और अड़तालीस सौ वर्षोंका सत्ययुग होता है। कुल मिलाकर १२,००० वर्ष होते हैं।</div>
<div class="class_150">इसे दूसरी तरह समझिये। हमारे युगोंके समयका परिमाण इस प्रकार है—</div>
<div class="class_150">कलियुग—४,३२,००० वर्ष</div>
<div class="class_150">द्वापरयुग—८,६४,००० वर्ष (कलियुगसे दुगुना)</div>
<div class="class_150">त्रेतायुग—१२,९६,००० वर्ष (कलियुगसे तिगुना)</div>
<div class="class_150">सत्ययुग—१७,२८,००० वर्ष (कलियुगसे चौगुना)</div>
<div class="class_150">कुल जोड़—४३,२०,००० वर्ष</div>
<div class="class_150">यह एक दिव्य युग हुआ। ऐसे हजार दिव्य युगोंका अर्थात् हमारे ४,३२,००,००,००० (चार अरब बत्तीस करोड़) वर्षका ब्रह्माका एक दिन होता है और इतनी ही बड़ी उनकी रात्रि होती है।</div>
<div class="class_150">मनुस्मृतिके प्रथम अध्यायमें चौंसठवेंसे तिहत्तरवें श्लोकतक इस विषयका विशद वर्णन है। ब्रह्माके दिनको ‘कल्प’ या ‘सर्ग’ और रात्रिको प्रलय कहते हैं। ऐसे तीस दिन-रातका ब्रह्माका एक महीना, ऐसे बारह महीनोंका एक वर्ष और ऐसे सौ वर्षोंकी ब्रह्माकी पूर्णायु होती है। ब्रह्माके दिन-रात्रिका परिमाण बतलाकर भगवान्‌ने यह भाव दिखलाया है कि इस प्रकार ब्रह्माका जीवन और उनका लोक भी सीमित तथा कालकी अवधिवाला है, इसलिये वह भी अनित्य ही है और जब वही अनित्य है, तब उसके नीचेके लोक और उनमें रहनेवाले प्राणियोंके शरीर अनित्य हों, इसमें तो कहना ही क्या है?</div>
<div id="LAzo2OEMRyafsq-ONvVTFg48332" class="class_109"><a href="part0258_u5.xhtml#LAzo2OEMRyafsq-ONvVTFg50169" class="class_36">१</a>. देव, मनुष्य, पितर, पशु, पक्षी आदि योनियोंमें जितने भी व्यक्तरूपमें स्थित देहधारी चराचर प्राणी हैं, उन सबको ‘व्यक्ति’ कहा है।</div>
<div class="class_150">प्रकृतिका जो सूक्ष्म परिणाम है, जिसको ब्रह्माका सूक्ष्म शरीर भी कहते हैं, स्थूल पंचमहाभूतोंके उत्पन्न होनेसे पूर्वकी जो स्थिति है, उस सूक्ष्म अपरा प्रकृतिका नाम यहाँ ‘अव्यक्त’ है।</div>
<div class="class_150">ब्रह्माके दिनके आगममें अर्थात् जब ब्रह्मा अपनी सुषुप्ति-अवस्थाका त्याग करके जाग्रत्-अवस्थाको स्वीकार करते हैं, तब उस सूक्ष्म प्रकृतिमें विकार उत्पन्न होता है और वह स्थूलरूपमें परिणत हो जाती है एवं उस स्थूलरूपमें परिणत प्रकृतिके साथ सब प्राणी अपने-अपने कर्मानुसार विभिन्न रूपोंमें सम्बद्ध हो जाते हैं। यही अव्यक्तसे व्यक्तियोंका उत्पन्न होना है।</div>
<div id="LAzo2OEMRyafsq-ONvVTFg48333" class="class_109"><a href="part0258_u5.xhtml#LAzo2OEMRyafsq-ONvVTFg48932" class="class_36">२</a>. एक हजार दिव्य युगोंके बीत जानेपर जिस क्षणमें ब्रह्मा जाग्रत्-अवस्थाका त्याग करके सुषुप्ति-अवस्थाको स्वीकार करते हैं, उस प्रथम क्षणका नाम ब्रह्माकी रात्रिका आगम प्रवेश-काल है।</div>
<div class="class_150">उस समय स्थूलरूपमें परिणत प्रकृति सूक्ष्म अवस्थाको प्राप्त हो जाती है और समस्त देहधारी प्राणी भिन्न-भिन्न स्थूल शरीरोंसे रहित होकर प्रकृतिकी सूक्ष्म अवस्थामें स्थित हो जाते हैं। यही उस अव्यक्तमें समस्त व्यक्तियोंका लय होना है।</div>
<div id="LAzo2OEMRyafsq-ONvVTFg49434" class="class_109"><a href="part0258_u5.xhtml#LAzo2OEMRyafsq-ONvVTFg50255" class="class_36">३</a>. अव्यक्तमें लीन हो जानेसे भूतप्राणी न तो मुक्त होते हैं और न उनकी भिन्न सत्ता ही मिटती है। इसीलिये ब्रह्माकी रात्रिका समय समाप्त होते ही वे सब पुनः अपने-अपने गुण और कर्मोंके अनुसार यथायोग्य स्थूल शरीरोंको प्राप्त करके प्रकट हो जाते हैं।</div>
<div class="class_150">इस प्रकार यह भूतसमुदाय अनादिकालसे उत्पन्न हो-होकर लीन होता चला आ रहा है। ब्रह्माकी आयुके सौ वर्ष पूर्ण होनेपर जब ब्रह्माका शरीर भी मूल प्रकृतिमें लीन हो जाता है और उसके साथ-साथ सब भूतसमुदाय भी उसीमें लीन हो जाते हैं (गीता ९।७), तब भी इनके इस चक्करका अन्त नहीं आता। ये उसके बाद भी उसी तरह पुनः-पुनः उत्पन्न होते रहते हैं (गीता ९।८)। जबतक प्राणीको परमात्माकी प्राप्ति नहीं हो जाती, तबतक वह बार-बार इसी प्रकार उत्पन्न हो-होकर प्रकृतिमें लीन होता रहेगा।</div>
<div class="class_150">यहाँ ब्रह्माके दिन-रातका प्रसंग होनेसे यही समझना चाहिये कि ब्रह्मा ही समस्त प्राणियोंको उनके गुण-कर्मानुसार शरीरोंसे सम्बद्ध करके बार-बार उत्पन्न करते हैं। महाप्रलयके बाद जिस समय ब्रह्माकी उत्पत्ति नहीं होती, उस समय तो सृष्टिकी रचना स्वयं भगवान् करते हैं; परंतु ब्रह्माके उत्पन्न होनेके बाद सबकी रचना ब्रह्मा ही करते हैं।</div>
<div class="class_150">गीताके नवें अध्यायमें (श्लोक ७ से १०) और चौदहवें अध्यायमें (श्लोक ३, ४) जो सृष्टिरचनाका प्रसंग है, वह महाप्रलयके बाद महासर्गके आदिकालका है और यहाँका वर्णन ब्रह्माकी रात्रिके (प्रलयके) बाद ब्रह्माके दिनके (सर्गके) आरम्भ-समयका है।</div>
<div id="LAzo2OEMRyafsq-ONvVTFg48939" class="class_109"><a href="part0258_u5.xhtml#LAzo2OEMRyafsq-ONvVTFg48516" class="class_36">१</a>. अठारहवें श्लोकमें जिस ‘अव्यक्त’ में समस्त व्यक्तियों (भूत-प्राणियों)-का लय होना बतलाया गया है, उसीका वाचक यहाँ ‘अव्यक्तात्’ पद है; उस पूर्वोक्त ‘अव्यक्त’ से इस ‘अव्यक्त’ को ‘पर’ और ‘अन्य’ बतलाकर उससे इसकी अत्यन्त श्रेष्ठता और विलक्षणता सिद्ध की गयी है। अभिप्राय यह है कि दोनोंका स्वरूप ‘अव्यक्त’ होनेपर भी दोनों एक जातिकी वस्तु नहीं हैं। वह पहला ‘अव्यक्त’ जड, नाशवान् और ज्ञेय है; परंतु यह दूसरा चेतन, अविनाशी और ज्ञाता है। साथ ही यह उसका स्वामी, संचालक और अधिष्ठाता है; अतएव यह उससे अत्यन्त श्रेष्ठ और विलक्षण है। अनादि और अनन्त होनेके कारण इसे ‘सनातन’ कहा गया है। इसलिये यह सबके नष्ट होनेपर भी नष्ट नहीं होता।</div>
<div id="LAzo2OEMRyafsq-ONvVTFg49636" class="class_109"><a href="part0258_u5.xhtml#LAzo2OEMRyafsq-ONvVTFg49277" class="class_36">२</a>. जिसे पूर्वश्लोकमें ‘सनातन अव्यक्तभाव’ के नामसे और आठवें तथा दसवें श्लोकोंमें ‘परम दिव्य पुरुष’ के नामसे कहा है, उसी अधियज्ञ पुरुषको यहाँ ‘अव्यक्त’ और ‘अक्षर’ कहा है।</div>
<div id="LAzo2OEMRyafsq-ONvVTFg49637" class="class_109"><a href="part0258_u5.xhtml#LAzo2OEMRyafsq-ONvVTFg49846" class="class_36">३</a>. जो मुक्ति सर्वोत्तम प्राप्य वस्तु है, जिसे प्राप्त कर लेनेके बाद और कुछ भी प्राप्त करना शेष नहीं रह जाता, उसका नाम ‘परम गति’ है। इसलिये जिस निर्गुण-निराकार परमात्माको ‘परम अक्षर’ और ‘ब्रह्म’ कहते हैं, उसी सच्चिदानन्दघन ब्रह्मको ‘परम गति’ कहा गया है (गीता ८।१३)।</div>
<div id="LAzo2OEMRyafsq-ONvVTFg49638" class="class_109"><a href="part0258_u5.xhtml#LAzo2OEMRyafsq-ONvVTFg48681" class="class_36">४</a>. अभिप्राय यह है कि भगवान्‌के नित्य धामकी, भगवद्भावकी और भगवान्‌के स्वरूपकी प्राप्तिमें कोई वास्तविक भेद नहीं है। इसी तरह अव्यक्त अक्षरकी प्राप्तिमें तथा परमगतिकी प्राप्तिमें और भगवान्‌की प्राप्तिमें भी वस्तुतः कोई भेद नहीं है। साधनाके भेदसे साधकोंकी दृष्टिमें फलका भेद है। इसी कारण उसका भिन्न-भिन्न नामोंसे वर्णन किया गया है। यथार्थमें वस्तुगत कुछ भी भेद न होनेके कारण यहाँ उन सबकी एकता दिखलायी गयी है।</div>
<div id="LAzo2OEMRyafsq-ONvVTFg47732" class="class_109"><a href="part0258_u5.xhtml#LAzo2OEMRyafsq-ONvVTFg48486" class="class_36">५</a>. जैसे वायु, तेज, जल और पृथ्वी—चारों भूत आकाशके अन्तर्गत हैं, आकाश ही उनका एकमात्र कारण और आधार है, उसी प्रकार समस्त चराचर प्राणी अर्थात् सारा जगत् परमेश्वरके ही अन्तर्गत है, परमेश्वरसे ही उत्पन्न है और परमेश्वरके ही आधारपर स्थित है तथा जिस प्रकार वायु, तेज, जल, पृथ्वी—इन सबमें आकाश व्याप्त है, उसी प्रकार यह सारा जगत् अव्यक्त परमेश्वरसे व्याप्त है, यही बात गीताके नवम अध्यायके चौथे, पाँचवें और छठे श्लोकोंमें विस्तारपूर्वक दिखलायी गयी है।</div>
<div id="LAzo2OEMRyafsq-ONvVTFg47733" class="class_109"><a href="part0258_u5.xhtml#LAzo2OEMRyafsq-ONvVTFg48758" class="class_36">६</a>. सर्वाधार, सर्वान्तर्यामी, सर्वशक्तिमान्, परम पुरुष परमेश्वरमें ही सब कुछ समर्पण करके उनके विधानमें सदा परम संतुष्ट रहना और सब प्रकारसे अनन्य प्रेमपूर्वक नित्य-निरन्तर उनका स्मरण करना ही अनन्यभक्ति है। इस अनन्य-भक्तिके द्वारा साधक अपने उपास्यदेव परमेश्वरके गुण, स्वभाव और तत्त्वको भलीभाँति जानकर उनमें तन्मय हो जाता है और शीघ्र ही उनका साक्षात्कार करके कृतकृत्य हो जाता है। यही साधकका उन परमेश्वरको प्राप्त कर लेना है।</div>
<div id="LAzo2OEMRyafsq-ONvVTFg48843" class="class_109"><a href="part0258_u5.xhtml#LAzo2OEMRyafsq-ONvVTFg49446" class="class_36">१</a>. यहाँ ‘काल’ शब्द उस मार्गका वाचक है, जिसमें कालाभिमानी भिन्न-भिन्न देवताओंका अपनी-अपनी सीमातक अधिकार है; क्योंकि इस अध्यायके छब्बीसवें श्लोकमें इसीको ‘शुक्ल’ और ‘कृष्ण’ दो प्रकारकी ‘गति’के नामसे और सत्ताईसवें श्लोकमें ‘सृति’ के नामसे कहा है। वे दोनों ही शब्द मार्गवाचक हैं। इसके सिवा ‘अग्निः’, ‘ज्योतिः’ और ‘धूमः’ पद भी समयवाचक नहीं हैं। अतएव चौबीसवें और पचीसवें श्लोकोंमें आये हुए ‘तत्र’ पदका अर्थ ‘समय’ मानना उचित नहीं होगा। इसीलिये यहाँ ‘काल’ शब्दका अर्थ कालाभिमानी देवताओंसे सम्बन्ध रखनेवाला ‘मार्ग’ मानना ही ठीक है। संसारमें लोग जो दिन, शुक्लपक्ष और उत्तरायणके समय मरना अच्छा समझते हैं, यह समझना भी एक प्रकारसे ठीक ही है; क्योंकि उस समय उस-उस कालाभिमानी देवताओंके साथ तत्काल सम्बन्ध हो जाता है। अतः उस समय मरनेवाला योगी गन्तव्य स्थानतक शीघ्र और सुगमतासे पहुँच जाता है। पर इससे यह नहीं समझ लेना चाहिये कि रात्रिके समय मरनेवाला तथा कृष्णपक्षमें और दक्षिणायनके छः महीनोंमें मरनेवाला अर्चिमार्गसे नहीं जाता; बल्कि यह समझना चाहिये कि चाहे जिस समय मरनेपर भी, वह जिस मार्गसे जानेका अधिकारी होगा, उसी मार्गसे जायगा।</div>
<div id="LAzo2OEMRyafsq-ONvVTFg48844" class="class_109"><a href="part0258_u5.xhtml#LAzo2OEMRyafsq-ONvVTFg49558" class="class_36">२</a>. ‘योगीजन’ से यह बात समझनी चाहिये कि जो साधारण मनुष्य इसी लोकमें एक योनिसे दूसरी योनिमें बदलनेवाले हैं या जो नरकादिमें जानेवाले हैं, उनकी गतिका यहाँ वर्णन नहीं है।</div>
<div id="LAzo2OEMRyafsq-ONvVTFg48314" class="class_109"><a href="part0258_u5.xhtml#LAzo2OEMRyafsq-ONvVTFg48948" class="class_36">३</a>. यहाँ ‘ज्योतिः’ पद ‘अग्निः’ का विशेषण है और ‘अग्निः’ पद अग्नि-अभिमानी देवताका वाचक है। उपनिषदोंमें इसी देवताको ‘अर्चिः’ कहा गया है। इसका स्वरूप दिव्य प्रकाशमय है, पृथ्वीके ऊपर समुद्रसहित सब देशमें इसका अधिकार है तथा उत्तरायण-मार्गमें जानेवाले अधिकारीका दिनके अभिमानी देवतासे सम्बन्ध करा देना ही इसका काम है। उत्तरायण मार्गसे जानेवाला जो उपासक रात्रिमें शरीर त्याग करता है, उसे यह रातभर अपने अधिकारमें रखकर दिनके उदय होनेपर दिनके अभिमानी देवताके अधीन कर देता है और जो दिनमें मरता है, उसे तुरंत ही दिनके अभिमानी देवताको सौंप देता है।</div>
<div id="LAzo2OEMRyafsq-ONvVTFg48315" class="class_109"><a href="part0258_u5.xhtml#LAzo2OEMRyafsq-ONvVTFg49526" class="class_36">४</a>. ‘अहः’ पद दिनके अभिमानी देवताका वाचक है, इसका स्वरूप अग्नि-अभिमानी देवताकी अपेक्षा बहुत अधिक दिव्य प्रकाशमय है। जहाँतक पृथ्वी-लोककी सीमा है अर्थात् जितनी दूरतक आकाशमें पृथ्वीके वायुमण्डलका सम्बन्ध है, वहाँतक इसका अधिकार है और उत्तरायणमार्गमें जानेवाले उपासकको शुक्लपक्षके अभिमानी देवतासे सम्बन्ध करा देना ही इसका काम है। अभिप्राय यह है कि उपासक यदि कृष्णपक्षमें मरता है तो शुक्लपक्ष आनेतक उसे यह अपने अधिकारमें रखकर और यदि शुक्लपक्षमें मरता है तो तुरंत ही अपनी सीमातक ले जाकर उसे शुक्लपक्षके अभिमानी देवतासे अधीन कर देता है।</div>
<div id="LAzo2OEMRyafsq-ONvVTFg48316" class="class_109"><a href="part0258_u5.xhtml#LAzo2OEMRyafsq-ONvVTFg49768" class="class_36">५</a>. ‘शुक्लः’ पद शुक्लपक्षाभिमानी देवताका वाचक है। इसका स्वरूप दिनके अभिमानी देवतासे भी अधिक दिव्य प्रकाशमय है। भूलोककी सीमासे बाहर अन्तरिक्षलोकमें—जिन पितृ-लोकोंमें पंद्रह दिनके दिन और उतने ही समयकी रात्रि होती है, वहाँतक इसका अधिकार है और उत्तरायणमार्गसे जानेवाले अधिकारीको अपनी सीमासे पार करके उत्तरायणके अभिमानी देवताके अधीन कर देना इसका काम है। यह भी पहलेवालोंकी भाँति यदि साधक दक्षिणायनमें इसके अधिकारमें आता है तो उत्तरायणका समय आनेतक उसे अपने अधिकारमें रखकर और यदि उत्तरायणमें आता है तो तुरंत ही अपनी सीमासे पार करके उत्तरायण-अभिमानी देवताके अधिकारमें सौंप देता है।</div>
<div id="LAzo2OEMRyafsq-ONvVTFg48317" class="class_109"><a href="part0258_u5.xhtml#LAzo2OEMRyafsq-ONvVTFg49130" class="class_36">६</a>. जिन छः महीनोंमें सूर्य उत्तर दिशाकी ओर चलते रहते हैं, उस छमाहीको उत्तरायण कहते हैं। उस उत्तरायण-कालाभिमानी देवताका वाचक यहाँ ‘षण्मासा उत्तरायणम्’ पद है। इसका स्वरूप शुक्लपक्षाभिमानी देवतासे भी बढ़कर दिव्य प्रकाशमय है। अन्तरिक्षलोकके ऊपर जिन देवताओंके लोकोंमें छः महीनोंके दिन एवं उतने ही समयकी रात्रि होती है, वहाँतक इसका अधिकार है और उत्तरायणमार्गसे परमधामको जानेवाले अधिकारीको अपनी सीमासे पार करके, उपनिषदोंमें वर्णित—(छान्दोग्य उप० ४।१५।५ तथा ५।१०।१, २; बृहदारण्यक उप० ६।२।१५) संवत्सरके अभिमानी देवताके पास पहुँचा देना इसका काम है। वहाँसे आगे संवत्सरका अभिमानी देवता उसे सूर्यलोकमें पहुँचाता है। वहाँसे क्रमशः आदित्याभिमानी देवता चन्द्राभिमानी देवताके अधिकारमें और वह विद्युत्-अभिमानी देवताके अधिकारमें पहुँचा देता है। फिर वहाँपर भगवान्‌के परमधामसे भगवान्‌के पार्षद आकर उसे परमधाममें ले जाते हैं और तब उसका भगवान्‌से मिलन हो जाता है।</div>
<div class="class_150">ध्यान रहे कि इस वर्णनमें आया हुआ ‘चन्द्र’ शब्द हमें दीखनेवाले चन्द्रलोकका और उसके अभिमानी देवताका वाचक नहीं है।</div>
<div id="LAzo2OEMRyafsq-ONvVTFg48634" class="class_109"><a href="part0258_u5.xhtml#LAzo2OEMRyafsq-ONvVTFg47982" class="class_36">१</a>. इस श्लोकमें ‘ब्रह्मविदः’ पद निर्गुण ब्रह्मके तत्त्वको या सगुण परमेश्वरके गुण, प्रभाव, तत्त्व और स्वरूपको शास्त्र और आचार्योंके उपदेशानुसार श्रद्धापूर्वक परोक्षभावसे जाननेवाले उपासकोंका तथा निष्कामभावसे कर्म करनेवाले कर्मयोगियोंका वाचक है। यहाँका ‘ब्रह्मविदः’ पद परब्रह्म परमात्माको प्राप्त ज्ञानी महात्माओंका वाचक नहीं है; क्योंकि उनके लिये एक स्थानसे दूसरे स्थानमें गमनका वर्णन उपयुक्त नहीं है। श्रुतिमें भी कहा है—‘न तस्य प्राणा ह्युत्क्रामन्ति’ (बृहदारण्यक उप० ४।४।६), ‘अत्रैव समवलीयन्ते’ (बृहदारण्यक उप० ३।२।११), ‘ब्रह्मैव सन् ब्रह्माप्येति’ (बृहदारण्यक उप० ४।४।६) अर्थात् ‘क्योंकि उसके प्राण उत्क्रान्तिको नहीं प्राप्त होते—शरीरसे निकलकर अन्यत्र नहीं जाते’, ‘यहींपर लीन हो जाते हैं’, ‘वह ब्रह्म हुआ ही ब्रह्मको प्राप्त कर लेता है।’</div>
<div id="LAzo2OEMRyafsq-ONvVTFg48635" class="class_109"><a href="part0258_u5.xhtml#LAzo2OEMRyafsq-ONvVTFg49917" class="class_36">२</a>. यहाँ ‘ब्रह्म’ शब्द सगुण परमेश्वरका वाचक है। उनके कभी नाश न होनेवाले नित्य धाममें, जिसे सत्यलोक, परमधाम, साकेतलोक, गोलोक, वैकुण्ठलोक आदि नामोंसे कहा है, पहुँचकर भगवान्‌को प्रत्यक्ष कर लेना ही उनको प्राप्त होना है।</div>
<div id="LAzo2OEMRyafsq-ONvVTFg48160" class="class_109"><a href="part0258_u5.xhtml#LAzo2OEMRyafsq-ONvVTFg47706" class="class_36">३</a>. यहाँ ‘धूमः’ पद धूमाभिमानी देवताका अर्थात् अन्धकारके अभिमानी देवताका वाचक है। उसका स्वरूप अन्धकारमय होता है। अग्नि-अभिमानी देवताकी भाँति पृथ्वीके ऊपर समुद्रसहित समस्त देशमें इसका भी अधिकार है तथा दक्षिणायन-मार्गसे जानेवाले साधकोंको रात्रि-अभिमानी देवताके पास पहुँचा देना इसका काम है। दक्षिणायन-मार्गसे जानेवाला जो साधक दिनमें मर जाता है उसे यह दिनभर अपने अधिकारमें रखकर रात्रिका आरम्भ होते ही रात्रि-अभिमानी देवताको सौंप देता है और जो रात्रिमें मरता है, उसे तुरंत ही रात्रि-अभिमानी देवताके अधीन कर देता है।</div>
<div id="LAzo2OEMRyafsq-ONvVTFg48161" class="class_109"><a href="part0258_u5.xhtml#LAzo2OEMRyafsq-ONvVTFg49651" class="class_36">४</a>. यहाँ ‘रात्रिः’ पदको भी रात्रिके अभिमानी देवताका ही वाचक समझना चाहिये। इसका स्वरूप अन्धकारमय होता है। दिनके अभिमानी देवताकी भाँति इसका अधिकार भी जहाँतक पृथ्वीलोककी सीमा है, वहाँतक है। भेद इतना ही है कि पृथ्वीलोकमें जिस समय जहाँ दिन रहता है, वहाँ दिनके अभिमानी देवताका अधिकार रहता है और जिस समय जहाँ रात्रि रहती है, वहाँ रात्रि-अभिमानी देवताका अधिकार रहता है। दक्षिणायन-मार्गसे जानेवाले साधकको पृथ्वीलोककी सीमासे पार करके अन्तरिक्षमें कृष्णपक्षके अभिमानी देवताके अधीन कर देना इसका काम है। यदि वह साधक शुक्लपक्षमें मरता है, तब तो उसे कृष्णपक्षके आनेतक अपने अधिकारमें रखकर और यदि कृष्णपक्षमें मरता है तो तुरंत ही अपने अधिकारसे पार करके कृष्णपक्षाभिमानी देवताके अधीन कर देता है।</div>
<div id="LAzo2OEMRyafsq-ONvVTFg48162" class="class_109"><a href="part0258_u5.xhtml#LAzo2OEMRyafsq-ONvVTFg49309" class="class_36">५</a>. कृष्णपक्षाभिमानी देवताका वाचक यहाँ ‘कृष्णः’ पद है। इसका स्वरूप भी अन्धकारमय होता है। पृथ्वी-मण्डलकी सीमाके बाहर अन्तरिक्षलोकमें, जिन पितृलोकोंमें पंद्रह दिनका दिन और उतने ही समयकी रात्रि होती है, वहाँतक इसका भी अधिकार है। भेद इतना ही है कि जिस समय जहाँ उस लोकमें शुक्लपक्ष रहता है, वहाँ शुक्लपक्षाभिमानी देवताका अधिकार रहता है और जहाँ कृष्णपक्ष रहता है, वहाँ कृष्णपक्षाभिमानी देवताका अधिकार रहता है। दक्षिणायन-मार्गसे स्वर्गमें जानेवाले साधकोंको दक्षिणायनाभिमानी देवताके अधीन कर देना इसका काम है। जो दक्षिणायन-मार्गका अधिकारी साधक उत्तरायणके समय इसके अधिकारमें आता है, उसे दक्षिणायनका समय आनेतक अपने अधिकारमें रखकर और जो दक्षिणायनके समय आता है, उसे तुरंत ही यह अपने अधिकारसे पार करके दक्षिणायनाभिमानी देवताके पास पहुँचा देता है।</div>
<div id="LAzo2OEMRyafsq-ONvVTFg48163" class="class_109"><a href="part0258_u5.xhtml#LAzo2OEMRyafsq-ONvVTFg50350" class="class_36">६</a>. जिन छः महीनोंमें सूर्य दक्षिण दिशाकी ओर चलते रहते हैं, उस छमाहीको दक्षिणायन कहते हैं। उसके अभिमानी देवताका वाचक यहाँ ‘दक्षिणायनम्’ पद है। इसका स्वरूप भी अन्धकारमय होता है। अन्तरिक्षलोकके ऊपर जिन देवताओंके लोकोंमें छः महीनोंका दिन और छः महीनोंकी रात्रि होती है, वहाँतक इसका भी अधिकार है। भेद इतना ही है कि उत्तरायणके छः महीनोंमें उसके अभिमानी देवताका वहाँ अधिकार रहता है और दक्षिणायनके छः महीनोंमें इसका अधिकार रहता है। दक्षिणायन-मार्गसे स्वर्गमें जानेवाले साधकोंको अपने अधिकारसे पार करके उपनिषदोंमें वर्णित पितृलोकाभिमानी देवताके अधिकारमें पहुँचा देना इसका काम है। वहाँसे पितृलोकाभिमानी देवता साधकको आकाशाभिमानी देवताके पास और वह आकाशाभिमानी देवता चन्द्रमाके लोकमें पहुँचा देता है (छान्दोग्य उप० ५।१०।४ बृहदारण्यक उप० ६।२।१६)। यहाँ चन्द्रमाका लोक उपलक्षणमात्र है; अतः ब्रह्माके लोकतक जितने भी पुनरागमनशील लोक हैं, चन्द्रलोकसे उन सभीको समझ लेना चाहिये।</div>
<div class="class_150">ध्यान रहे कि उपनिषदोंमें वर्णित यह पितृलोक वह पितृलोक नहीं है, जो अन्तरिक्षके अन्तर्गत है और जहाँ पंद्रह दिनका दिन और उतने ही समयकी रात्रि होती है।</div>
<div id="LAzo2OEMRyafsq-ONvVTFg49621" class="class_91"><a href="part0258_u5.xhtml#LAzo2OEMRyafsq-ONvVTFg48462" class="class_36">१</a>. स्वर्गादिके लिये पुण्यकर्म करनेवाला पुरुष भी अपनी ऐहिक भोगोंकी प्रवृत्तिका निरोध करता है, इस दृष्टिसे उसे भी ‘योगी’ कहना उचित है। इसके सिवा योगभ्रष्ट पुरुष भी इस मार्गसे स्वर्गमें जाकर वहाँ कुछ कालतक निवास करके वापस लौटते हैं। वे भी इसी मार्गसे जानेवालोंमें हैं। अतः उनको ‘योगी’ कहना उचित ही है। यहाँ ‘योगी’ शब्दका प्रयोग करके यह बात भी दिखलायी गयी है कि यह मार्ग पापकर्म करनेवाले तामस मनुष्योंके लिये नहीं है, उच्च लोकोंकी प्राप्तिके अधिकारी शास्त्रीय कर्म करनेवाले पुरुषोंके लिये ही है (गीता २।४२, ४३, ४४ तथा ९।२०, २१ आदि)।</div>
<div id="LAzo2OEMRyafsq-ONvVTFg49622" class="class_91"><a href="part0258_u5.xhtml#LAzo2OEMRyafsq-ONvVTFg49859" class="class_36">२</a>. चन्द्रमाके लोकमें उसके अभिमानी देवताका स्वरूप शीतल प्रकाशमय है। उसीके-जैसे प्रकाशमय स्वरूपका नाम ‘ज्योति’ है और वैसे ही स्वरूपको प्राप्त हो जाना—चन्द्रमाकी ज्योतिको प्राप्त होना है। वहाँ जानेवाला साधक उस लोकमें शीतल प्रकाशमय दिव्य देवशरीर पाकर अपने पुण्यकर्मोंके फलस्वरूप दिव्य भोगोंको भोगता है।</div>
<div id="LAzo2OEMRyafsq-ONvVTFg49623" class="class_91"><a href="part0258_u5.xhtml#LAzo2OEMRyafsq-ONvVTFg49853" class="class_36">३</a>. चन्द्रमाकी ज्योतिको प्राप्त होकर वहाँ रहनेका नियत समय समाप्त हो जानेपर इस मृत्युलोकमें वापस आ जाना ही वहाँसे लौटना है। जिन कर्मोंके फलस्वरूप स्वर्ग और वहाँके भोग प्राप्त होते हैं, उनका भोग समाप्त हो जानेसे जब वे क्षीण हो जाते हैं, तब प्राणीको बाध्य होकर वहाँसे वापस लौटना पड़ता है। वह चन्द्रलोकसे आकाशमें आता है, वहाँसे वायुरूप हो जाता है, फिर धूमके आकारमें परिणत हो जाता है, धूमसे बादलमें आता है, बादलसे मेघ बनता है, इसके अनन्तर जलके रूपमें पृथ्वीपर बरसता है, वहाँ गेहूँ, जौ, तिल, उड़द आदि बीजोंमें या वनस्पतियोंमें प्रविष्ट होता है। उनके द्वारा पुरुषके वीर्यमें प्रविष्ट होकर स्त्रीकी योनिमें सींचा जाता है और अपने कर्मानुसार योनिको पाकर जन्म ग्रहण करता है। (छान्दोग्य उप० ५।१०।५, ६, ७; बृहदारण्यक उप० ६।२।१६)।</div>
<div id="LAzo2OEMRyafsq-ONvVTFg48982" class="class_91"><a href="part0258_u5.xhtml#LAzo2OEMRyafsq-ONvVTFg48690" class="class_36">४</a>. चौरासी लाख योनियोंमें भटकते-भटकते कभी-न-कभी भगवान् दया करके जीवमात्रको मनुष्यशरीर देकर अपने तथा देवताओंके लोकोंमें जानेका सुअवसर देते हैं। उस समय यदि वह जीवनका सदुपयोग करे तो दोनोंमेंसे किसी एक मार्गके द्वारा गन्तव्य स्थानको अवश्य प्राप्त कर सकता है। अतएव प्रकारान्तरसे प्राणिमात्रके साथ इन दोनों मार्गोंका सम्बन्ध है। ये मार्ग सदासे ही समस्त प्राणियोंके लिये हैं और सदैव रहेंगे। इसीलिये इनको शाश्वत कहा है। यद्यपि महाप्रलयमें जब समस्त लोक भगवान्‌में लीन हो जाते हैं, उस समय ये मार्ग और इनके देवता भी लीन हो जाते हैं, तथापि जब पुनः सृष्टि होती है, तब पूर्वकी भाँति ही इनका पुनः निर्माण हो जाता है। अतः इनको ‘शाश्वत’ कहनेमें कोई दोष नहीं है।</div>
<div id="LAzo2OEMRyafsq-ONvVTFg48983" class="class_91"><a href="part0258_u5.xhtml#LAzo2OEMRyafsq-ONvVTFg48723" class="class_36">५</a>. अर्थात् इसी अध्यायके २४वें श्लोकके अनुसार अर्चिमार्गसे गया हुआ योगी।</div>
<div id="LAzo2OEMRyafsq-ONvVTFg48984" class="class_91"><a href="part0258_u5.xhtml#LAzo2OEMRyafsq-ONvVTFg47986" class="class_36">६</a>. अर्थात् इसी अध्यायके २५वें श्लोकके अनुसार धूममार्गसे गया हुआ सकाम कर्मी।</div>
<div id="LAzo2OEMRyafsq-ONvVTFg50178" class="class_91"><a href="part0258_u5.xhtml#LAzo2OEMRyafsq-ONvVTFg49142" class="class_36">७</a>. योगसाधनामें लगा हुआ भी मनुष्य इन मार्गोंका तत्त्व न जाननेके कारण स्वभाववश इस लोक या परलोकके भोगोंमें आसक्त होकर साधनसे भ्रष्ट हो जाता है, यही उसका मोहित होना है; किंतु जो इन दोनों मार्गोंको तत्त्वसे जानता है, वह फिर ब्रह्मलोकपर्यन्त समस्त लोकोंके भोगोंको नाशवान् और तुच्छ समझ लेनेके कारण किसी भी प्रकारके भोगोंमें आसक्त नहीं होता एवं निरन्तर परमेश्वरकी प्राप्तिके ही साधनमें लगा रहता है। यही उसका मोहित न होना है।</div>
<div id="LAzo2OEMRyafsq-ONvVTFg50179" class="class_91"><a href="part0258_u5.xhtml#LAzo2OEMRyafsq-ONvVTFg49881" class="class_36">८</a>. यहाँ भगवान्‌ने जो अर्जुनको सब कालमें योगयुक्त होनेके लिये कहा है, इसका यह भाव है कि मनुष्य-जीवन बहुत थोड़े ही दिनोंका है, मृत्युका कुछ भी पता नहीं है कि कब आ जाय। यदि अपने जीवनके प्रत्येक क्षणको साधनमें लगाये रखनेका प्रयत्न नहीं किया जायगा तो साधन बीच-बीचमें छूटता रहेगा और यदि कहीं साधनहीन अवस्थामें मृत्यु हो जायगी तो योगभ्रष्ट होकर पुनः जन्म ग्रहण करना पड़ेगा। अतएव मनुष्यको भगवत्प्राप्तिके साधनमें नित्य-निरन्तर लगे ही रहना चाहिये।</div>
<div id="LAzo2OEMRyafsq-ONvVTFg49593" class="class_91"><a href="part0258_u5.xhtml#LAzo2OEMRyafsq-ONvVTFg49857" class="class_36">१</a>. इस अध्यायमें वर्णित शिक्षाको अर्थात् भगवान्‌के सगुण-निर्गुण और साकार-निराकार स्वरूपकी उपासनाको, भगवान्‌के गुण, प्रभाव और माहात्म्यको एवं किस प्रकार साधन करनेसे मनुष्य परमात्माको प्राप्त कर सकता है, कहाँ जाकर मनुष्यको लौटना पड़ता है और कहाँ पहुँच जानेके बाद पुनर्जन्म नहीं होता, इत्यादि जितनी बातें इस अध्यायमें बतलायी गयी हैं, उन सबको भलीभाँति समझ लेना ही उसे तत्त्वसे जानना है।</div>
<div id="LAzo2OEMRyafsq-ONvVTFg49594" class="class_91"><a href="part0258_u5.xhtml#LAzo2OEMRyafsq-ONvVTFg48189" class="class_36">२</a>. यहाँ ‘वेद’ शब्द अंगोंसहित चारों वेदोंका और उनके अनुकूल समस्त शास्त्रोंका, ‘यज्ञ’ शास्त्रविहित पूजन, हवन आदि सब प्रकारके यज्ञोंका, ‘तप’ व्रत, उपवास, इन्द्रियसंयम, स्वधर्मपालन आदि सभी प्रकारके शास्त्रविहित तपोंका और ‘दान’ अन्नदान, विद्यादान, क्षेत्रदान आदि सब प्रकारके शास्त्रविहित दान एवं परोपकारका वाचक है। श्रद्धा-भक्तिपूर्वक सकामभावसे वेद-शास्त्रोंका स्वाध्याय तथा यज्ञ, दान और तप आदि शुभ कर्मोंका अनुष्ठान करनेसे जो पुण्यसंचय होता है, उस पुण्यका जो ब्रह्मलोकपर्यन्त भिन्न-भिन्न देवलोकोंकी और वहाँके भोगोंकी प्राप्तिरूप फल वेद-शास्त्रोंमें बतलाया गया है, वही पुण्यफल है। एवं जो उन सब लोकोंको और उनके भोगोंको क्षणभंगुर तथा अनित्य समझकर उनमें आसक्त न होना और उनसे सर्वथा उपरत हो जाना है, यही उनको उल्लंघन कर जाना है।</div>
</body>
</html>
