वैशम्पायन उवाच	001  
दुर्योधने धार्तराष्ट्रे तद्वचोऽप्रतिनन्दति	001a  
तूष्णीम्भूतेषु सर्वेषु समुत्तस्थुर्नरेश्वराः	001c  
उत्थितेषु महाराज पृथिव्यां सर्वराजसु	002a  
रहिते सञ्जयं राजा परिप्रष्टुं प्रचक्रमे	002c  
आशंसमानो विजयं तेषां पुत्रवशानुगः	003a  
आत्मनश्च परेषां च पाण्डवानां च निश्चयम्	003c  
धृतराष्ट्र उवाच	004  
गावल्गणे ब्रूहि नः सारफल्गु स्वसेनायां यावदिहास्ति किञ्चित्	004a  
त्वं पाण्डवानां निपुणं वेत्थ सर्वं किमेषां ज्यायः किमु तेषां कनीयः	004c  
त्वमेतयोः सारवित्सर्वदर्शी धर्मार्थयोर्निपुणो निश्चयज्ञः	005a  
स मे पृष्टः सञ्जय ब्रूहि सर्वं युध्यमानाः कतरेऽस्मिन्न सन्ति	005c  
सञ्जय उवाच	006  
न त्वां ब्रूयां रहिते जातु किं चिदसूया हि त्वां प्रसहेत राजन्	006a  
आनयस्व पितरं संशितव्रतं गान्धारीं च महिषीमाजमीढ	006c  
तौ तेऽसूयां विनयेतां नरेन्द्र धर्मज्ञौ तौ निपुणौ निश्चयज्ञौ	007a  
तयोस्तु त्वां सन्निधौ तद्वदेयं कृत्स्नं मतं वासुदेवार्जुनाभ्याम्	007c  
वैशम्पायन उवाच	008  
ततस्तन्मतमाज्ञाय सञ्जयस्यात्मजस्य च	008a  
अभ्युपेत्य महाप्राज्ञः कृष्णद्वैपायनोऽब्रवीत्	008c  
सम्पृच्छते धृतराष्ट्राय सञ्जय आचक्ष्व सर्वं यावदेषोऽनुयुङ्क्ते	009a  
सर्वं यावद्वेत्थ तस्मिन्यथावद्याथातथ्यं वासुदेवेऽर्जुने च	009c  
