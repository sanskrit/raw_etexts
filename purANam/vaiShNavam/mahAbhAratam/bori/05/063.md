धृतराष्ट्र उवाच	001  
दुर्योधन विजानीहि यत्त्वां वक्ष्यामि पुत्रक	001a  
उत्पथं मन्यसे मार्गमनभिज्ञ इवाध्वगः	001c  
पञ्चानां पाण्डुपुत्राणां यत्तेजः प्रमिमीषसि	002a  
पञ्चानामिव भूतानां महतां सुमहात्मनाम्	002c  
युधिष्ठिरं हि कौन्तेयं परं धर्ममिहास्थितम्	003a  
परां गतिमसम्प्रेक्ष्य न त्वं वेत्तुमिहार्हसि	003c  
भीमसेनं च कौन्तेयं यस्य नास्ति समो बले	004a  
रणान्तकं तर्कयसे महावातमिव द्रुमः	004c  
सर्वशस्त्रभृतां श्रेष्ठं मेरुं शिखरिणामिव	005a  
युधि गाण्डीवधन्वानं को नु युध्येत बुद्धिमान्	005c  
धृष्टद्युम्नश्च पाञ्चाल्यः कमिवाद्य न शातयेत्	006a  
शत्रुमध्ये शरान्मुञ्चन्देवराडशनीमिव	006c  
सात्यकिश्चापि दुर्धर्षः सम्मतोऽन्धकवृष्णिषु	007a  
ध्वंसयिष्यति ते सेनां पाण्डवेयहिते रतः	007c  
यः पुनः प्रतिमानेन त्रीँल्लोकानतिरिच्यते	008a  
तं कृष्णं पुण्डरीकाक्षं को नु युध्येत बुद्धिमान्	008c  
एकतो ह्यस्य दाराश्च ज्ञातयश्च सबान्धवाः	009a  
आत्मा च पृथिवी चेयमेकतश्च धनञ्जयः	009c  
वासुदेवोऽपि दुर्धर्षो यतात्मा यत्र पाण्डवः	010a  
अविषह्यं पृथिव्यापि तद्बलं यत्र केशवः	010c  
तिष्ठ तात सतां वाक्ये सुहृदामर्थवादिनाम्	011a  
वृद्धं शान्तनवं भीष्मं तितिक्षस्व पितामहम्	011c  
मां च ब्रुवाणं शुश्रूष कुरूणामर्थवादिनम्	012a  
द्रोणं कृपं विकर्णं च महाराजं च बाह्लिकम्	012c  
एते ह्यपि यथैवाहं मन्तुमर्हसि तांस्तथा	013a  
सर्वे धर्मविदो ह्येते तुल्यस्नेहाश्च भारत	013c  
यत्तद्विराटनगरे सह भ्रातृभिरग्रतः	014a  
उत्सृज्य गाः सुसन्त्रस्तं बलं ते समशीर्यत	014c  
यच्चैव तस्मिन्नगरे श्रूयते महदद्भुतम्	015a  
एकस्य च बहूनां च पर्याप्तं तन्निदर्शनम्	015c  
अर्जुनस्तत्तथाकार्षीत्किं पुनः सर्व एव ते	016a  
सभ्रातॄनभिजानीहि वृत्त्या च प्रतिपादय	016c  
