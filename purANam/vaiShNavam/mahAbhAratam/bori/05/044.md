धृतराष्ट्र उवाच	001  
सनत्सुजात यदिमां परार्थां ब्राह्मीं वाचं प्रवदसि विश्वरूपाम्	001a  
परां हि कामेषु सुदुर्लभां कथां तद्ब्रूहि मे वाक्यमेतत्कुमार	001c  
सनत्सुजात उवाच	002  
नैतद्ब्रह्म त्वरमाणेन लभ्यं यन्मां पृच्छस्यभिहृष्यस्यतीव	002a  
अव्यक्तविद्यामभिधास्ये पुराणीं बुद्ध्या च तेषां ब्रह्मचर्येण सिद्धाम्	002c  
धृतराष्ट्र उवाच	003  
अव्यक्तविद्यामिति यत्सनातनीं ब्रवीषि त्वं ब्रह्मचर्येण सिद्धाम्	003a  
अनारभ्या वसतीहार्य काले कथं ब्राह्मण्यममृतत्वं लभेत	003c  
सनत्सुजात उवाच	004  
येऽस्मिँल्लोके विजयन्तीह कामान्ब्राह्मीं स्थितिमनुतितिक्षमाणाः	004a  
त आत्मानं निर्हरन्तीह देहान्मुञ्जादिषीकामिव सत्त्वसंस्थाः	004c  
शरीरमेतौ कुरुतः पिता माता च भारत	005a  
आचार्यशास्ता या जातिः सा सत्या साजरामरा	005c  
आचार्ययोनिमिह ये प्रविश्य भूत्वा गर्भं ब्रह्मचर्यं चरन्ति	006a  
इहैव ते शास्त्रकारा भवन्ति प्रहाय देहं परमं यान्ति योगम्	006c  
य आवृणोत्यवितथेन कर्णावृतं कुर्वन्नमृतं सम्प्रयच्छन्	007a  
तं मन्येत पितरं मातरं च तस्मै न द्रुह्येत्कृतमस्य जानन्	007c  
गुरुं शिष्यो नित्यमभिमन्यमानः स्वाध्यायमिच्छेच्छुचिरप्रमत्तः	008a  
मानं न कुर्यान्न दधीत रोषमेष प्रथमो ब्रह्मचर्यस्य पादः	008c  
आचार्यस्य प्रियं कुर्यात्प्राणैरपि धनैरपि	009a  
कर्मणा मनसा वाचा द्वितीयः पाद उच्यते	009c  
समा गुरौ यथा वृत्तिर्गुरुपत्न्यां तथा भवेत्	010a  
यथोक्तकारी प्रियकृत्तृतीयः पाद उच्यते	010c  
नाचार्यायेहोपकृत्वा प्रवादं प्राज्ञः कुर्वीत नैतदहं करोमि	011a  
इतीव मन्येत न भाषयेत स वै चतुर्थो ब्रह्मचर्यस्य पादः	011c  
एवं वसन्तं यदुपप्लवेद्धनमाचार्याय तदनुप्रयच्छेत्	012a  
सतां वृत्तिं बहुगुणामेवमेति गुरोः पुत्रे भवति च वृत्तिरेषा	012c  
एवं वसन्सर्वतो वर्धतीह बहून्पुत्राँल्लभते च प्रतिष्ठाम्	013a  
वर्षन्ति चास्मै प्रदिशो दिशश्च वसन्त्यस्मिन्ब्रह्मचर्ये जनाश्च	013c  
एतेन ब्रह्मचर्येण देवा देवत्वमाप्नुवन्	014a  
ऋषयश्च महाभागा ब्रह्मलोकं मनीषिणः	014c  
गन्धर्वाणामनेनैव रूपमप्सरसामभूत्	015a  
एतेन ब्रह्मचर्येण सूर्यो अह्नाय जायते	015c  
य आशयेत्पाटयेच्चापि राजन्सर्वं शरीरं तपसा तप्यमानः	016a  
एतेनासौ बाल्यमत्येति विद्वान्मृत्युं तथा रोधयत्यन्तकाले	016c  
अन्तवन्तः क्षत्रिय ते जयन्ति लोकाञ्जनाः कर्मणा निर्मितेन	017a  
ब्रह्मैव विद्वांस्तेन अभ्येति सर्वं नान्यः पन्था अयनाय विद्यते	017c  
धृतराष्ट्र उवाच	018  
आभाति शुक्लमिव लोहितमिव अथो कृष्णमथाञ्जनं काद्रवं वा	018a  
तद्ब्राह्मणः पश्यति योऽत्र विद्वान्कथंरूपं तदमृतमक्षरं पदम्	018c  
सनत्सुजात उवाच	019  
नाभाति शुक्लमिव लोहितमिव अथो कृष्णमायसमर्कवर्णम्	019a  
न पृथिव्यां तिष्ठति नान्तरिक्षे नैतत्समुद्रे सलिलं बिभर्ति	019c  
न तारकासु न च विद्युदाश्रितं न चाभ्रेषु दृश्यते रूपमस्य	020a  
न चापि वायौ न च देवतासु न तच्चन्द्रे दृश्यते नोत सूर्ये	020c  
नैवर्क्षु तन्न यजुःषु नाप्यथर्वसु न चैव दृश्यत्यमलेषु सामसु	021a  
रथन्तरे बार्हते चापि राजन्महाव्रते नैव दृश्येद्ध्रुवं तत्	021c  
अपारणीयं तमसः परस्तात्तदन्तकोऽप्येति विनाशकाले	022a  
अणीयरूपं क्षुरधारया तन्महच्च रूपं त्वपि पर्वतेभ्यः	022c  
सा प्रतिष्ठा तदमृतं लोकास्तद्ब्रह्म तद्यशः	023a  
भूतानि जज्ञिरे तस्मात्प्रलयं यान्ति तत्र च	023c  
अनामयं तन्महदुद्यतं यशो वाचो विकारान्कवयो वदन्ति	024a  
तस्मिञ्जगत्सर्वमिदं प्रतिष्ठितं ये तद्विदुरमृतास्ते भवन्ति	024c  
