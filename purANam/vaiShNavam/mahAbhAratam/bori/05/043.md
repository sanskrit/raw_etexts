धृतराष्ट्र उवाच	001  
ऋचो यजूंष्यधीते यः सामवेदं च यो द्विजः	001a  
पापानि कुर्वन्पापेन लिप्यते न स लिप्यते	001c  
सनत्सुजात उवाच	002  
नैनं सामान्यृचो वापि न यजूंषि विचक्षण	002a  
त्रायन्ते कर्मणः पापान्न ते मिथ्या ब्रवीम्यहम्	002c  
न छन्दांसि वृजिनात्तारयन्ति मायाविनं मायया वर्तमानम्	003a  
नीडं शकुन्ता इव जातपक्षाश्छन्दांस्येनं प्रजहत्यन्तकाले	003c  
धृतराष्ट्र उवाच	004  
न चेद्वेदा वेदविदं शक्तास्त्रातुं विचक्षण	004a  
अथ कस्मात्प्रलापोऽयं ब्राह्मणानां सनातनः	004c  
सनत्सुजात उवाच	005  
अस्मिँल्लोके तपस्तप्तं फलमन्यत्र दृश्यते	005a  
ब्राह्मणानामिमे लोका ऋद्धे तपसि संयताः	005c  
धृतराष्ट्र उवाच	006  
कथं समृद्धमप्यृद्धं तपो भवति केवलम्	006a  
सनत्सुजात तद्ब्रूहि यथा विद्याम तद्वयम्	006c  
सनत्सुजात उवाच	007  
क्रोधादयो द्वादश यस्य दोषास्तथा नृशंसादि षडत्र राजन्	007a  
धर्मादयो द्वादश चाततानाः शास्त्रे गुणा ये विदिता द्विजानाम्	007c  
क्रोधः कामो लोभमोहौ विवित्साकृपासूया मानशोकौ स्पृहा च	008a  
ईर्ष्या जुगुप्सा च मनुष्यदोषा वर्ज्याः सदा द्वादशैते नरेण	008c  
एकैकमेते राजेन्द्र मनुष्यान्पर्युपासते	009a  
लिप्समानोऽन्तरं तेषां मृगाणामिव लुब्धकः	009c  
विकत्थनः स्पृहयालुर्मनस्वी बिभ्रत्कोपं चपलोऽरक्षणश्च	010a  
एते प्राप्ताः षण्नरान्पापधर्मान्प्रकुर्वते नोत सन्तः सुदुर्गे	010c  
सम्भोगसंविद्द्विषमेधमानो दत्तानुतापी कृपणोऽबलीयान्	011a  
वर्गप्रशंसी वनितासु द्वेष्टा एतेऽपरे सप्त नृशंसधर्माः	011c  
धर्मश्च सत्यं च दमस्तपश्च अमात्सर्यं ह्रीस्तितिक्षानसूया	012a  
यज्ञश्च दानं च धृतिः श्रुतं च महाव्रता द्वादश ब्राह्मणस्य	012c  
यस्त्वेतेभ्यः प्रवसेद्द्वादशेभ्यः सर्वामपीमां पृथिवीं प्रशिष्यात्	013a  
त्रिभिर्द्वाभ्यामेकतो वा विशिष्टो नास्य स्वमस्तीति स वेदितव्यः	013c  
दमस्त्यागोऽप्रमादश्च एतेष्वमृतमाहितम्	014a  
तानि सत्यमुखान्याहुर्ब्राह्मणा ये मनीषिणः	014c  
दमोऽष्टादशदोषः स्यात्प्रतिकूलं कृताकृते	015a  
अनृतं चाभ्यसूया च कामार्थौ च तथा स्पृहा	015c  
क्रोधः शोकस्तथा तृष्णा लोभः पैशुन्यमेव च	016a  
मत्सरश्च विवित्सा च परितापस्तथा रतिः	016c  
अपस्मारः सातिवादस्तथा सम्भावनात्मनि	017a  
एतैर्विमुक्तो दोषैर्यः स दमः सद्भिरुच्यते	017c  
श्रेयांस्तु षड्विधस्त्यागः प्रियं प्राप्य न हृष्यति	018a  
अप्रिये तु समुत्पन्ने व्यथां जातु न चार्च्छति	018c  
इष्टान्दारांश्च पुत्रांश्च न चान्यं यद्वचो भवेत्	019a  
अर्हते याचमानाय प्रदेयं तद्वचो भवेत्	019c  
अप्यवाच्यं वदत्येव स तृतीयो गुणः स्मृतः	019e  
त्यक्तैर्द्रव्यैर्यो भवति नोपयुङ्क्ते च कामतः	020a  
न च कर्मसु तद्धीनः शिष्यबुद्धिर्नरो यथा	020c  
सर्वैरेव गुणैर्युक्तो द्रव्यवानपि यो भवेत्	020e  
अप्रमादोऽष्टदोषः स्यात्तान्दोषान्परिवर्जयेत्	021a  
इन्द्रियेभ्यश्च पञ्चभ्यो मनसश्चैव भारत	021c  
अतीतानागतेभ्यश्च मुक्तो ह्येतैः सुखी भवेत्	021e  
दोषैरेतैर्विमुक्तं तु गुणैरेतैः समन्वितम्	022a  
एतत्समृद्धमप्यृद्धं तपो भवति केवलम्	022c  
यन्मां पृच्छसि राजेन्द्र किं भूयः श्रोतुमिच्छसि	022e  
धृतराष्ट्र उवाच	023  
आख्यानपञ्चमैर्वेदैर्भूयिष्ठं कथ्यते जनः	023a  
तथैवान्ये चतुर्वेदास्त्रिवेदाश्च तथापरे	023c  
द्विवेदाश्चैकवेदाश्च अनृचश्च तथापरे	024a  
तेषां तु कतमः स स्याद्यमहं वेद ब्राह्मणम्	024c  
सनत्सुजात उवाच	025  
एकस्य वेदस्याज्ञानाद्वेदास्ते बहवोऽभवन्	025a  
सत्यस्यैकस्य राजेन्द्र सत्ये कश्चिदवस्थितः	025c  
एवं वेदमनुत्साद्य प्रज्ञां महति कुर्वते	025e  
दानमध्ययनं यज्ञो लोभादेतत्प्रवर्तते	026a  
सत्यात्प्रच्यवमानानां सङ्कल्पो वितथो भवेत्	026c  
ततो यज्ञः प्रतायेत सत्यस्यैवावधारणात्	027a  
मनसान्यस्य भवति वाचान्यस्योत कर्मणा	027c  
सङ्कल्पसिद्धः पुरुषः सङ्कल्पानधितिष्ठति	027e  
अनैभृत्येन वै तस्य दीक्षितव्रतमाचरेत्	028a  
नामैतद्धातुनिर्वृत्तं सत्यमेव सतां परम्	028c  
ज्ञानं वै नाम प्रत्यक्षं परोक्षं जायते तपः	028e  
विद्याद्बहु पठन्तं तु बहुपाठीति ब्राह्मणम्	029a  
तस्मात्क्षत्रिय मा मंस्था जल्पितेनैव ब्राह्मणम्	029c  
य एव सत्यान्नापैति स ज्ञेयो ब्राह्मणस्त्वया	029e  
छन्दांसि नाम क्षत्रिय तान्यथर्वा जगौ पुरस्तादृषिसर्ग एषः	030a  
छन्दोविदस्ते य उ तानधीत्य न वेद्यवेदस्य विदुर्न वेद्यम्	030c  
न वेदानां वेदिता कश्चिदस्ति कश्चिद्वेदान्बुध्यते वापि राजन्	031a  
यो वेद वेदान्न स वेद वेद्यं सत्ये स्थितो यस्तु स वेद वेद्यम्	031c  
अभिजानामि ब्राह्मणमाख्यातारं विचक्षणम्	032a  
यश्छिन्नविचिकित्सः सन्नाचष्टे सर्वसंशयान्	032c  
तस्य पर्येषणं गच्छेत्प्राचीनं नोत दक्षिणम्	033a  
नार्वाचीनं कुतस्तिर्यङ्नादिशं तु कथञ्चन	033c  
तूष्णीम्भूत उपासीत न चेष्टेन्मनसा अपि	034a  
अभ्यावर्तेत ब्रह्मास्य अन्तरात्मनि वै श्रितम्	034c  
मौनाद्धि स मुनिर्भवति नारण्यवसनान्मुनिः	035a  
अक्षरं तत्तु यो वेद स मुनिः श्रेष्ठ उच्यते	035c  
सर्वार्थानां व्याकरणाद्वैयाकरण उच्यते	036a  
प्रत्यक्षदर्शी लोकानां सर्वदर्शी भवेन्नरः	036c  
सत्ये वै ब्राह्मणस्तिष्ठन्ब्रह्म पश्यति क्षत्रिय	037a  
वेदानां चानुपूर्व्येण एतद्विद्वन्ब्रवीमि ते	037c  
