पुत्र उवाच ||	001  
कृष्णायसस्येव च ते संहत्य हृदयं कृतम् |	001a  
मम मातस्त्वकरुणे वैरप्रज्ञे ह्यमर्षणे ||	001c  
अहो क्षत्रसमाचारो यत्र मामपरं यथा |	002a  
ईदृशं वचनं ब्रूयाद्भवती पुत्रमेकजम् ||	002c  
किं नु ते मामपश्यन्त्याः पृथिव्या अपि सर्वया |	003a  
किमाभरणकृत्यं ते किं भोगैर्जीवितेन वा ||	003c  
मातोवाच ||	004    
सर्वारम्भा हि विदुषां तात धर्मार्थकारणात् |	004a  
तानेवाभिसमीक्ष्याहं सञ्जय त्वामचूचुदम् ||	004c  
स समीक्ष्यक्रमोपेतो मुख्यः कालोऽयमागतः |	005a  
अस्मिंश्चेदागते काले कार्यं न प्रतिपद्यसे |	005c  
असम्भावितरूपस्त्वं सुनृशंसं करिष्यसि ||	005e   
तं त्वामयशसा स्पृष्टं न ब्रूयां यदि सञ्जय |	006a  
खरीवात्सल्यमाहुस्तन्निःसामर्थ्यमहेतुकम् ||	006c  
सद्भिर्विगर्हितं मार्गं त्यज मूर्खनिषेवितम् |	007a  
अविद्या वै महत्यस्ति यामिमां संश्रिताः प्रजाः ||	007c  
तव स्याद्यदि सद्वृत्तं तेन मे त्वं प्रियो भवेः |	008a  
धर्मार्थगुणयुक्तेन नेतरेण कथञ्चन |	008c  
दैवमानुषयुक्तेन सद्भिराचरितेन च ||	008e   
यो ह्येवमविनीतेन रमते पुत्रनप्तृणा |	009a  
अनुत्थानवता चापि मोघं तस्य प्रजाफलम् ||	009c  
अकुर्वन्तो हि कर्माणि कुर्वन्तो निन्दितानि च |	010a  
सुखं नैवेह नामुत्र लभन्ते पुरुषाधमाः ||	010c  
युद्धाय क्षत्रियः सृष्टः सञ्जयेह जयाय च |	011a  
क्रूराय कर्मणे नित्यं प्रजानां परिपालने |	011c  
जयन्वा वध्यमानो वा प्राप्नोतीन्द्रसलोकताम् ||	011e   
न शक्रभवने पुण्ये दिवि तद्विद्यते सुखम् |	012a  
यदमित्रान्वशे कृत्वा क्षत्रियः सुखमश्नुते ||	012c  
मन्युना दह्यमानेन पुरुषेण मनस्विना |	013a  
निकृतेनेह बहुशः शत्रून्प्रतिजिगीषया ||	013c  
आत्मानं वा परित्यज्य शत्रून्वा विनिपात्य वै |	014a  
अतोऽन्येन प्रकारेण शान्तिरस्य कुतो भवेत् ||	014c  
इह प्राज्ञो हि पुरुषः स्वल्पमप्रियमिच्छति |	015a  
यस्य स्वल्पं प्रियं लोके ध्रुवं तस्याल्पमप्रियम् ||	015c  
प्रियाभावाच्च पुरुषो नैव प्राप्नोति शोभनम् |	016a  
ध्रुवं चाभावमभ्येति गत्वा गङ्गेव सागरम् ||	016c  
पुत्र उवाच ||	017    
नेयं मतिस्त्वया वाच्या मातः पुत्रे विशेषतः |	017a  
कारुण्यमेवात्र पश्य भूत्वेह जडमूकवत् ||	017c  
मातोवाच ||	018    
अतो मे भूयसी नन्दिर्यदेवमनुपश्यसि |	018a  
चोद्यं मां चोदयस्येतद्भृशं वै चोदयामि ते ||	018c  
अथ त्वां पूजयिष्यामि हत्वा वै सर्वसैन्धवान् |	019a  
अहं पश्यामि विजयं कृत्स्नं भाविनमेव ते ||	019c  
पुत्र उवाच ||	020    
अकोशस्यासहायस्य कुतः स्विद्विजयो मम |	020a  
इत्यवस्थां विदित्वेमामात्मनात्मनि दारुणाम् |	020c  
राज्याद्भावो निवृत्तो मे त्रिदिवादिव दुष्कृतेः ||	020e   
ईदृशं भवती कञ्चिदुपायमनुपश्यति |	021a  
तन्मे परिणतप्रज्ञे सम्यक्प्रब्रूहि पृच्छते |	021c  
करिष्यामि हि तत्सर्वं यथावदनुशासनम् ||	021e   
मातोवाच ||	022    
पुत्रात्मा नावमन्तव्यः पूर्वाभिरसमृद्धिभिः |	022a  
अभूत्वा हि भवन्त्यर्था भूत्वा नश्यन्ति चापरे ||	022c  
अमर्षेणैव चाप्यर्था नारब्धव्याः सुबालिशैः |	023a  
सर्वेषां कर्मणां तात फले नित्यमनित्यता ||	023c  
अनित्यमिति जानन्तो न भवन्ति भवन्ति च |	024a  
अथ ये नैव कुर्वन्ति नैव जातु भवन्ति ते ||	024c  
ऐकगुण्यमनीहायामभावः कर्मणां फलम् |	025a  
अथ द्वैगुण्यमीहायां फलं भवति वा न वा ||	025c  
यस्य प्रागेव विदिता सर्वार्थानामनित्यता |	026a  
नुदेद्वृद्धिसमृद्धी स प्रतिकूले नृपात्मज ||	026c  
उत्थातव्यं जागृतव्यं योक्तव्यं भूतिकर्मसु |	027a  
भविष्यतीत्येव मनः कृत्वा सततमव्यथैः |	027c  
मङ्गलानि पुरस्कृत्य ब्राह्मणैश्चेश्वरैः सह ||	027e   
प्राज्ञस्य नृपतेराशु वृद्धिर्भवति पुत्रक |	028a  
अभिवर्तति लक्ष्मीस्तं प्राचीमिव दिवाकरः ||	028c  
निदर्शनान्युपायांश्च बहून्युद्धर्षणानि च |	029a  
अनुदर्शितरूपोऽसि पश्यामि कुरु पौरुषम् |	029c  
पुरुषार्थमभिप्रेतं समाहर्तुमिहार्हसि ||	029e   
क्रुद्धाँल्लुब्धान्परिक्षीणानवक्षिप्तान्विमानितान् |	030a  
स्पर्धिनश्चैव ये केचित्तान्युक्त उपधारय ||	030c  
एतेन त्वं प्रकारेण महतो भेत्स्यसे गणान् |	031a  
महावेग इवोद्धूतो मातरिश्वा बलाहकान् ||	031c  
तेषामग्रप्रदायी स्याः कल्योत्थायी प्रियंवदः |	032a  
ते त्वां प्रियं करिष्यन्ति पुरो धास्यन्ति च ध्रुवम् ||	032c  
यदैव शत्रुर्जानीयात्सपत्नं त्यक्तजीवितम् |	033a  
तदैवास्मादुद्विजते सर्पाद्वेश्मगतादिव ||	033c  
तं विदित्वा पराक्रान्तं वशे न कुरुते यदि |	034a  
निर्वादैर्निर्वदेदेनमन्ततस्तद्भविष्यति ||	034c  
निर्वादादास्पदं लब्ध्वा धनवृद्धिर्भविष्यति |	035a  
धनवन्तं हि मित्राणि भजन्ते चाश्रयन्ति च ||	035c  
स्खलितार्थं पुनस्तात सन्त्यजन्त्यपि बान्धवाः |	036a  
अप्यस्मिन्नाश्रयन्ते च जुगुप्सन्ति च तादृशम् ||	036c  
शत्रुं कृत्वा यः सहायं विश्वासमुपगच्छति |	037a  
अतः सम्भाव्यमेवैतद्यद्राज्यं प्राप्नुयादिति ||	037c  
