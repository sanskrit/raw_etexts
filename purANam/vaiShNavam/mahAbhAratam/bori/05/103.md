कण्व उवाच ||	001    
गरुडस्तत्तु शुश्राव यथावृत्तं महाबलः |	001a  
आयुःप्रदानं शक्रेण कृतं नागस्य भारत ||	001c  
पक्षवातेन महता रुद्ध्वा त्रिभुवनं खगः |	002a  
सुपर्णः परमक्रुद्धो वासवं समुपाद्रवत् ||	002c  
गरुड उवाच ||	003    
भगवन्किमवज्ञानात्क्षुधां प्रति भये मम |	003a  
कामकारवरं दत्त्वा पुनश्चलितवानसि ||	003c  
निसर्गात्सर्वभूतानां सर्वभूतेश्वरेण मे |	004a  
आहारो विहितो धात्रा किमर्थं वार्यते त्वया ||	004c  
वृतश्चैष महानागः स्थापितः समयश्च मे |	005a  
अनेन च मया देव भर्तव्यः प्रसवो महान् ||	005c  
एतस्मिंस्त्वन्यथाभूते नान्यं हिंसितुमुत्सहे |	006a  
क्रीडसे कामकारेण देवराज यथेच्छकम् ||	006c  
सोऽहं प्राणान्विमोक्ष्यामि तथा परिजनो मम |	007a  
ये च भृत्या मम गृहे प्रीतिमान्भव वासव ||	007c  
एतच्चैवाहमर्हामि भूयश्च बलवृत्रहन् |	008a  
त्रैलोक्यस्येश्वरो योऽहं परभृत्यत्वमागतः ||	008c  
त्वयि तिष्ठति देवेश न विष्णुः कारणं मम |	009a  
त्रैलोक्यराज राज्यं हि त्वयि वासव शाश्वतम् ||	009c  
ममापि दक्षस्य सुता जननी कश्यपः पिता |	010a  
अहमप्युत्सहे लोकान्समस्तान्वोढुमञ्जसा ||	010c  
असह्यं सर्वभूतानां ममापि विपुलं बलम् |	011a  
मयापि सुमहत्कर्म कृतं दैतेयविग्रहे ||	011c  
श्रुतश्रीः श्रुतसेनश्च विवस्वान्रोचनामुखः |	012a  
प्रसभः कालकाक्षश्च मयापि दितिजा हताः ||	012c  
यत्तु ध्वजस्थानगतो यत्नात्परिचराम्यहम् |	013a  
वहामि चैवानुजं ते तेन मामवमन्यसे ||	013c  
कोऽन्यो भारसहो ह्यस्ति कोऽन्योऽस्ति बलवत्तरः |	014a  
मया योऽहं विशिष्टः सन्वहामीमं सबान्धवम् ||	014c  
अवज्ञाय तु यत्तेऽहं भोजनाद्व्यपरोपितः |	015a  
तेन मे गौरवं नष्टं त्वत्तश्चास्माच्च वासव ||	015c  
अदित्यां य इमे जाता बलविक्रमशालिनः |	016a  
त्वमेषां किल सर्वेषां विशेषाद्बलवत्तरः ||	016c  
सोऽहं पक्षैकदेशेन वहामि त्वां गतक्लमः |	017a  
विमृश त्वं शनैस्तात को न्वत्र बलवानिति ||	017c  
कण्व उवाच ||	018    
तस्य तद्वचनं श्रुत्वा खगस्योदर्कदारुणम् |	018a  
अक्षोभ्यं क्षोभयंस्तार्क्ष्यमुवाच रथचक्रभृत् ||	018c  
गरुत्मन्मन्यसेऽऽत्मानं बलवन्तं सुदुर्बलम् |	019a  
अलमस्मत्समक्षं ते स्तोतुमात्मानमण्डज ||	019c  
त्रैलोक्यमपि मे कृत्स्नमशक्तं देहधारणे |	020a  
अहमेवात्मनात्मानं वहामि त्वां च धारये ||	020c  
इमं तावन्ममैकं त्वं बाहुं सव्येतरं वह |	021a  
यद्येनं धारयस्येकं सफलं ते विकत्थितम् ||	021c  
ततः स भगवांस्तस्य स्कन्धे बाहुं समासजत् |	022a  
निपपात स भारार्तो विह्वलो नष्टचेतनः ||	022c  
यावान्हि भारः कृत्स्नायाः पृथिव्याः पर्वतैः सह |	023a  
एकस्या देहशाखायास्तावद्भारममन्यत ||	023c  
न त्वेनं पीडयामास बलेन बलवत्तरः |	024a  
ततो हि जीवितं तस्य न व्यनीनशदच्युतः ||	024c  
विपक्षः स्रस्तकायश्च विचेता विह्वलः खगः |	025a  
मुमोच पत्राणि तदा गुरुभारप्रपीडितः ||	025c  
स विष्णुं शिरसा पक्षी प्रणम्य विनतासुतः |	026a  
विचेता विह्वलो दीनः किञ्चिद्वचनमब्रवीत् ||	026c  
भगवँल्लोकसारस्य सदृशेन वपुष्मता |	027a  
भुजेन स्वैरमुक्तेन निष्पिष्टोऽस्मि महीतले ||	027c  
क्षन्तुमर्हसि मे देव विह्वलस्याल्पचेतसः ||	028a  
बलदाहविदग्धस्य पक्षिणो ध्वजवासिनः ||	028c  
न विज्ञातं बलं देव मया ते परमं विभो |	029a  
तेन मन्याम्यहं वीर्यमात्मनोऽसदृशं परैः ||	029c  
ततश्चक्रे स भगवान्प्रसादं वै गरुत्मतः |	030a  
मैवं भूय इति स्नेहात्तदा चैनमुवाच ह ||	030c  
तथा त्वमपि गान्धारे यावत्पाण्डुसुतान्रणे |	031a  
नासादयसि तान्वीरांस्तावज्जीवसि पुत्रक ||	031c  
भीमः प्रहरतां श्रेष्ठो वायुपुत्रो महाबलः |	032a  
धनञ्जयश्चेन्द्रसुतो न हन्यातां तु कं रणे ||	032c  
विष्णुर्वायुश्च शक्रश्च धर्मस्तौ चाश्विनावुभौ |	033a  
एते देवास्त्वया केन हेतुना शक्यमीक्षितुम् ||	033c  
तदलं ते विरोधेन शमं गच्छ नृपात्मज |	034a  
वासुदेवेन तीर्थेन कुलं रक्षितुमर्हसि ||	034c  
प्रत्यक्षो ह्यस्य सर्वस्य नारदोऽयं महातपाः |	035a  
माहात्म्यं यत्तदा विष्णोर्योऽयं चक्रगदाधरः ||	035c  
वैशम्पायन उवाच ||	036    
दुर्योधनस्तु तच्छ्रुत्वा निःश्वसन्भृकुटीमुखः |	036a  
राधेयमभिसम्प्रेक्ष्य जहास स्वनवत्तदा ||	036c  
कदर्थीकृत्य तद्वाक्यमृषेः कण्वस्य दुर्मतिः |	037a  
ऊरुं गजकराकारं ताडयन्निदमब्रवीत् ||	037c  
यथैवेश्वरसृष्टोऽस्मि यद्भावि या च मे गतिः |	038a  
तथा महर्षे वर्तामि किं प्रलापः करिष्यति ||	038c  
