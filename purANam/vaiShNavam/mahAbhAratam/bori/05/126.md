वैशम्पायन उवाच ||	001    
ततः प्रहस्य दाशार्हः क्रोधपर्याकुलेक्षणः |	001a  
दुर्योधनमिदं वाक्यमब्रवीत्कुरुसंसदि ||	001c  
लप्स्यसे वीरशयनं काममेतदवाप्स्यसि |	002a  
स्थिरो भव सहामात्यो विमर्दो भविता महान् ||	002c  
यच्चैवं मन्यसे मूढ न मे कश्चिद्व्यतिक्रमः |	003a  
पाण्डवेष्विति तत्सर्वं निबोधत नराधिपाः ||	003c  
श्रिया सन्तप्यमानेन पाण्डवानां महात्मनाम् |	004a  
त्वया दुर्मन्त्रितं द्यूतं सौबलेन च भारत ||	004c  
कथं च ज्ञातयस्तात श्रेयांसः साधुसम्मताः |	005a  
तथान्याय्यमुपस्थातुं जिह्मेनाजिह्मचारिणः ||	005c  
अक्षद्यूतं महाप्राज्ञ सतामरतिनाशनम् |	006a  
असतां तत्र जायन्ते भेदाश्च व्यसनानि च ||	006c  
तदिदं व्यसनं घोरं त्वया द्यूतमुखं कृतम् |	007a  
असमीक्ष्य सदाचारैः सार्धं पापानुबन्धनैः ||	007c  
कश्चान्यो ज्ञातिभार्यां वै विप्रकर्तुं तथार्हति |	008a  
आनीय च सभां वक्तुं यथोक्ता द्रौपदी त्वया ||	008c  
कुलीना शीलसम्पन्ना प्राणेभ्योऽपि गरीयसी |	009a  
महिषी पाण्डुपुत्राणां तथा विनिकृता त्वया ||	009c  
जानन्ति कुरवः सर्वे यथोक्ताः कुरुसंसदि |	010a  
दुःशासनेन कौन्तेयाः प्रव्रजन्तः परन्तपाः ||	010c  
सम्यग्वृत्तेष्वलुब्धेषु सततं धर्मचारिषु |	011a  
स्वेषु बन्धुषु कः साधुश्चरेदेवमसाम्प्रतम् ||	011c  
नृशंसानामनार्याणां परुषाणां च भाषणम् |	012a  
कर्णदुःशासनाभ्यां च त्वया च बहुशः कृतम् ||	012c  
सह मात्रा प्रदग्धुं तान्बालकान्वारणावते |	013a  
आस्थितः परमं यत्नं न समृद्धं च तत्तव ||	013c  
ऊषुश्च सुचिरं कालं प्रच्छन्नाः पाण्डवास्तदा |	014a  
मात्रा सहैकचक्रायां ब्राह्मणस्य निवेशने ||	014c  
विषेण सर्पबन्धैश्च यतिताः पाण्डवास्त्वया |	015a  
सर्वोपायैर्विनाशाय न समृद्धं च तत्तव ||	015c  
एवम्बुद्धिः पाण्डवेषु मिथ्यावृत्तिः सदा भवान् |	016a  
कथं ते नापराधोऽस्ति पाण्डवेषु महात्मसु ||	016c  
कृत्वा बहून्यकार्याणि पाण्डवेषु नृशंसवत् |	017a  
मिथ्यावृत्तिरनार्यः सन्नद्य विप्रतिपद्यसे ||	017c  
मातापितृभ्यां भीष्मेण द्रोणेन विदुरेण च |	018a  
शाम्येति मुहुरुक्तोऽसि न च शाम्यसि पार्थिव ||	018c  
शमे हि सुमहानर्थस्तव पार्थस्य चोभयोः |	019a  
न च रोचयसे राजन्किमन्यद्बुद्धिलाघवात् ||	019c  
न शर्म प्राप्स्यसे राजन्नुत्क्रम्य सुहृदां वचः |	020a  
अधर्म्यमयशस्यं च क्रियते पार्थिव त्वया ||	020c  
एवं ब्रुवति दाशार्हे दुर्योधनममर्षणम् |	021a  
दुःशासन इदं वाक्यमब्रवीत्कुरुसंसदि ||	021c  
न चेत्सन्धास्यसे राजन्स्वेन कामेन पाण्डवैः |	022a  
बद्ध्वा किल त्वां दास्यन्ति कुन्तीपुत्राय कौरवाः ||	022c  
वैकर्तनं त्वां च मां च त्रीनेतान्मनुजर्षभ |	023a  
पाण्डवेभ्यः प्रदास्यन्ति भीष्मो द्रोणः पिता च ते ||	023c  
भ्रातुरेतद्वचः श्रुत्वा धार्तराष्ट्रः सुयोधनः |	024a  
क्रुद्धः प्रातिष्ठतोत्थाय महानाग इव श्वसन् ||	024c  
विदुरं धृतराष्ट्रं च महाराजं च बाह्लिकम् |	025a  
कृपं च सोमदत्तं च भीष्मं द्रोणं जनार्दनम् ||	025c  
सर्वानेताननादृत्य दुर्मतिर्निरपत्रपः |	026a  
अशिष्टवदमर्यादो मानी मान्यावमानिता ||	026c  
तं प्रस्थितमभिप्रेक्ष्य भ्रातरो मनुजर्षभम् |	027a  
अनुजग्मुः सहामात्या राजानश्चापि सर्वशः ||	027c  
सभायामुत्थितं क्रुद्धं प्रस्थितं भ्रातृभिः सह |	028a  
दुर्योधनमभिप्रेक्ष्य भीष्मः शान्तनवोऽब्रवीत् ||	028c  
धर्मार्थावभिसन्त्यज्य संरम्भं योऽनुमन्यते |	029a  
हसन्ति व्यसने तस्य दुर्हृदो नचिरादिव ||	029c  
दुरात्मा राजपुत्रोऽयं धार्तराष्ट्रोऽनुपायवित् |	030a  
मिथ्याभिमानी राज्यस्य क्रोधलोभवशानुगः ||	030c  
कालपक्वमिदं मन्ये सर्वक्षत्रं जनार्दन |	031a  
सर्वे ह्यनुसृता मोहात्पार्थिवाः सह मन्त्रिभिः ||	031c  
भीष्मस्याथ वचः श्रुत्वा दाशार्हः पुष्करेक्षणः |	032a  
भीष्मद्रोणमुखान्सर्वानभ्यभाषत वीर्यवान् ||	032c  
सर्वेषां कुरुवृद्धानां महानयमतिक्रमः |	033a  
प्रसह्य मन्दमैश्वर्ये न नियच्छत यन्नृपम् ||	033c  
तत्र कार्यमहं मन्ये प्राप्तकालमरिन्दमाः |	034a  
क्रियमाणे भवेच्छ्रेयस्तत्सर्वं शृणुतानघाः ||	034c  
प्रत्यक्षमेतद्भवतां यद्वक्ष्यामि हितं वचः |	035a  
भवतामानुकूल्येन यदि रोचेत भारताः ||	035c  
भोजराजस्य वृद्धस्य दुराचारो ह्यनात्मवान् |	036a  
जीवतः पितुरैश्वर्यं हृत्वा मन्युवशं गतः ||	036c  
उग्रसेनसुतः कंसः परित्यक्तः स बान्धवैः |	037a  
ज्ञातीनां हितकामेन मया शस्तो महामृधे ||	037c  
आहुकः पुनरस्माभिर्ज्ञातिभिश्चापि सत्कृतः |	038a  
उग्रसेनः कृतो राजा भोजराजन्यवर्धनः ||	038c  
कंसमेकं परित्यज्य कुलार्थे सर्वयादवाः |	039a  
सम्भूय सुखमेधन्ते भारतान्धकवृष्णयः ||	039c  
अपि चाप्यवदद्राजन्परमेष्ठी प्रजापतिः |	040a  
व्यूढे देवासुरे युद्धेऽभ्युद्यतेष्वायुधेषु च ||	040c  
द्वैधीभूतेषु लोकेषु विनश्यत्सु च भारत |	041a  
अब्रवीत्सृष्टिमान्देवो भगवाँल्लोकभावनः ||	041c  
पराभविष्यन्त्यसुरा दैतेया दानवैः सह |	042a  
आदित्या वसवो रुद्रा भविष्यन्ति दिवौकसः ||	042c  
देवासुरमनुष्याश्च गन्धर्वोरगराक्षसाः |	043a  
अस्मिन्युद्धे सुसंयत्ता हनिष्यन्ति परस्परम् ||	043c  
इति मत्वाब्रवीद्धर्मं परमेष्ठी प्रजापतिः |	044a  
वरुणाय प्रयच्छैतान्बद्ध्वा दैतेयदानवान् ||	044c  
एवमुक्तस्ततो धर्मो नियोगात्परमेष्ठिनः |	045a  
वरुणाय ददौ सर्वान्बद्ध्वा दैतेयदानवान् ||	045c  
तान्बद्ध्वा धर्मपाशैश्च स्वैश्च पाशैर्जलेश्वरः |	046a  
वरुणः सागरे यत्तो नित्यं रक्षति दानवान् ||	046c  
तथा दुर्योधनं कर्णं शकुनिं चापि सौबलम् |	047a  
बद्ध्वा दुःशासनं चापि पाण्डवेभ्यः प्रयच्छत ||	047c  
त्यजेत्कुलार्थे पुरुषं ग्रामस्यार्थे कुलं त्यजेत् |	048a  
ग्रामं जनपदस्यार्थे आत्मार्थे पृथिवीं त्यजेत् ||	048c  
राजन्दुर्योधनं बद्ध्वा ततः संशाम्य पाण्डवैः |	049a  
त्वत्कृते न विनश्येयुः क्षत्रियाः क्षत्रियर्षभ ||	049c  
