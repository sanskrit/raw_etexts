दुर्योधन उवाच ||	001    
यदाह विदुरः कृष्णे सर्वं तत्सत्यमुच्यते |	001a  
अनुरक्तो ह्यसंहार्यः पार्थान्प्रति जनार्दनः ||	001c  
यत्तु सत्कारसंयुक्तं देयं वसु जनार्दने |	002a  
अनेकरूपं राजेन्द्र न तद्देयं कदाचन ||	002c  
देशः कालस्तथायुक्तो न हि नार्हति केशवः |	003a  
मंस्यत्यधोक्षजो राजन्भयादर्चति मामिति ||	003c  
अवमानश्च यत्र स्यात्क्षत्रियस्य विशां पते |	004a  
न तत्कुर्याद्बुधः कार्यमिति मे निश्चिता मतिः ||	004c  
स हि पूज्यतमो देवः कृष्णः कमललोचनः |	005a  
त्रयाणामपि लोकानां विदितं मम सर्वथा ||	005c  
न तु तस्मिन्प्रदेयं स्यात्तथा कार्यगतिः प्रभो |	006a  
विग्रहः समुपारब्धो न हि शाम्यत्यविग्रहात् ||	006c  
वैशम्पायन उवाच ||	007    
तस्य तद्वचनं श्रुत्वा भीष्मः कुरुपितामहः |	007a  
वैचित्रवीर्यं राजानमिदं वचनमब्रवीत् ||	007c  
सत्कृतोऽसत्कृतो वापि न क्रुध्येत जनार्दनः |	008a  
नालमन्यमवज्ञातुमवज्ञातोऽपि केशवः ||	008c  
यत्तु कार्यं महाबाहो मनसा कार्यतां गतम् |	009a  
सर्वोपायैर्न तच्छक्यं केनचित्कर्तुमन्यथा ||	009c  
स यद्ब्रूयान्महाबाहुस्तत्कार्यमविशङ्कया |	010a  
वासुदेवेन तीर्थेन क्षिप्रं संशाम्य पाण्डवैः ||	010c  
धर्म्यमर्थ्यं स धर्मात्मा ध्रुवं वक्ता जनार्दनः |	011a  
तस्मिन्वाच्याः प्रिया वाचो भवता बान्धवैः सह ||	011c  
दुर्योधन उवाच ||	012    
न पर्यायोऽस्ति यद्राजञ्श्रियं निष्केवलामहम् |	012a  
तैः सहेमामुपाश्नीयां जीवञ्जीवैः पितामह ||	012c  
इदं तु सुमहत्कार्यं शृणु मे यत्समर्थितम् |	013a  
परायणं पाण्डवानां नियंस्यामि जनार्दनम् ||	013c  
तस्मिन्बद्धे भविष्यन्ति वृष्णयः पृथिवी तथा |	014a  
पाण्डवाश्च विधेया मे स च प्रातरिहेष्यति ||	014c  
अत्रोपायं यथा सम्यङ्न बुध्येत जनार्दनः |	015a  
न चापायो भवेत्कश्चित्तद्भवान्प्रब्रवीतु मे ||	015c  
वैशम्पायन उवाच || 	016    
तस्य तद्वचनं श्रुत्वा घोरं कृष्णाभिसंहितम् |	016a  
धृतराष्ट्रः सहामात्यो व्यथितो विमनाभवत् ||	016c  
ततो दुर्योधनमिदं धृतराष्ट्रोऽब्रवीद्वचः |	017a  
मैवं वोचः प्रजापाल नैष धर्मः सनातनः ||	017c  
दूतश्च हि हृषीकेशः सम्बन्धी च प्रियश्च नः |	018a  
अपापः कौरवेयेषु कथं बन्धनमर्हति ||	018c  
भीष्म उवाच ||	019    
परीतो धृतराष्ट्रायं तव पुत्रः सुमन्दधीः |	019a  
वृणोत्यनर्थं न त्वर्थं याच्यमानः सुहृद्गणैः ||	019c  
इममुत्पथि वर्तन्तं पापं पापानुबन्धिनम् |	020a  
वाक्यानि सुहृदां हित्वा त्वमप्यस्यानुवर्तसे ||	020c  
कृष्णमक्लिष्टकर्माणमासाद्यायं सुदुर्मतिः |	021a  
तव पुत्रः सहामात्यः क्षणेन न भविष्यति ||	021c  
पापस्यास्य नृशंसस्य त्यक्तधर्मस्य दुर्मतेः |	022a  
नोत्सहेऽनर्थसंयुक्तां वाचं श्रोतुं कथञ्चन ||	022c  
वैशम्पायन उवाच ||	023    
इत्युक्त्वा भरतश्रेष्ठो वृद्धः परममन्युमान् |	023a  
उत्थाय तस्मात्प्रातिष्ठद्भीष्मः सत्यपराक्रमः ||	023c  
