वैशम्पायन उवाच	001  
गते द्वारवतीं कृष्णे बलदेवे च माधवे	001a  
सह वृष्ण्यन्धकैः सर्वैर्भोजैश्च शतशस्तथा	001c  
सर्वमागमयामास पाण्डवानां विचेष्टितम्	002a  
धृतराष्ट्रात्मजो राजा दूतैः प्रणिहितैश्चरैः	002c  
स श्रुत्वा माधवं यातं सदश्वैरनिलोपमैः	003a  
बलेन नातिमहता द्वारकामभ्ययात्पुरीम्	003c  
तमेव दिवसं चापि कौन्तेयः पाण्डुनन्दनः	004a  
आनर्तनगरीं रम्यां जगामाशु धनञ्जयः	004c  
तौ यात्वा पुरुषव्याघ्रौ द्वारकां कुरुनन्दनौ	005a  
सुप्तं ददृशतुः कृष्णं शयानं चोपजग्मतुः	005c  
ततः शयाने गोविन्दे प्रविवेश सुयोधनः	006a  
उच्छीर्षतश्च कृष्णस्य निषसाद वरासने	006c  
ततः किरीटी तस्यानु प्रविवेश महामनाः	007a  
पश्चार्धे च स कृष्णस्य प्रह्वोऽतिष्ठत्कृताञ्जलिः	007c  
प्रतिबुद्धः स वार्ष्णेयो ददर्शाग्रे किरीटिनम्	008a  
स तयोः स्वागतं कृत्वा यथार्हं प्रतिपूज्य च	008c  
तदागमनजं हेतुं पप्रच्छ मधुसूदनः	008e  
ततो दुर्योधनः कृष्णमुवाच प्रहसन्निव	009a  
विग्रहेऽस्मिन्भवान्साह्यं मम दातुमिहार्हति	009c  
समं हि भवतः सख्यं मयि चैवार्जुनेऽपि च	010a  
तथा सम्बन्धकं तुल्यमस्माकं त्वयि माधव	010c  
अहं चाभिगतः पूर्वं त्वामद्य मधुसूदन	011a  
पूर्वं चाभिगतं सन्तो भजन्ते पूर्वसारिणः	011c  
त्वं च श्रेष्ठतमो लोके सतामद्य जनार्दन	012a  
सततं सम्मतश्चैव सद्वृत्तमनुपालय	012c  
कृष्ण उवाच	013  
भवानभिगतः पूर्वमत्र मे नास्ति संशयः	013a  
दृष्टस्तु प्रथमं राजन्मया पार्थो धनञ्जयः	013c  
तव पूर्वाभिगमनात्पूर्वं चाप्यस्य दर्शनात्	014a  
साहाय्यमुभयोरेव करिष्यामि सुयोधन	014c  
प्रवारणं तु बालानां पूर्वं कार्यमिति श्रुतिः	015a  
तस्मात्प्रवारणं पूर्वमर्हः पार्थो धनञ्जयः	015c  
मत्संहननतुल्यानां गोपानामर्बुदं महत्	016a  
नारायणा इति ख्याताः सर्वे सङ्ग्रामयोधिनः	016c  
ते वा युधि दुराधर्षा भवन्त्वेकस्य सैनिकाः	017a  
अयुध्यमानः सङ्ग्रामे न्यस्तशस्त्रोऽहमेकतः	017c  
आभ्यामन्यतरं पार्थ यत्ते हृद्यतरं मतम्	018a  
तद्वृणीतां भवानग्रे प्रवार्यस्त्वं हि धर्मतः	018c  
वैशम्पायन उवाच	019  
एवमुक्तस्तु कृष्णेन कुन्तीपुत्रो धनञ्जयः	019a  
अयुध्यमानं सङ्ग्रामे वरयामास केशवम्	019c  
सहस्राणां सहस्रं तु योधानां प्राप्य भारत	020a  
कृष्णं चापहृतं ज्ञात्वा सम्प्राप परमां मुदम्	020c  
दुर्योधनस्तु तत्सैन्यं सर्वमादाय पार्थिवः	021a  
ततोऽभ्ययाद्भीमबलो रौहिणेयं महाबलम्	021c  
सर्वं चागमने हेतुं स तस्मै सन्न्यवेदयत्	022a  
प्रत्युवाच ततः शौरिर्धार्तराष्ट्रमिदं वचः	022c  
विदितं ते नरव्याघ्र सर्वं भवितुमर्हति	023a  
यन्मयोक्तं विराटस्य पुरा वैवाहिके तदा	023c  
निगृह्योक्तो हृषीकेशस्त्वदर्थं कुरुनन्दन	024a  
मया सम्बन्धकं तुल्यमिति राजन्पुनः पुनः	024c  
न च तद्वाक्यमुक्तं वै केशवः प्रत्यपद्यत	025a  
न चाहमुत्सहे कृष्णं विना स्थातुमपि क्षणम्	025c  
नाहं सहायः पार्थानां नापि दुर्योधनस्य वै	026a  
इति मे निश्चिता बुद्दिर्वासुदेवमवेक्ष्य ह	026c  
जातोऽसि भारते वंशे सर्वपार्थिवपूजिते	027a  
गच्छ युध्यस्व धर्मेण क्षात्रेण भरतर्षभ	027c  
इत्येवमुक्तः स तदा परिष्वज्य हलायुधम्	028a  
कृष्णं चापहृतं ज्ञात्वा युद्धान्मेने जितं जयम्	028c  
सोऽभ्ययात्कृतवर्माणं धृतराष्ट्रसुतो नृपः	029a  
कृतवर्मा ददौ तस्य सेनामक्षौहिणीं तदा	029c  
स तेन सर्वसैन्येन भीमेन कुरुनन्दनः	030a  
वृतः प्रतिययौ हृष्टः सुहृदः सम्प्रहर्षयन्	030c  
गते दुर्योधने कृष्णः किरीटिनमथाब्रवीत्	031a  
अयुध्यमानः कां बुद्धिमास्थायाहं त्वया वृतः	031c  
अर्जुन उवाच	032  
भवान्समर्थस्तान्सर्वान्निहन्तुं नात्र संशयः	032a  
निहन्तुमहमप्येकः समर्थः पुरुषोत्तम	032c  
भवांस्तु कीर्तिमाँल्लोके तद्यशस्त्वां गमिष्यति	033a  
यशसा चाहमप्यर्थी तस्मादसि मया वृतः	033c  
सारथ्यं तु त्वया कार्यमिति मे मानसं सदा	034a  
चिररात्रेप्सितं कामं तद्भवान्कर्तुमर्हति	034c  
वासुदेव उवाच	035  
उपपन्नमिदं पार्थ यत्स्पर्धेथा मया सह	035a  
सारथ्यं ते करिष्यामि कामः सम्पद्यतां तव	035c  
वैशम्पायन उवाच	036  
एवं प्रमुदितः पार्थः कृष्णेन सहितस्तदा	036a  
वृतो दाशार्हप्रवरैः पुनरायाद्युधिष्ठिरम्	036c  
