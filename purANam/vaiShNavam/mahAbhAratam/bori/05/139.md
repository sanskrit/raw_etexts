कर्ण उवाच	01    
असंशयं सौहृदान्मे प्रणयाच्चात्थ केशव |	01a  
सख्येन चैव वार्ष्णेय श्रेयस्कामतयैव च ||	01c  
सर्वं चैवाभिजानामि पाण्डोः पुत्रोऽस्मि धर्मतः |	02a  
निग्रहाद्धर्मशास्त्राणां यथा त्वं कृष्ण मन्यसे ||	02c  
कन्या गर्भं समाधत्त भास्करान्मां जनार्दन |	03a  
आदित्यवचनाच्चैव जातं मां सा व्यसर्जयत् ||	03c  
सोऽस्मि कृष्ण तथा जातः पाण्डोः पुत्रोऽस्मि धर्मतः |	04a  
कुन्त्या त्वहमपाकीर्णो यथा न कुशलं तथा ||	04c  
सूतो हि मामधिरथो दृष्ट्वैव अनयद्गृहान् |	05a  
राधायाश्चैव मां प्रादात्सौहार्दान्मधुसूदन ||	05c  
मत्स्नेहाच्चैव राधायाः सद्यः क्षीरमवातरत् |	06a  
सा मे मूत्रं पुरीषं च प्रतिजग्राह माधव ||	06c  
तस्याः पिण्डव्यपनयं कुर्यादस्मद्विधः कथम् |	07a  
धर्मविद्धर्मशास्त्राणां श्रवणे सततं रतः ||	07c  
तथा मामभिजानाति सूतश्चाधिरथः सुतम् |	08a  
पितरं चाभिजानामि तमहं सौहृदात्सदा ||	08c  
स हि मे जातकर्मादि कारयामास माधव |	09a  
शास्त्रदृष्टेन विधिना पुत्रप्रीत्या जनार्दन ||	09c  
नाम मे वसुषेणेति कारयामास वै द्विजैः |	10a  
भार्याश्चोढा मम प्राप्ते यौवने तेन केशव ||	10c  
तासु पुत्राश्च पौत्राश्च मम जाता जनार्दन |	11a  
तासु मे हृदयं कृष्ण सञ्जातं कामबन्धनम् ||	11c  
न पृथिव्या सकलया न सुवर्णस्य राशिभिः |	12a  
हर्षाद्भयाद्वा गोविन्द अनृतं वक्तुमुत्सहे ||	12c  
धृतराष्ट्रकुले कृष्ण दुर्योधनसमाश्रयात् |	13a  
मया त्रयोदश समा भुक्तं राज्यमकण्टकम् ||	13c  
इष्टं च बहुभिर्यज्ञैः सह सूतैर्मयासकृत् |	14a  
आवाहाश्च विवाहाश्च सह सूतैः कृता मया ||	14c  
मां च कृष्ण समाश्रित्य कृतः शस्त्रसमुद्यमः |	15a  
दुर्योधनेन वार्ष्णेय विग्रहश्चापि पाण्डवैः ||	15c  
तस्माद्रणे द्वैरथे मां प्रत्युद्यातारमच्युत |	16a  
वृतवान्परमं हृष्टः प्रतीपं सव्यसाचिनः ||	16c  
वधाद्बन्धाद्भयाद्वापि लोभाद्वापि जनार्दन |	17a  
अनृतं नोत्सहे कर्तुं धार्तराष्ट्रस्य धीमतः ||	17c  
यदि ह्यद्य न गच्छेयं द्वैरथं सव्यसाचिना |	18a  
अकीर्तिः स्याद्धृषीकेश मम पार्थस्य चोभयोः ||	18c  
असंशयं हितार्थाय ब्रूयास्त्वं मधुसूदन |	19a  
सर्वं च पाण्डवाः कुर्युस्त्वद्वशित्वान्न संशयः ||	19c  
मन्त्रस्य नियमं कुर्यास्त्वमत्र पुरुषोत्तम |	20a  
एतदत्र हितं मन्ये सर्वयादवनन्दन ||	20c  
यदि जानाति मां राजा धर्मात्मा संशितव्रतः |	21a  
कुन्त्याः प्रथमजं पुत्रं न स राज्यं ग्रहीष्यति ||	21c  
प्राप्य चापि महद्राज्यं तदहं मधुसूदन |	22a  
स्फीतं दुर्योधनायैव सम्प्रदद्यामरिन्दम ||	22c  
स एव राजा धर्मात्मा शाश्वतोऽस्तु युधिष्ठिरः |	23a  
नेता यस्य हृषीकेशो योद्धा यस्य धनञ्जयः ||	23c  
पृथिवी तस्य राष्ट्रं च यस्य भीमो महारथः |	24a  
नकुलः सहदेवश्च द्रौपदेयाश्च माधव ||	24c  
उत्तमौजा युधामन्युः सत्यधर्मा च सोमकिः |	25a  
चैद्यश्च चेकितानश्च शिखण्डी चापराजितः ||	25c  
इन्द्रगोपकवर्णाश्च केकया भ्रातरस्तथा |	26a  
इन्द्रायुधसवर्णश्च कुन्तिभोजो महारथः ||	26c  
मातुलो भीमसेनस्य सेनजिच्च महारथः |	27a  
शङ्खः पुत्रो विराटस्य निधिस्त्वं च जनार्दन ||	27c  
महानयं कृष्ण कृतः क्षत्रस्य समुदानयः |	28a  
राज्यं प्राप्तमिदं दीप्तं प्रथितं सर्वराजसु ||	28c  
धार्तराष्ट्रस्य वार्ष्णेय शस्त्रयज्ञो भविष्यति |	29a  
अस्य यज्ञस्य वेत्ता त्वं भविष्यसि जनार्दन |	29c  
आध्वर्यवं च ते कृष्ण क्रतावस्मिन्भविष्यति ||	29e   
होता चैवात्र बीभत्सुः सन्नद्धः स कपिध्वजः |	30a  
गाण्डीवं स्रुक्तथाज्यं च वीर्यं पुंसां भविष्यति ||	30c  
ऐन्द्रं पाशुपतं ब्राह्मं स्थूणाकर्णं च माधव |	31a  
मन्त्रास्तत्र भविष्यन्ति प्रयुक्ताः सव्यसाचिना ||	31c  
अनुयातश्च पितरमधिको वा पराक्रमे |	32a  
ग्रावस्तोत्रं स सौभद्रः सम्यक्तत्र करिष्यति ||	32c  
उद्गातात्र पुनर्भीमः प्रस्तोता सुमहाबलः |	33a  
विनदन्स नरव्याघ्रो नागानीकान्तकृद्रणे ||	33c  
स चैव तत्र धर्मात्मा शश्वद्राजा युधिष्ठिरः |	34a  
जपैर्होमैश्च संयुक्तो ब्रह्मत्वं कारयिष्यति ||	34c  
शङ्खशब्दाः समुरजा भेर्यश्च मधुसूदन |	35a  
उत्कृष्टसिंहनादाश्च सुब्रह्मण्यो भविष्यति ||	35c  
नकुलः सहदेवश्च माद्रीपुत्रौ यशस्विनौ |	36a  
शामित्रं तौ महावीर्यौ सम्यक्तत्र करिष्यतः ||	36c  
कल्माषदण्डा गोविन्द विमला रथशक्तयः |	37a  
यूपाः समुपकल्पन्तामस्मिन्यज्ञे जनार्दन ||	37c  
कर्णिनालीकनाराचा वत्सदन्तोपबृंहणाः |	38a  
तोमराः सोमकलशाः पवित्राणि धनूंषि च ||	38c  
असयोऽत्र कपालानि पुरोडाशाः शिरांसि च |	39a  
हविस्तु रुधिरं कृष्ण अस्मिन्यज्ञे भविष्यति ||	39c  
इध्माः परिधयश्चैव शक्त्योऽथ विमला गदाः |	40a  
सदस्या द्रोणशिष्याश्च कृपस्य च शरद्वतः ||	40c  
इषवोऽत्र परिस्तोमा मुक्ता गाण्डीवधन्वना |	41a  
महारथप्रयुक्ताश्च द्रोणद्रौणिप्रचोदिताः ||	41c  
प्रातिप्रस्थानिकं कर्म सात्यकिः स करिष्यति |	42a  
दीक्षितो धार्तराष्ट्रोऽत्र पत्नी चास्य महाचमूः ||	42c  
घटोत्कचोऽत्र शामित्रं करिष्यति महाबलः |	43a  
अतिरात्रे महाबाहो वितते यज्ञकर्मणि ||	43c  
दक्षिणा त्वस्य यज्ञस्य धृष्टद्युम्नः प्रतापवान् |	44a  
वैताने कर्मणि तते जातो यः कृष्ण पावकात् ||	44c  
यदब्रुवमहं कृष्ण कटुकानि स्म पाण्डवान् |	45a  
प्रियार्थं धार्तराष्ट्रस्य तेन तप्येऽद्य कर्मणा ||	45c  
यदा द्रक्ष्यसि मां कृष्ण निहतं सव्यसाचिना |	46a  
पुनश्चितिस्तदा चास्य यज्ञस्याथ भविष्यति ||	46c  
दुःशासनस्य रुधिरं यदा पास्यति पाण्डवः |	47a  
आनर्दं नर्दतः सम्यक्तदा सुत्यं भविष्यति ||	47c  
यदा द्रोणं च भीष्मं च पाञ्चाल्यौ पातयिष्यतः |	48a  
तदा यज्ञावसानं तद्भविष्यति जनार्दन ||	48c  
दुर्योधनं यदा हन्ता भीमसेनो महाबलः |	49a  
तदा समाप्स्यते यज्ञो धार्तराष्ट्रस्य माधव ||	49c  
स्नुषाश्च प्रस्नुषाश्चैव धृतराष्ट्रस्य सङ्गताः |	50a  
हतेश्वरा हतसुता हतनाथाश्च केशव ||	50c  
गान्धार्या सह रोदन्त्यः श्वगृध्रकुरराकुले |	51a  
स यज्ञेऽस्मिन्नवभृथो भविष्यति जनार्दन ||	51c  
विद्यावृद्धा वयोवृद्धाः क्षत्रियाः क्षत्रियर्षभ |	52a  
वृथामृत्युं न कुर्वीरंस्त्वत्कृते मधुसूदन ||	52c  
शस्त्रेण निधनं गच्छेत्समृद्धं क्षत्रमण्डलम् |	53a  
कुरुक्षेत्रे पुण्यतमे त्रैलोक्यस्यापि केशव ||	53c  
तदत्र पुण्डरीकाक्ष विधत्स्व यदभीप्सितम् |	54a  
यथा कार्त्स्न्येन वार्ष्णेय क्षत्रं स्वर्गमवाप्नुयात् ||	54c  
यावत्स्थास्यन्ति गिरयः सरितश्च जनार्दन |	55a  
तावत्कीर्तिभवः शब्दः शाश्वतोऽयं भविष्यति ||	55c  
ब्राह्मणाः कथयिष्यन्ति महाभारतमाहवम् |	56a  
समागमेषु वार्ष्णेय क्षत्रियाणां यशोधरम् ||	56c  
समुपानय कौन्तेयं युद्धाय मम केशव |	57a  
मन्त्रसंवरणं कुर्वन्नित्यमेव परन्तप ||	57c  
