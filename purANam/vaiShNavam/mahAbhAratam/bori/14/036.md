ब्रह्मोवाच	001  
तदव्यक्तमनुद्रिक्तं सर्वव्यापि ध्रुवं स्थिरम्	001a  
नवद्वारं पुरं विद्यात्त्रिगुणं पञ्चधातुकम्	001c  
एकादशपरिक्षेपं मनो व्याकरणात्मकम्	002a  
बुद्धिस्वामिकमित्येतत्परमेकादशं भवेत्	002c  
त्रीणि स्रोतांसि यान्यस्मिन्नाप्यायन्ते पुनः पुनः	003a  
प्रणाड्यस्तिस्र एवैताः प्रवर्तन्ते गुणात्मिकाः	003c  
तमो रजस्तथा सत्त्वं गुणानेतान्प्रचक्षते	004a  
अन्योन्यमिथुनाः सर्वे तथाऽन्योन्यानुजीविनः	004c  
अन्योन्यापाश्रयाश्चैव तथाऽन्योन्यानुवर्तिनः	005a  
अन्योन्यव्यतिषक्ताश्च त्रिगुणाः पञ्च धातवः	005c  
तमसो मिथुनं सत्त्वं सत्त्वस्य मिथुनं रजः	006a  
रजसश्चापि सत्त्वं स्यात्सत्त्वस्य मिथुनं तमः	006c  
नियम्यते तमो यत्र रजस्तत्र प्रवर्तते	007a  
नियम्यते रजो यत्र सत्त्वं तत्र प्रवर्तते	007c  
नैशात्मकं तमो विद्यात्त्रिगुणं मोहसञ्ज्ञितम्	008a  
अधर्मलक्षणं चैव नियतं पापकर्मसु	008c  
प्रवृत्त्यात्मकमेवाहू रजः पर्यायकारकम्	009a  
प्रवृत्तं सर्वभूतेषु दृश्यतोत्पत्तिलक्षणम्	009c  
प्रकाशं सर्वभूतेषु लाघवं श्रद्दधानता	010a  
सात्त्विकं रूपमेवं तु लाघवं साधुसम्मितम्	010c  
एतेषां गुणतत्त्वं हि वक्ष्यते हेत्वहेतुभिः	011a  
समासव्यासयुक्तानि तत्त्वतस्तानि वित्त मे	011c  
सम्मोहोऽज्ञानमत्यागः कर्मणामविनिर्णयः	012a  
स्वप्नः स्तम्भो भयं लोभः शोकः सुकृतदूषणम्	012c  
अस्मृतिश्चाविपाकश्च नास्तिक्यं भिन्नवृत्तिता	013a  
निर्विशेषत्वमन्धत्वं जघन्यगुणवृत्तिता	013c  
अकृते कृतमानित्वमज्ञाने ज्ञानमानिता	014a  
अमैत्री विकृतो भावो अश्रद्धा मूढभावना	014c  
अनार्जवमसञ्ज्ञत्वं कर्म पापमचेतना	015a  
गुरुत्वं सन्नभावत्वमसितत्वमवाग्गतिः	015c  
सर्व एते गुणा विप्रास्तामसाः सम्प्रकीर्तिताः	016a  
ये चान्ये नियता भावा लोकेऽस्मिन्मोहसञ्ज्ञिताः	016c  
तत्र तत्र नियम्यन्ते सर्वे ते तामसा गुणाः	017a  
परिवादकथा नित्यं देवब्राह्मणवैदिकाः	017c  
अत्यागश्चाभिमानश्च मोहो मन्युस्तथाऽक्षमा	018a  
मत्सरश्चैव भूतेषु तामसं वृत्तमिष्यते	018c  
वृथारम्भाश्च ये केचिद्वृथादानानि यानि च	019a  
वृथाभक्षणमित्येतत्तामसं वृत्तमिष्यते	019c  
अतिवादोऽतितिक्षा च मात्सर्यमतिमानिता	020a  
अश्रद्दधानता चैव तामसं वृत्तमिष्यते	020c  
एवंविधास्तु ये केचिल्लोकेऽस्मिन्पापकर्मिणः	021a  
मनुष्या भिन्नमर्यादाः सर्वे ते तामसा जनाः	021c  
तेषां योनिं प्रवक्ष्यामि नियतां पापकर्मणाम्	022a  
अवाङ्निरयभावाय तिर्यङ्निरयगामिनः	022c  
स्थावराणि च भूतानि पशवो वाहनानि च	023a  
क्रव्यादा दन्दशूकाश्च कृमिकीटविहङ्गमाः	023c  
अण्डजा जन्तवो ये च सर्वे चापि चतुष्पदाः	024a  
उन्मत्ता बधिरा मूका ये चान्ये पापरोगिणः	024c  
मग्नास्तमसि दुर्वृत्ताः स्वकर्मकृतलक्षणाः	025a  
अवाक्स्रोतस इत्येते मग्नास्तमसि तामसाः	025c  
तेषामुत्कर्षमुद्रेकं वक्ष्याम्यहमतः परम्	026a  
यथा ते सुकृताँल्लोकाँल्लभन्ते पुण्यकर्मिणः	026c  
अन्यथा प्रतिपन्नास्तु विवृद्धा ये च कर्मसु	027a  
स्वकर्मनिरतानां च ब्राह्मणानां शुभैषिणाम्	027c  
संस्कारेणोर्ध्वमायान्ति यतमानाः सलोकताम्	028a  
स्वर्गं गच्छन्ति देवानामित्येषा वैदिकी श्रुतिः	028c  
अन्यथा प्रतिपन्नास्तु विवृद्धाः स्वेषु कर्मसु	029a  
पुनरावृत्तिधर्माणस्ते भवन्तीह मानुषाः	029c  
पापयोनिं समापन्नाश्चण्डाला मूकचूचुकाः	030a  
वर्णान्पर्यायशश्चापि प्राप्नुवन्त्युत्तरोत्तरम्	030c  
शूद्रयोनिमतिक्रम्य ये चान्ये तामसा गुणाः	031a  
स्रोतोमध्ये समागम्य वर्तन्ते तामसे गुणे	031c  
अभिषङ्गस्तु कामेषु महामोह इति स्मृतः	032a  
ऋषयो मुनयो देवा मुह्यन्त्यत्र सुखेप्सवः	032c  
तमो मोहो महामोहस्तामिस्रः क्रोधसञ्ज्ञितः	033a  
मरणं त्वन्धतामिस्रं तामिस्रं क्रोध उच्यते	033c  
भावतो गुणतश्चैव योनितश्चैव तत्त्वतः	034a  
सर्वमेतत्तमो विप्राः कीर्तितं वो यथाविधि	034c  
को न्वेतद्बुध्यते साधु को न्वेतत्साधु पश्यति	035a  
अतत्त्वे तत्त्वदर्शी यस्तमसस्तत्त्वलक्षणम्	035c  
तमोगुणा वो बहुधा प्रकीर्तिता यथावदुक्तं च तमः परावरम्	036a  
नरो हि यो वेद गुणानिमान्सदा स तामसैः सर्वगुणैः प्रमुच्यते	036c  
