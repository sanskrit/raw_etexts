वासुदेव उवाच	001  
अत्राप्युदाहरन्तीममितिहासं पुरातनम्	001a  
दम्पत्योः पार्थ संवादमभयं नाम नामतः	001c  
ब्राह्मणी ब्राह्मणं कञ्चिज्ज्ञानविज्ञानपारगम्	002a  
दृष्ट्वा विविक्त आसीनं भार्या भर्तारमब्रवीत्	002c  
कं नु लोकं गमिष्यामि त्वामहं पतिमाश्रिता	003a  
न्यस्तकर्माणमासीनं कीनाशमविचक्षणम्	003c  
भार्याः पतिकृताँल्लोकानाप्नुवन्तीति नः श्रुतम्	004a  
त्वामहं पतिमासाद्य कां गमिष्यामि वै गतिम्	004c  
एवमुक्तः स शान्तात्मा तामुवाच हसन्निव	005a  
सुभगे नाभ्यसूयामि वाक्यस्यास्य तवानघे	005c  
ग्राह्यं दृश्यं च श्राव्यं च यदिदं कर्म विद्यते	006a  
एतदेव व्यवस्यन्ति कर्म कर्मेति कर्मिणः	006c  
मोहमेव नियच्छन्ति कर्मणा ज्ञानवर्जिताः	007a  
नैष्कर्म्यं न च लोकेऽस्मिन्मौर्तमित्युपलभ्यते	007c  
कर्मणा मनसा वाचा शुभं वा यदि वाऽशुभम्	008a  
जन्मादिमूर्तिभेदानां कर्म भूतेषु वर्तते	008c  
रक्षोभिर्वध्यमानेषु दृश्यद्रव्येषु कर्मसु	009a  
आत्मस्थमात्मना तेन दृष्टमायतनं मया	009c  
यत्र तद्ब्रह्म निर्द्वन्द्वं यत्र सोमः सहाग्निना	010a  
व्यवायं कुरुते नित्यं धीरो भूतानि धारयन्	010c  
यत्र ब्रह्मादयो युक्तास्तदक्षरमुपासते	011a  
विद्वांसः सुव्रता यत्र शान्तात्मानो जितेन्द्रियाः	011c  
घ्राणेन न तदाघ्रेयं न तदाद्यं च जिह्वया	012a  
स्पर्शेन च न तत्स्पृश्यं मनसा त्वेव गम्यते	012c  
चक्षुषा न विषह्यं च यत्किञ्चिच्छ्रवणात्परम्	013a  
अगन्धमरसस्पर्शमरूपाशब्दमव्ययम्	013c  
यतः प्रवर्तते तन्त्रं यत्र च प्रतितिष्ठति	014a  
प्राणोऽपानः समानश्च व्यानश्चोदान एव च	014c  
तत एव प्रवर्तन्ते तमेव प्रविशन्ति च	015a  
समानव्यानयोर्मध्ये प्राणापानौ विचेरतुः	015c  
तस्मिन्सुप्ते प्रलीयेते समानो व्यान एव च	016a  
अपानप्राणयोर्मध्ये उदानो व्याप्य तिष्ठति	016c  
तस्माच्छयानं पुरुषं प्राणापानौ न मुञ्चतः	016e  
प्राणानायम्यते येन तमुदानं प्रचक्षते	017a  
तस्मात्तपो व्यवस्यन्ति तद्भवं ब्रह्मवादिनः	017c  
तेषामन्योन्यभक्षाणां सर्वेषां देहचारिणाम्	018a  
अग्निर्वैश्वानरो मध्ये सप्तधा विहितोऽन्तरा	018c  
घ्राणं जिह्वा च चक्षुश्च त्वक्च श्रोत्रं च पञ्चमम्	019a  
मनो बुद्धिश्च सप्तैता जिह्वा वैश्वानरार्चिषः	019c  
घ्रेयं पेयं च दृश्यं च स्पृश्यं श्रव्यं तथैव च	020a  
मन्तव्यमथ बोद्धव्यं ताः सप्त समिधो मम	020c  
घ्राता भक्षयिता द्रष्टा स्प्रष्टा श्रोता च पञ्चमः	021a  
मन्ता बोद्धा च सप्तैते भवन्ति परमर्त्विजः	021c  
घ्रेये पेये च दृश्ये च स्पृश्ये श्रव्ये तथैव च	022a  
हवींष्यग्निषु होतारः सप्तधा सप्त सप्तसु	022c  
सम्यक्प्रक्षिप्य विद्वांसो जनयन्ति स्वयोनिषु	022e  
पृथिवी वायुराकाशमापो ज्योतिश्च पञ्चमम्	023a  
मनो बुद्धिश्च सप्तैते योनिरित्येव शब्दिताः	023c  
हविर्भूता गुणाः सर्वे प्रविशन्त्यग्निजं मुखम्	024a  
अन्तर्वासमुषित्वा च जायन्ते स्वासु योनिषु	024c  
तत्रैव च निरुध्यन्ते प्रलये भूतभावने	024e  
ततः सञ्जायते गन्धस्ततः सञ्जायते रसः	025a  
ततः सञ्जायते रूपं ततः स्पर्शोऽभिजायते	025c  
ततः सञ्जायते शब्दः संशयस्तत्र जायते	026a  
ततः सञ्जायते निष्ठा जन्मैतत्सप्तधा विदुः	026c  
अनेनैव प्रकारेण प्रगृहीतं पुरातनैः	027a  
पूर्णाहुतिभिरापूर्णास्तेऽभिपूर्यन्ति तेजसा	027c  
