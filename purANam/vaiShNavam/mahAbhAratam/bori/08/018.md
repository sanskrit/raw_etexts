001  सञ्जय उवाच
001a युयुत्सुं तव पुत्रं तु प्राद्रवन्तं महद्बलम्
001c उलूकोऽभ्यपतत्तूर्णं तिष्ठ तिष्ठेति चाब्रवीत्
002a युयुत्सुस्तु ततो राजञ्शितधारेण पत्रिणा
002c उलूकं ताडयामास वज्रेणेन्द्र इवाचलम्
003a उलूकस्तु ततः क्रुद्धस्तव पुत्रस्य संयुगे
003c क्षुरप्रेण धनुश्छित्त्वा ताडयामास कर्णिना
004a तदपास्य धनुश्छिन्नं युयुत्सुर्वेगवत्तरम्
004c अन्यदादत्त सुमहच्चापं संरक्तलोचनः
005a शाकुनिं च ततः षष्ट्या विव्याध भरतर्षभ
005c सारथिं त्रिभिरानर्छत्तं च भूयो व्यविध्यत
006a उलूकस्तं तु विंशत्या विद्ध्वा हेमविभूषितैः
006c अथास्य समरे क्रुद्धो ध्वजं चिच्छेद काञ्चनम्
007a स च्छिन्नयष्टिः सुमहाञ्शीर्यमाणो महाध्वजः
007c पपात प्रमुखे राजन्युयुत्सोः काञ्चनोज्ज्वलः
008a ध्वजमुन्मथितं दृष्ट्वा युयुत्सुः क्रोधमूर्छितः
008c उलूकं पञ्चभिर्बाणैराजघान स्तनान्तरे
009a उलूकस्तस्य भल्लेन तैलधौतेन मारिष
009c शिरश्चिच्छेद सहसा यन्तुर्भरतसत्तम
010a जघान चतुरोऽश्वांश्च तं च विव्याध पञ्चभिः
010c सोऽतिविद्धो बलवता प्रत्यपायाद्रथान्तरम्
011a तं निर्जित्य रणे राजन्नुलूकस्त्वरितो ययौ
011c पाञ्चालान्सृञ्जयांश्चैव विनिघ्नन्निशितैः शरैः
012a शतानीकं महाराज श्रुतकर्मा सुतस्तव
012c व्यश्वसूतरथं चक्रे निमेषार्धादसम्भ्रमम्
013a हताश्वे तु रथे तिष्ठञ्शतानीको महाबलः
013c गदां चिक्षेप सङ्क्रुद्धस्तव पुत्रस्य मारिष
014a सा कृत्वा स्यन्दनं भस्म हयांश्चैव ससारथीन्
014c पपात धरणीं तूर्णं दारयन्तीव भारत
015a तावुभौ विरथौ वीरौ कुरूणां कीर्तिवर्धनौ
015c अपाक्रमेतां युद्धार्तौ प्रेक्षमाणौ परस्परम्
016a पुत्रस्तु तव सम्भ्रान्तो विवित्सो रथमाविशत्
016c शतानीकोऽपि त्वरितः प्रतिविन्ध्यरथं गतः
017a सुतसोमस्तु शकुनिं विव्याध निशितैः शरैः
017c नाकम्पयत संरब्धो वार्योघ इव पर्वतम्
018a सुतसोमस्तु तं दृष्ट्वा पितुरत्यन्तवैरिणम्
018c शरैरनेकसाहस्रैश्छादयामास भारत
019a ताञ्शराञ्शकुनिस्तूर्णं चिच्छेदान्यैः पतत्रिभिः
019c लघ्वस्त्रश्चित्रयोधी च जितकाशी च संयुगे
020a निवार्य समरे चापि शरांस्तान्निशितैः शरैः
020c आजघान सुसङ्क्रुद्धः सुतसोमं त्रिभिः शरैः
021a तस्याश्वान्केतनं सूतं तिलशो व्यधमच्छरैः
021c स्यालस्तव महावीर्यस्ततस्ते चुक्रुशुर्जनाः
022a हताश्वो विरथश्चैव छिन्नधन्वा च मारिष
022c धन्वी धनुर्वरं गृह्य रथाद्भूमावतिष्ठत
022e व्यसृजत्सायकांश्चैव स्वर्णपुङ्खाञ्शिलाशितान्
023a छादयामासुरथ ते तव स्यालस्य तं रथम्
023c पतङ्गानामिव व्राताः शरव्राता महारथम्
024a रथोपस्थान्समीक्ष्यापि विव्यथे नैव सौबलः
024c प्रमृद्नंश्च शरांस्तांस्ताञ्शरव्रातैर्महायशाः
025a तत्रातुष्यन्त योधाश्च सिद्धाश्चापि दिवि स्थिताः
025c सुतसोमस्य तत्कर्म दृष्ट्वाश्रद्धेयमद्भुतम्
025e रथस्थं नृपतिं तं तु पदातिः सन्नयोधयत्
026a तस्य तीक्ष्णैर्महावेगैर्भल्लैः सन्नतपर्वभिः
026c व्यहनत्कार्मुकं राजा तूणीरं चैव सर्वशः
027a स च्छिन्नधन्वा समरे खड्गमुद्यम्य नानदन्
027c वैडूर्योत्पलवर्णाभं हस्तिदन्तमयत्सरुम्
028a भ्राम्यमाणं ततस्तं तु विमलाम्बरवर्चसम्
028c कालोपमं ततो मेने सुतसोमस्य धीमतः
029a सोऽचरत्सहसा खड्गी मण्डलानि सहस्रशः
029c चतुर्विंशन्महाराज शिक्षाबलसमन्वितः
030a सौबलस्तु ततस्तस्य शरांश्चिक्षेप वीर्यवान्
030c तानापतत एवाशु चिच्छेद परमासिना
031a ततः क्रुद्धो महाराज सौबलः परवीरहा
031c प्राहिणोत्सुतसोमस्य शरानाशीविषोपमान्
032a चिच्छेद तांश्च खड्गेन शिक्षया च बलेन च
032c दर्शयँल्लाघवं युद्धे तार्क्ष्यवीर्यसमद्युतिः
033a तस्य सञ्चरतो राजन्मण्डलावर्तने तदा
033c क्षुरप्रेण सुतीक्ष्णेन खड्गं चिच्छेद सुप्रभम्
034a स च्छिन्नः सहसा भूमौ निपपात महानसिः
034c अवशस्य स्थितं हस्ते तं खड्गं सत्सरुं तदा
035a छिन्नमाज्ञाय निस्त्रिंशमवप्लुत्य पदानि षट्
035c प्राविध्यत ततः शेषं सुतसोमो महारथः
036a स च्छित्त्वा सगुणं चापं रणे तस्य महात्मनः
036c पपात धरणीं तूर्णं स्वर्णवज्रविभूषितः
036e सुतसोमस्ततोऽगच्छच्छ्रुतकीर्तेर्महारथम्
037a सौबलोऽपि धनुर्गृह्य घोरमन्यत्सुदुःसहम्
037c अभ्ययात्पाण्डवानीकं निघ्नञ्शत्रुगणान्बहून्
038a तत्र नादो महानासीत्पाण्डवानां विशाम्पते
038c सौबलं समरे दृष्ट्वा विचरन्तमभीतवत्
039a तान्यनीकानि दृप्तानि शस्त्रवन्ति महान्ति च
039c द्राव्यमाणान्यदृश्यन्त सौबलेन महात्मना
040a यथा दैत्यचमूं राजन्देवराजो ममर्द ह
040c तथैव पाण्डवीं सेनां सौबलेयो व्यनाशयत्
041a धृष्टद्युम्नं कृपो राजन्वारयामास संयुगे
041c यथा दृप्तं वने नागं शरभो वारयेद्युधि
042a निरुद्धः पार्षतस्तेन गौतमेन बलीयसा
042c पदात्पदं विचलितुं नाशक्नोत्तत्र भारत
043a गौतमस्य वपुर्दृष्ट्वा धृष्टद्युम्नरथं प्रति
043c वित्रेसुः सर्वभूतानि क्षयं प्राप्तं च मेनिरे
044a तत्रावोचन्विमनसो रथिनः सादिनस्तथा
044c द्रोणस्य निधने नूनं सङ्क्रुद्धो द्विपदां वरः
045a शारद्वतो महातेजा दिव्यास्त्रविदुदारधीः
045c अपि स्वस्ति भवेदद्य धृष्टद्युम्नस्य गौतमात्
046a अपीयं वाहिनी कृत्स्ना मुच्येत महतो भयात्
046c अप्ययं ब्राह्मणः सर्वान्न नो हन्यात्समागतान्
047a यादृशं दृश्यते रूपमन्तकप्रतिमं भृशम्
047c गमिष्यत्यद्य पदवीं भारद्वाजस्य संयुगे
048a आचार्यः क्षिप्रहस्तश्च विजयी च सदा युधि
048c अस्त्रवान्वीर्यसम्पन्नः क्रोधेन च समन्वितः
049a पार्षतश्च भृशं युद्धे विमुखोऽद्यापि लक्ष्यते
049c इत्येवं विविधा वाचस्तावकानां परैः सह
050a विनिःश्वस्य ततः क्रुद्धः कृपः शारद्वतो नृप
050c पार्षतं छादयामास निश्चेष्टं सर्वमर्मसु
051a स वध्यमानः समरे गौतमेन महात्मना
051c कर्तव्यं न प्रजानाति मोहितः परमाहवे
052a तमब्रवीत्ततो यन्ता कच्चित्क्षेमं नु पार्षत
052c ईदृशं व्यसनं युद्धे न ते दृष्टं कदाचन
053a दैवयोगात्तु ते बाणा नातरन्मर्मभेदिनः
053c प्रेषिता द्विजमुख्येन मर्माण्युद्दिश्य सर्वशः
054a व्यावर्तये तत्र रथं नदीवेगमिवार्णवात्
054c अवध्यं ब्राह्मणं मन्ये येन ते विक्रमो हतः
055a धृष्टद्युम्नस्ततो राजञ्शनकैरब्रवीद्वचः
055c मुह्यते मे मनस्तात गात्रे स्वेदश्च जायते
056a वेपथुं च शरीरे मे रोमहर्षं च पश्य वै
056c वर्जयन्ब्राह्मणं युद्धे शनैर्याहि यतोऽच्युतः
057a अर्जुनं भीमसेनं वा समरे प्राप्य सारथे
057c क्षेममद्य भवेद्यन्तरिति मे नैष्ठिकी मतिः
058a ततः प्रायान्महाराज सारथिस्त्वरयन्हयान्
058c यतो भीमो महेष्वासो युयुधे तव सैनिकैः
059a प्रद्रुतं तु रथं दृष्ट्वा धृष्टद्युम्नस्य मारिष
059c किरञ्शरशतान्येव गौतमोऽनुययौ तदा
060a शङ्खं च पूरयामास मुहुर्मुहुररिन्दमः
060c पार्षतं प्राद्रवद्यन्तं महेन्द्र इव शम्बरम्
061a शिखण्डिनं तु समरे भीष्ममृत्युं दुरासदम्
061c हार्दिक्यो वारयामास स्मयन्निव मुहुर्मुहुः
062a शिखण्डी च समासाद्य हृदिकानां महारथम्
062c पञ्चभिर्निशितैर्भल्लैर्जत्रुदेशे समार्दयत्
063a कृतवर्मा तु सङ्क्रुद्धो भित्त्वा षष्टिभिराशुगैः
063c धनुरेकेन चिच्छेद हसन्राजन्महारथः
064a अथान्यद्धनुरादाय द्रुपदस्यात्मजो बली
064c तिष्ठ तिष्ठेति सङ्क्रुद्धो हार्दिक्यं प्रत्यभाषत
065a ततोऽस्य नवतिं बाणान्रुक्मपुङ्खान्सुतेजनान्
065c प्रेषयामास राजेन्द्र तेऽस्याभ्रश्यन्त वर्मणः
066a वितथांस्तान्समालक्ष्य पतितांश्च महीतले
066c क्षुरप्रेण सुतीक्ष्णेन कार्मुकं चिच्छिदे बली
067a अथैनं छिन्नधन्वानं भग्नशृङ्गमिवर्षभम्
067c अशीत्या मार्गणैः क्रुद्धो बाह्वोरुरसि चार्दयत्
068a कृतवर्मा तु सङ्क्रुद्धो मार्गणैः कृतविक्षतः
068c धनुरन्यत्समादाय समार्गणगणं प्रभो
068e शिखण्डिनं बाणवरैः स्कन्धदेशेऽभ्यताडयत्
069a स्कन्धदेशे स्थितैर्बाणैः शिखण्डी च रराज ह
069c शाखाप्रतानैर्विमलैः सुमहान्स यथा द्रुमः
070a तावन्योन्यं भृशं विद्ध्वा रुधिरेण समुक्षितौ
070c अन्योन्यशृङ्गाभिहतौ रेजतुर्वृषभाविव
071a अन्योन्यस्य वधे यत्नं कुर्वाणौ तौ महारथौ
071c रथाभ्यां चेरतुस्तत्र मण्डलानि सहस्रशः
072a कृतवर्मा महाराज पार्षतं निशितैः शरैः
072c रणे विव्याध सप्तत्या स्वर्णपुङ्खैः शिलाशितैः
073a ततोऽस्य समरे बाणं भोजः प्रहरतां वरः
073c जीवितान्तकरं घोरं व्यसृजत्त्वरयान्वितः
074a स तेनाभिहतो राजन्मूर्छामाशु समाविशत्
074c ध्वजयष्टिं च सहसा शिश्रिये कश्मलावृतः
075a अपोवाह रणात्तं तु सारथी रथिनां वरम्
075c हार्दिक्यशरसन्तप्तं निःश्वसन्तं पुनः पुनः
076a पराजिते ततः शूरे द्रुपदस्य सुते प्रभो
076c प्राद्रवत्पाण्डवी सेना वध्यमाना समन्ततः

