001  सञ्जय उवाच
001a ततः पुनरमेयात्मा केशवोऽर्जुनमब्रवीत्
001c कृतसङ्कल्पमायस्तं वधे कर्णस्य सर्वशः
002a अद्य सप्तदशाहानि वर्तमानस्य भारत
002c विनाशस्यातिघोरस्य नरवारणवाजिनाम्
003a भूत्वा हि विपुला सेना तावकानां परैः सह
003c अन्योन्यं समरे प्राप्य किञ्चिच्छेषा विशाम्पते
004a भूत्वा हि कौरवाः पार्थ प्रभूतगजवाजिनः
004c त्वां वै शत्रुं समासाद्य विनष्टा रणमूर्धनि
005a एते च सर्वे पाञ्चालाः सृञ्जयाश्च सहान्वयाः
005c त्वां समासाद्य दुर्धर्षं पाण्डवाश्च व्यवस्थिताः
006a पाञ्चालैः पाण्डवैर्मत्स्यैः कारूषैश्चेदिकेकयैः
006c त्वया गुप्तैरमित्रघ्न कृतः शत्रुगणक्षयः
007a को हि शक्तो रणे जेतुं कौरवांस्तात सङ्गतान्
007c अन्यत्र पाण्डवान्युद्धे त्वया गुप्तान्महारथान्
008a त्वं हि शक्तो रणे जेतुं ससुरासुरमानुषान्
008c त्रीँल्लोकान्सममुद्युक्तान्किं पुनः कौरवं बलम्
009a भगदत्तं हि राजानं कोऽन्यः शक्तस्त्वया विना
009c जेतुं पुरुषशार्दूल योऽपि स्याद्वासवोपमः
010a तथेमां विपुलां सेनां गुप्तां पार्थ त्वयानघ
010c न शेकुः पार्थिवाः सर्वे चक्षुर्भिरभिवीक्षितुम्
011a तथैव सततं पार्थ रक्षिताभ्यां त्वया रणे
011c धृष्टद्युम्नशिखण्डिभ्यां भीष्मद्रोणौ निपातितौ
012a को हि शक्तो रणे पार्थ पाञ्चालानां महारथौ
012c भीष्मद्रोणौ युधा जेतुं शक्रतुल्यपराक्रमौ
013a को हि शान्तनवं सङ्ख्ये द्रोणं वैकर्तनं कृपम्
013c द्रौणिं च सौमदत्तिं च कृतवर्माणमेव च
013e सैन्धवं मद्रराजं च राजानं च सुयोधनम्
014a वीरान्कृतास्त्रान्समरे सर्वानेवानुवर्तिनः
014c अक्षौहिणीपतीनुग्रान्संरब्धान्युद्धदुर्मदान्
015a श्रेण्यश्च बहुलाः क्षीणाः प्रदीर्णाश्वरथद्विपाः
015c नानाजनपदाश्चोग्राः क्षत्रियाणाममर्षिणाम्
016a गोवासदासमीयानां वसातीनां च भारत
016c व्रात्यानां वाटधानानां भोजानां चापि मानिनाम्
017a उदीर्णाश्च महासेना ब्रह्मक्षत्रस्य भारत
017c त्वां समासाद्य निधनं गताः साश्वरथद्विपाः
018a उग्राश्च क्रूरकर्माणस्तुखारा यवनाः खशाः
018c दार्वाभिसारा दरदाः शका रमठतङ्गणाः
019a अन्ध्रकाश्च पुलिन्दाश्च किराताश्चोग्रविक्रमाः
019c म्लेच्छाश्च पार्वतीयाश्च सागरानूपवासिनः
019e संरम्भिणो युद्धशौण्डा बलिनो दृब्धपाणयः
020a एते सुयोधनस्यार्थे संरब्धाः कुरुभिः सह
020c न शक्या युधि निर्जेतुं त्वदन्येन परन्तप
021a धार्तराष्ट्रमुदग्रं हि व्यूढं दृष्ट्वा महाबलम्
021c यस्य त्वं न भवेस्त्राता प्रतीयात्को नु मानवः
022a तत्सागरमिवोद्धूतं रजसा संवृतं बलम्
022c विदार्य पाण्डवैः क्रुद्धैस्त्वया गुप्तैर्हतं विभो
023a मागधानामधिपतिर्जयत्सेनो महाबलः
023c अद्य सप्तैव चाहानि हतः सङ्ख्येऽभिमन्युना
024a ततो दश सहस्राणि गजानां भीमकर्मणाम्
024c जघान गदया भीमस्तस्य राज्ञः परिच्छदम्
024e ततोऽन्येऽपि हता नागा रथाश्च शतशो बलात्
025a तदेवं समरे तात वर्तमाने महाभये
025c भीमसेनं समासाद्य त्वां च पाण्डव कौरवाः
025e सवाजिरथनागाश्च मृत्युलोकमितो गताः
026a तथा सेनामुखे तत्र निहते पार्थ पाण्डवैः
026c भीष्मः प्रासृजदुग्राणि शरवर्षाणि मारिष
027a स चेदिकाशिपाञ्चालान्करूषान्मत्स्यकेकयान्
027c शरैः प्रच्छाद्य निधनमनयत्परुषास्त्रवित्
028a तस्य चापच्युतैर्बाणैः परदेहविदारणैः
028c पूर्णमाकाशमभवद्रुक्मपुङ्खैरजिह्मगैः
029a गत्या दशम्या ते गत्वा जघ्नुर्वाजिरथद्विपान्
029c हित्वा नव गतीर्दुष्टाः स बाणान्व्यायतोऽमुचत्
030a दिनानि दश भीष्मेण निघ्नता तावकं बलम्
030c शून्याः कृता रथोपस्था हताश्च गजवाजिनः
031a दर्शयित्वात्मनो रूपं रुद्रोपेन्द्रसमं युधि
031c पाण्डवानामनीकानि प्रविगाह्य व्यशातयत्
032a विनिघ्नन्पृथिवीपालांश्चेदिपाञ्चालकेकयान्
032c व्यदहत्पाण्डवीं सेनां नराश्वगजसङ्कुलाम्
033a मज्जन्तमप्लवे मन्दमुज्जिहीर्षुः सुयोधनम्
033c तथा चरन्तं समरे तपन्तमिव भास्करम्
033e न शेकुः सृञ्जया द्रष्टुं तथैवान्ये महीक्षितः
034a विचरन्तं तथा तं तु सङ्ग्रामे जितकाशिनम्
034c सर्वोद्योगेन सहसा पाण्डवाः समुपाद्रवन्
035a स तु विद्राव्य समरे पाण्डवान्सृञ्जयानपि
035c एक एव रणे भीष्म एकवीरत्वमागतः
036a तं शिखण्डी समासाद्य त्वया गुप्तो महारथम्
036c जघान पुरुषव्याघ्रं शरैः सन्नतपर्वभिः
037a स एष पतितः शेते शरतल्पे पितामहः
037c त्वां प्राप्य पुरुषव्याघ्र गृध्रः प्राप्येव वायसम्
038a द्रोणः पञ्च दिनान्युग्रो विधम्य रिपुवाहिनीः
038c कृत्वा व्यूहं महायुद्धे पातयित्वा महारथान्
039a जयद्रथस्य समरे कृत्वा रक्षां महारथः
039c अन्तकप्रतिमश्चोग्रां रात्रिं युद्ध्वादहत्प्रजाः
040a अद्येति द्वे दिने वीरो भारद्वाजः प्रतापवान्
040c धृष्टद्युम्नं समासाद्य स गतः परमां गतिम्
041a यदि चैव परान्युद्धे सूतपुत्रमुखान्रथान्
041c नावारयिष्यः सङ्ग्रामे न स्म द्रोणो व्यनङ्क्ष्यत
042a भवता तु बलं सर्वं धार्तराष्ट्रस्य वारितम्
042c ततो द्रोणो हतो युद्धे पार्षतेन धनञ्जय
043a क इवान्यो रणे कुर्यात्त्वदन्यः क्षत्रियो युधि
043c यादृशं ते कृतं पार्थ जयद्रथवधं प्रति
044a निवार्य सेनां महतीं हत्वा शूरांश्च पार्थिवान्
044c निहतः सैन्धवो राजा त्वयास्त्रबलतेजसा
045a आश्चर्यं सिन्धुराजस्य वधं जानन्ति पार्थिवाः
045c अनाश्चर्यं हि तत्त्वत्तस्त्वं हि पार्थ महारथः
046a त्वां हि प्राप्य रणे क्षत्रमेकाहादिति भारत
046c तप्यमानमसंयुक्तं न भवेदिति मे मतिः
047a सेयं पार्थ चमूर्घोरा धार्तराष्ट्रस्य संयुगे
047c हता ससर्ववीरा हि भीष्मद्रोणौ यदा हतौ
048a शीर्णप्रवरयोधाद्य हतवाजिनरद्विपा
048c हीना सूर्येन्दुनक्षत्रैर्द्यौरिवाभाति भारती
049a विध्वस्ता हि रणे पार्थ सेनेयं भीमविक्रमात्
049c आसुरीव पुरा सेना शक्रस्येव पराक्रमैः
050a तेषां हतावशिष्टास्तु पञ्च सन्ति महारथाः
050c अश्वत्थामा कृतवर्मा कर्णो मद्राधिपः कृपः
051a तांस्त्वमद्य नरव्याघ्र हत्वा पञ्च महारथान्
051c हतामित्रः प्रयच्छोर्वीं राज्ञः सद्वीपपत्तनाम्
052a साकाशजलपातालां सपर्वतमहावनाम्
052c प्राप्नोत्वमितवीर्यश्रीरद्य पार्थो वसुन्धराम्
053a एतां पुरा विष्णुरिव हत्वा दैतेयदानवान्
053c प्रयच्छ मेदिनीं राज्ञे शक्रायेव यथा हरिः
054a अद्य मोदन्तु पाञ्चाला निहतेष्वरिषु त्वया
054c विष्णुना निहतेष्वेव दानवेयेषु देवताः
055a यदि वा द्विपदां श्रेष्ठ द्रोणं मानयतो गुरुम्
055c अश्वत्थाम्नि कृपा तेऽस्ति कृपे चाचार्यगौरवात्
056a अत्यन्तोपचितान्वा त्वं मानयन्भ्रातृबान्धवान्
056c कृतवर्माणमासाद्य न नेष्यसि यमक्षयम्
057a भ्रातरं मातुरासाद्य शल्यं मद्रजनाधिपम्
057c यदि त्वमरविन्दाक्ष दयावान्न जिघांससि
058a इमं पापमतिं क्षुद्रमत्यन्तं पाण्डवान्प्रति
058c कर्णमद्य नरश्रेष्ठ जह्याशु निशितैः शरैः
059a एतत्ते सुकृतं कर्म नात्र किञ्चिन्न युज्यते
059c वयमप्यत्र जानीमो नात्र दोषोऽस्ति कश्चन
060a दहने यत्सपुत्राया निशि मातुस्तवानघ
060c द्यूतार्थे यच्च युष्मासु प्रावर्तत सुयोधनः
060e तत्र सर्वत्र दुष्टात्मा कर्णो मूलमिहार्जुन
061a कर्णाद्धि मन्यते त्राणं नित्यमेव सुयोधनः
061c ततो मामपि संरब्धो निग्रहीतुं प्रचक्रमे
062a स्थिरा बुद्धिर्नरेन्द्रस्य धार्तराष्ट्रस्य मानद
062c कर्णः पार्थान्रणे सर्वान्विजेष्यति न संशयः
063a कर्णमाश्रित्य कौन्तेय धार्तराष्ट्रेण विग्रहः
063c रोचितो भवता सार्धं जानतापि बलं तव
064a कर्णो हि भाषते नित्यमहं पार्थान्समागतान्
064c वासुदेवं सराजानं विजेष्यामि महारणे
065a प्रोत्साहयन्दुरात्मानं धार्तराष्ट्रं सुदुर्मतिः
065c समितौ गर्जते कर्णस्तमद्य जहि भारत
066a यच्च युष्मासु पापं वै धार्तराष्ट्रः प्रयुक्तवान्
066c तत्र सर्वत्र दुष्टात्मा कर्णः पापमतिर्मुखम्
067a यच्च तद्धार्तराष्ट्राणां क्रूरैः षड्भिर्महारथैः
067c अपश्यं निहतं वीरं सौभद्रमृषभेक्षणम्
068a द्रोणद्रौणिकृपान्वीरान्कम्पयन्तो महारथान्
068c निर्मनुष्यांश्च मातङ्गान्विरथांश्च महारथान्
069a व्यश्वारोहांश्च तुरगान्पत्तीन्व्यायुधजीवितान्
069c कुर्वन्तमृषभस्कन्धं कुरुवृष्णियशस्करम्
070a विधमन्तमनीकानि व्यथयन्तं महारथान्
070c मनुष्यवाजिमातङ्गान्प्रहिण्वन्तं यमक्षयम्
071a शरैः सौभद्रमायस्तं दहन्तमिव वाहिनीम्
071c तन्मे दहति गात्राणि सखे सत्येन ते शपे
072a यत्तत्रापि च दुष्टात्मा कर्णोऽभ्यद्रुह्यत प्रभो
072c अशक्नुवंश्चाभिमन्योः कर्णः स्थातुं रणेऽग्रतः
073a सौभद्रशरनिर्भिन्नो विसञ्ज्ञः शोणितोक्षितः
073c निःश्वसन्क्रोधसन्दीप्तो विमुखः सायकार्दितः
074a अपयानकृतोत्साहो निराशश्चापि जीविते
074c तस्थौ सुविह्वलः सङ्ख्ये प्रहारजनितश्रमः
075a अथ द्रोणस्य समरे तत्कालसदृशं तदा
075c श्रुत्वा कर्णो वचः क्रूरं ततश्चिच्छेद कार्मुकम्
076a ततश्छिन्नायुधं तेन रणे पञ्च महारथाः
076c स चैव निकृतिप्रज्ञः प्रावधीच्छरवृष्टिभिः
077a यच्च कर्णोऽब्रवीत्कृष्णां सभायां परुषं वचः
077c प्रमुखे पाण्डवेयानां कुरूणां च नृशंसवत्
078a विनष्टाः पाण्डवाः कृष्णे शाश्वतं नरकं गताः
078c पतिमन्यं पृथुश्रोणि वृणीष्व मितभाषिणि
079a लेखाभ्रु धृतराष्ट्रस्य दासी भूत्वा निवेशनम्
079c प्रविशारालपक्ष्माक्षि न सन्ति पतयस्तव
080a इत्युक्तवानधर्मज्ञस्तदा परमदुर्मतिः
080c पापः पापं वचः कर्णः शृण्वतस्तव भारत
081a तस्य पापस्य तद्वाक्यं सुवर्णविकृताः शराः
081c शमयन्तु शिलाधौतास्त्वयास्ता जीवितच्छिदः
082a यानि चान्यानि दुष्टात्मा पापानि कृतवांस्त्वयि
082c तान्यद्य जीवितं चास्य शमयन्तु शरास्तव
083a गाण्डीवप्रहितान्घोरानद्य गात्रैः स्पृशञ्शरान्
083c कर्णः स्मरतु दुष्टात्मा वचनं द्रोणभीष्मयोः
084a सुवर्णपुङ्खा नाराचाः शत्रुघ्ना वैद्युतप्रभाः
084c त्वयास्तास्तस्य मर्माणि भित्त्वा पास्यन्ति शोणितम्
085a उग्रास्त्वद्भुजनिर्मुक्ता मर्म भित्त्वा शिताः शराः
085c अद्य कर्णं महावेगाः प्रेषयन्तु यमक्षयम्
086a अद्य हाहाकृता दीना विषण्णास्त्वच्छरार्दिताः
086c प्रपतन्तं रथात्कर्णं पश्यन्तु वसुधाधिपाः
087a अद्य स्वशोणिते मग्नं शयानं पतितं भुवि
087c अपविद्धायुधं कर्णं पश्यन्तु सुहृदो निजाः
088a हस्तिकक्ष्यो महानस्य भल्लेनोन्मथितस्त्वया
088c प्रकम्पमानः पततु भूमावाधिरथेर्ध्वजः
089a त्वया शरशतैश्छिन्नं रथं हेमविभूषितम्
089c हतयोधं समुत्सृज्य भीतः शल्यः पलायताम्
090a ततः सुयोधनो दृष्ट्वा हतमाधिरथिं त्वया
090c निराशो जीविते त्वद्य राज्ये चैव धनञ्जय
091a एते द्रवन्ति पाञ्चाला वध्यमानाः शितैः शरैः
091c कर्णेन भरतश्रेष्ठ पाण्डवानुज्जिहीर्षवः
092a पाञ्चालान्द्रौपदेयांश्च धृष्टद्युम्नशिखण्डिनौ
092c धृष्टद्युम्नतनूजांश्च शतानीकं च नाकुलिम्
093a नकुलं सहदेवं च दुर्मुखं जनमेजयम्
093c सुवर्माणं सात्यकिं च विद्धि कर्णवशं गतान्
094a अभ्याहतानां कर्णेन पाञ्चालानां महारणे
094c श्रूयते निनदो घोरस्त्वद्बन्धूनां परन्तप
095a न त्वेव भीताः पाञ्चालाः कथञ्चित्स्युः पराङ्मुखाः
095c न हि मृत्युं महेष्वासा गणयन्ति महारथाः
096a य एकः पाण्डवीं सेनां शरौघैः समवेष्टयत्
096c तं समासाद्य पाञ्चाला भीष्मं नासन्पराङ्मुखाः
097a तथा ज्वलन्तमस्त्राग्निं गुरुं सर्वधनुष्मताम्
097c निर्दहन्तं समारोहन्दुर्धर्षं द्रोणमोजसा
098a ते नित्यमुदिता जेतुं युद्धे शत्रूनरिन्दमाः
098c न जात्वाधिरथेर्भीताः पाञ्चालाः स्युः पराङ्मुखाः
099a तेषामापततां शूरः पाञ्चालानां तरस्विनाम्
099c आदत्तेऽसूञ्शरैः कर्णः पतङ्गानामिवानलः
100a तांस्तथाभिमुखान्वीरान्मित्रार्थे त्यक्तजीवितान्
100c क्षयं नयति राधेयः पाञ्चालाञ्शतशो रणे
101a अस्त्रं हि रामात्कर्णेन भार्गवादृषिसत्तमात्
101c यदुपात्तं पुरा घोरं तस्य रूपमुदीर्यते
102a तापनं सर्वसैन्यानां घोररूपं सुदारुणम्
102c समावृत्य महासेनां ज्वलति स्वेन तेजसा
103a एते चरन्ति सङ्ग्रामे कर्णचापच्युताः शराः
103c भ्रमराणामिव व्रातास्तापयन्तः स्म तावकान्
104a एते चरन्ति पाञ्चाला दिक्षु सर्वासु भारत
104c कर्णास्त्रं समरे प्राप्य दुर्निवारमनात्मभिः
105a एष भीमो दृढक्रोधो वृतः पार्थ समन्ततः
105c सृञ्जयैर्योधयन्कर्णं पीड्यते स्म शितैः शरैः
106a पाण्डवान्सृञ्जयांश्चैव पाञ्चालांश्चैव भारत
106c हन्यादुपेक्षितः कर्णो रोगो देहमिवाततः
107a नान्यं त्वत्तोऽभिपश्यामि योधं यौधिष्ठिरे बले
107c यः समासाद्य राधेयं स्वस्तिमानाव्रजेद्गृहम्
108a तमद्य निशितैर्बाणैर्निहत्य भरतर्षभ
108c यथाप्रतिज्ञं पार्थ त्वं कृत्वा कीर्तिमवाप्नुहि
109a त्वं हि शक्तो रणे जेतुं सकर्णानपि कौरवान्
109c नान्यो युधि युधां श्रेष्ठ सत्यमेतद्ब्रवीमि ते
110a एतत्कृत्वा महत्कर्म हत्वा कर्णं महारथम्
110c कृतार्थः सफलः पार्थ सुखी भव नरोत्तम

