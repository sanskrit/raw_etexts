001  सञ्जय उवाच
001a श्वेताश्वोऽपि महाराज व्यधमत्तावकं बलम्
001c यथा वायुः समासाद्य तूलराशिं समन्ततः
002a प्रत्युद्ययुस्त्रिगर्तास्तं शिबयः कौरवैः सह
002c शाल्वाः संशप्तकाश्चैव नारायणबलं च यत्
003a सत्यसेनः सत्यकीर्तिर्मित्रदेवः श्रुतञ्जयः
003c सौश्रुतिश्चित्रसेनश्च मित्रवर्मा च भारत
004a त्रिगर्तराजः समरे भ्रातृभिः परिवारितः
004c पुत्रैश्चैव महेष्वासैर्नानाशस्त्रधरैर्युधि
005a ते सृजन्तः शरव्रातान्किरन्तोऽर्जुनमाहवे
005c अभ्यद्रवन्त समरे वार्योघा इव सागरम्
006a ते त्वर्जुनं समासाद्य योधाः शतसहस्रशः
006c अगच्छन्विलयं सर्वे तार्क्ष्यं दृष्ट्वेव पन्नगाः
007a ते वध्यमानाः समरे नाजहुः पाण्डवं तदा
007c दह्यमाना यथा राजञ्शलभा इव पावकम्
008a सत्यसेनस्त्रिभिर्बाणैर्विव्याध युधि पाण्डवम्
008c मित्रदेवस्त्रिषष्ट्या च चन्द्रदेवश्च सप्तभिः
009a मित्रवर्मा त्रिसप्तत्या सौश्रुतिश्चापि पञ्चभिः
009c शत्रुञ्जयश्च विंशत्या सुशर्मा नवभिः शरैः
010a शत्रुञ्जयं च राजानं हत्वा तत्र शिलाशितैः
010c सौश्रुतेः सशिरस्त्राणं शिरः कायादपाहरत्
010e त्वरितश्चन्द्रदेवं च शरैर्निन्ये यमक्षयम्
011a अथेतरान्महाराज यतमानान्महारथान्
011c पञ्चभिः पञ्चभिर्बाणैरेकैकं प्रत्यवारयत्
012a सत्यसेनस्तु सङ्क्रुद्धस्तोमरं व्यसृजन्महत्
012c समुद्दिश्य रणे कृष्णं सिंहनादं ननाद च
013a स निर्भिद्य भुजं सव्यं माधवस्य महात्मनः
013c अयस्मयो महाचण्डो जगाम धरणीं तदा
014a माधवस्य तु विद्धस्य तोमरेण महारणे
014c प्रतोदः प्रापतद्धस्ताद्रश्मयश्च विशाम्पते
015a स प्रतोदं पुनर्गृह्य रश्मींश्चैव महायशाः
015c वाहयामास तानश्वान्सत्यसेनरथं प्रति
016a विष्वक्सेनं तु निर्भिन्नं प्रेक्ष्य पार्थो धनञ्जयः
016c सत्यसेनं शरैस्तीक्ष्णैर्दारयित्वा महाबलः
017a ततः सुनिशितैर्बाणै राज्ञस्तस्य महच्छिरः
017c कुण्डलोपचितं कायाच्चकर्त पृतनान्तरे
018a तं निहत्य शितैर्बाणैर्मित्रवर्माणमाक्षिपत्
018c वत्सदन्तेन तीक्ष्णेन सारथिं चास्य मारिष
019a ततः शरशतैर्भूयः संशप्तकगणान्वशी
019c पातयामास सङ्क्रुद्धः शतशोऽथ सहस्रशः
020a ततो रजतपुङ्खेन राज्ञः शीर्षं महात्मनः
020c मित्रदेवस्य चिच्छेद क्षुरप्रेण महायशाः
020e सुशर्माणं च सङ्क्रुद्धो जत्रुदेशे समार्दयत्
021a ततः संशप्तकाः सर्वे परिवार्य धनञ्जयम्
021c शस्त्रौघैर्ममृदुः क्रुद्धा नादयन्तो दिशो दश
022a अभ्यर्दितस्तु तैर्जिष्णुः शक्रतुल्यपराक्रमः
022c ऐन्द्रमस्त्रममेयात्मा प्रादुश्चक्रे महारथः
022e ततः शरसहस्राणि प्रादुरासन्विशाम्पते
023a ध्वजानां छिद्यमानानां कार्मुकाणां च संयुगे
023c रथानां सपताकानां तूणीराणां शरैः सह
024a अक्षाणामथ योक्त्राणां चक्राणां रश्मिभिः सह
024c कूबराणां वरूथानां पृषत्कानां च संयुगे
025a अश्मनां पततां चैव प्रासानामृष्टिभिः सह
025c गदानां परिघाणां च शक्तीनां तोमरैः सह
026a शतघ्नीनां सचक्राणां भुजानामूरुभिः सह
026c कण्ठसूत्राङ्गदानां च केयूराणां च मारिष
027a हाराणामथ निष्काणां तनुत्राणां च भारत
027c छत्राणां व्यजनानां च शिरसां मुकुटैः सह
027e अश्रूयत महाञ्शब्दस्तत्र तत्र विशाम्पते
028a सकुण्डलानि स्वक्षीणि पूर्णचन्द्रनिभानि च
028c शिरांस्युर्व्यामदृश्यन्त तारागण इवाम्बरे
029a सुस्रग्वीणि सुवासांसि चन्दनेनोक्षितानि च
029c शरीराणि व्यदृश्यन्त हतानां च महीतले
029e गन्धर्वनगराकारं घोरमायोधनं तदा
030a निहतै राजपुत्रैश्च क्षत्रियैश्च महाबलैः
030c हस्तिभिः पतितैश्चैव तुरगैश्चाभवन्मही
030e अगम्यमार्गा समरे विशीर्णैरिव पर्वतैः
031a नासीच्चक्रपथश्चैव पाण्डवस्य महात्मनः
031c निघ्नतः शात्रवान्भल्लैर्हस्त्यश्वं चामितं महत्
032a आ तुम्बादवसीदन्ति रथचक्राणि मारिष
032c रणे विचरतस्तस्य तस्मिँल्लोहितकर्दमे
033a सीदमानानि चक्राणि समूहुस्तुरगा भृशम्
033c श्रमेण महता युक्ता मनोमारुतरंहसः
034a वध्यमानं तु तत्सैन्यं पाण्डुपुत्रेण धन्विना
034c प्रायशो विमुखं सर्वं नावतिष्ठत संयुगे
035a ताञ्जित्वा समरे जिष्णुः संशप्तकगणान्बहून्
035c रराज स महाराज विधूमोऽग्निरिव ज्वलन्
036a युधिष्ठिरं महाराज विसृजन्तं शरान्बहून्
036c स्वयं दुर्योधनो राजा प्रत्यगृह्णादभीतवत्
037a तमापतन्तं सहसा तव पुत्रं महाबलम्
037c धर्मराजो द्रुतं विद्ध्वा तिष्ठ तिष्ठेति चाब्रवीत्
038a सा च तं प्रतिविव्याध नवभिर्निशितैः शरैः
038c सारथिं चास्य भल्लेन भृशं क्रुद्धोऽभ्यताडयत्
039a ततो युधिष्ठिरो राजा हेमपुङ्खाञ्शिलीमुखान्
039c दुर्योधनाय चिक्षेप त्रयोदश शिलाशितान्
040a चतुर्भिश्चतुरो वाहांस्तस्य हत्वा महारथः
040c पञ्चमेन शिरः कायात्सारथेस्तु समाक्षिपत्
041a षष्ठेन च ध्वजं राज्ञः सप्तमेन च कार्मुकम्
041c अष्टमेन तथा खड्गं पातयामास भूतले
041e पञ्चभिर्नृपतिं चापि धर्मराजोऽर्दयद्भृशम्
042a हताश्वात्तु रथात्तस्मादवप्लुत्य सुतस्तव
042c उत्तमं व्यसनं प्राप्तो भूमावेव व्यतिष्ठत
043a तं तु कृच्छ्रगतं दृष्ट्वा कर्णद्रौणिकृपादयः
043c अभ्यवर्तन्त सहिताः परीप्सन्तो नराधिपम्
044a अथ पाण्डुसुताः सर्वे परिवार्य युधिष्ठिरम्
044c अभ्ययुः समरे राजंस्ततो युद्धमवर्तत
045a अथ तूर्यसहस्राणि प्रावाद्यन्त महामृधे
045c क्ष्वेडाः किलकिलाशब्दाः प्रादुरासन्महीपते
045e यदभ्यगच्छन्समरे पाञ्चालाः कौरवैः सह
046a नरा नरैः समाजग्मुर्वारणा वरवारणैः
046c रथाश्च रथिभिः सार्धं हयाश्च हयसादिभिः
047a द्वन्द्वान्यासन्महाराज प्रेक्षणीयानि संयुगे
047c विस्मापनान्यचिन्त्यानि शस्त्रवन्त्युत्तमानि च
048a अयुध्यन्त महावेगाः परस्परवधैषिणः
048c अन्योन्यं समरे जघ्नुर्योधव्रतमनुष्ठिताः
048e न हि ते समरं चक्रुः पृष्ठतो वै कथञ्चन
049a मुहूर्तमेव तद्युद्धमासीन्मधुरदर्शनम्
049c तत उन्मत्तवद्राजन्निर्मर्यादमवर्तत
050a रथी नागं समासाद्य विचरन्रणमूर्धनि
050c प्रेषयामास कालाय शरैः सन्नतपर्वभिः
051a नागा हयान्समासाद्य विक्षिपन्तो बहूनथ
051c द्रावयामासुरत्युग्रास्तत्र तत्र तदा तदा
052a विद्राव्य च बहूनश्वान्नागा राजन्बलोत्कटाः
052c विषाणैश्चापरे जघ्नुर्ममृदुश्चापरे भृशम्
053a साश्वारोहांश्च तुरगान्विषाणैर्बिभिदू रणे
053c अपरांश्चिक्षिपुर्वेगात्प्रगृह्यातिबलास्तथा
054a पादातैराहता नागा विवरेषु समन्ततः
054c चक्रुरार्तस्वरं घोरं व्यद्रवन्त दिशो दश
055a पदातीनां तु सहसा प्रद्रुतानां महामृधे
055c उत्सृज्याभरणं तूर्णमवप्लुत्य रणाजिरे
056a निमित्तं मन्यमानास्तु परिणम्य महागजाः
056c जगृहुर्बिभिदुश्चैव चित्राण्याभरणानि च
057a प्रतिमानेषु कुम्भेषु दन्तवेष्टेषु चापरे
057c निगृहीता भृशं नागाः प्रासतोमरशक्तिभिः
058a निगृह्य च गदाः केचित्पार्श्वस्थैर्भृशदारुणैः
058c रथाश्वसादिभिस्तत्र सम्भिन्ना न्यपतन्भुवि
059a सरथं सादिनं तत्र अपरे तु महागजाः
059c भूमावमृद्नन्वेगेन सवर्माणं पताकिनम्
060a रथं नागाः समासाद्य धुरि गृह्य च मारिष
060c व्याक्षिपन्सहसा तत्र घोररूपे महामृधे
061a नाराचैर्निहतश्चापि निपपात महागजः
061c पर्वतस्येव शिखरं वज्रभग्नं महीतले
062a योधा योधान्समासाद्य मुष्टिभिर्व्यहनन्युधि
062c केशेष्वन्योन्यमाक्षिप्य चिच्छिदुर्बिभिदुः सह
063a उद्यम्य च भुजावन्यो निक्षिप्य च महीतले
063c पदा चोरः समाक्रम्य स्फुरतो व्यहनच्छिरः
064a मृतमन्यो महाराज पद्भ्यां ताडितवांस्तदा
064c जीवतश्च तथैवान्यः शस्त्रं काये न्यमज्जयत्
065a मुष्टियुद्धं महच्चासीद्योधानां तत्र भारत
065c तथा केशग्रहश्चोग्रो बाहुयुद्धं च केवलम्
066a समासक्तस्य चान्येन अविज्ञातस्तथापरः
066c जहार समरे प्राणान्नानाशस्त्रैरनेकधा
067a संसक्तेषु च योधेषु वर्तमाने च सङ्कुले
067c कबन्धान्युत्थितानि स्म शतशोऽथ सहस्रशः
068a लोहितैः सिच्यमानानि शस्त्राणि कवचानि च
068c महारङ्गानुरक्तानि वस्त्राणीव चकाशिरे
069a एवमेतन्महायुद्धं दारुणं भृशसङ्कुलम्
069c उन्मत्तरङ्गप्रतिमं शब्देनापूरयज्जगत्
070a नैव स्वे न परे राजन्विज्ञायन्ते शरातुराः
070c योद्धव्यमिति युध्यन्ते राजानो जयगृद्धिनः
071a स्वान्स्वे जघ्नुर्महाराज परांश्चैव समागतान्
071c उभयोः सेनयोर्वीरैर्व्याकुलं समपद्यत
072a रथैर्भग्नैर्महाराज वारणैश्च निपातितैः
072c हयैश्च पतितैस्तत्र नरैश्च विनिपातितैः
073a अगम्यरूपा पृथिवी मांसशोणितकर्दमा
073c क्षणेनासीन्महाराज क्षतजौघप्रवर्तिनी
074a पाञ्चालानवधीत्कर्णस्त्रिगर्तांश्च धनञ्जयः
074c भीमसेनः कुरून्राजन्हस्त्यनीकं च सर्वशः
075a एवमेष क्षयो वृत्तः कुरुपाण्डवसेनयोः
075c अपराह्णे महाराज काङ्क्षन्त्योर्विपुलं जयम्

