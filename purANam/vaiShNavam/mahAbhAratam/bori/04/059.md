वैशम्पायन उवाच ||	001    
ततः शान्तनवो भीष्मो दुराधर्षः प्रतापवान् |	001a   
वध्यमानेषु योधेषु धनञ्जयमुपाद्रवत् ||	001c   
प्रगृह्य कार्मुकश्रेष्ठं जातरूपपरिष्कृतम् |	002a   
शरानादाय तीक्ष्णाग्रान्मर्मभेदप्रमाथिनः ||	002c   
पाण्डुरेणातपत्रेण ध्रियमाणेन मूर्धनि |	003a   
शुशुभे स नरव्याघ्रो गिरिः सूर्योदये यथा ||	003c   
प्रध्माय शङ्खं गाङ्गेयो धार्तराष्ट्रान्प्रहर्षयन् |	004a   
प्रदक्षिणमुपावृत्य बीभत्सुं समवारयत् ||	004c   
तमुद्वीक्ष्य तथायान्तं कौन्तेयः परवीरहा |	005a   
प्रत्यगृह्णात्प्रहृष्टात्मा धाराधरमिवाचलः ||	005c   
ततो भीष्मः शरानष्टौ ध्वजे पार्थस्य वीर्यवान् |	006a   
समपर्यन्महावेगाञ्श्वसमानानिवोरगान् ||	006c  
ते ध्वजं पाण्डुपुत्रस्य समासाद्य पतत्रिणः |	007a   
ज्वलन्तः कपिमाजघ्नुर्ध्वजाग्रनिलयांश्च तान् ||	007c   
ततो भल्लेन महता पृथुधारेण पाण्डवः |	008a   
छत्रं चिच्छेद भीष्मस्य तूर्णं तदपतद्भुवि ||	008c   
ध्वजं चैवास्य कौन्तेयः शरैरभ्यहनद्दृढम् |	009a   
शीघ्रकृद्रथवाहांश्च तथोभौ पार्ष्णिसारथी ||	009c   
तयोस्तदभवद्युद्धं तुमुलं लोमहर्षणम् |	010a   
भीष्मस्य सह पार्थेन बलिवासवयोरिव ||	010c   
भल्लैर्भल्लाः समागम्य भीष्मपाण्डवयोर्युधि |	011a   
अन्तरिक्षे व्यराजन्त खद्योताः प्रावृषीव हि ||	011c   
अग्निचक्रमिवाविद्धं सव्यदक्षिणमस्यतः |	012a   
गाण्डीवमभवद्राजन्पार्थस्य सृजतः शरान् ||	012c   
स तैः सञ्छादयामास भीष्मं शरशतैः शितैः |	013a   
पर्वतं वारिधाराभिश्छादयन्निव तोयदः ||	013c   
तां स वेलामिवोद्धूतां शरवृष्टिं समुत्थिताम् |	014a   
व्यधमत्सायकैर्भीष्मो अर्जुनं सन्निवारयत् ||	014c   
ततस्तानि निकृत्तानि शरजालानि भागशः |	015a   
समरेऽभिव्यशीर्यन्त फल्गुनस्य रथं प्रति ||	015c   
ततः कनकपुङ्खानां शरवृष्टिं समुत्थिताम्  |	016a   
पाण्डवस्य रथात्तूर्णं शलभानामिवायतिम्  |	016c   
व्यधमत्तां पुनस्तस्य भीष्मः शरशतैः शितैः ||	016e   
ततस्ते कुरवः सर्वे साधु साध्विति चाब्रुवन् |	017a   
दुष्करं कृतवान्भीष्मो यदर्जुनमयोधयत् ||	017c   
बलवांस्तरुणो दक्षः क्षिप्रकारी च पाण्डवः |	018a   
कोऽन्यः समर्थः पार्थस्य वेगं धारयितुं रणे ||	018c   
ऋते शान्तनवाद्भीष्मात्कृष्णाद्वा देवकीसुतात्  |	019a   
आचार्यप्रवराद्वापि भारद्वाजान्महाबलात् ||	019c   
अस्त्रैरस्त्राणि संवार्य क्रीडतः पुरुषर्षभौ |	020a   
चक्षूंषि सर्वभूतानां मोहयन्तौ महाबलौ ||	020c   
प्राजापत्यं तथैवैन्द्रमाग्नेयं च सुदारुणम् |	021a   
कौबेरं वारुणं चैव याम्यं वायव्यमेव च |	021c   
प्रयुञ्जानौ महात्मानौ समरे तौ विचेरतुः ||	021e   
विस्मितान्यथ भूतानि तौ दृष्ट्वा संयुगे तदा |	022a   
साधु पार्थ महाबाहो साधु भीष्मेति चाब्रुवन् ||	022c   
नेदं युक्तं मनुष्येषु योऽयं सन्दृश्यते महान् |	023a   
महास्त्राणां सम्प्रयोगः समरे भीष्मपार्थयोः ||	023c   
एवं सर्वास्त्रविदुषोरस्त्रयुद्धमवर्तत |	024a   
अथ जिष्णुरुपावृत्य पृथुधारेण कार्मुकम् |	024c   
चकर्त भीष्मस्य तदा जातरूपपरिष्कृतम् ||	024e   
निमेषान्तरमात्रेण भीष्मोऽन्यत्कार्मुकं रणे |	025a   
समादाय महाबाहुः सज्यं चक्रे महाबलः |	025c   
शरांश्च सुबहून्क्रुद्धो मुमोचाशु धनञ्जये ||	025e   
अर्जुनोऽपि शरांश्चित्रान्भीष्माय निशितान्बहून् |	026a   
चिक्षेप सुमहातेजास्तथा भीष्मश्च पाण्डवे ||	026c   
तयोर्दिव्यास्त्रविदुषोरस्यतोरनिशं शरान् |	027a   
न विशेषस्तदा राजँल्लक्ष्यते स्म महात्मनोः ||	027c   
अथावृणोद्दश दिशः शरैरतिरथस्तदा |	028a   
किरीटमाली कौन्तेयः शूरः शान्तनवस्तथा ||	028c   
अतीव पाण्डवो भीष्मं भीष्मश्चातीव पाण्डवम् |	029a   
बभूव तस्मिन्सङ्ग्रामे राजँल्लोके तदद्भुतम् ||	029c   
पाण्डवेन हताः शूरा भीष्मस्य रथरक्षिणः |	030a   
शेरते स्म तदा राजन्कौन्तेयस्याभितो रथम् ||	030c   
ततो गाण्डीवनिर्मुक्ता निरमित्रं चिकीर्षवः |	031a   
आगच्छन्पुङ्खसंश्लिष्टाः श्वेतवाहनपत्रिणः ||	031c   
निष्पतन्तो रथात्तस्य धौता हैरण्यवाससः	032a   
आकाशे समदृश्यन्त हंसानामिव पङ्क्तयः ||	032c   
तस्य तद्दिव्यमस्त्रं हि प्रगाढं चित्रमस्यतः |	033a   
प्रेक्षन्ते स्मान्तरिक्षस्थाः सर्वे देवाः सवासवाः |	033c   
तद्दृष्ट्वा परमप्रीतो गन्धर्वश्चित्रमद्भुतम् |	034a   
शशंस देवराजाय चित्रसेनः प्रतापवान् ||	034c   
पश्येमानरिनिर्दारान्संसक्तानिव गच्छतः |	035a   
चित्ररूपमिदं जिष्णोर्दिव्यमस्त्रमुदीर्यतः ||	035c   
नेदं मनुष्याः श्रद्दध्युर्न हीदं तेषु विद्यते |	036a   
पौराणानां महास्त्राणां विचित्रोऽयं समागमः ||	036c  
मध्यन्दिनगतं सूर्यं प्रतपन्तमिवाम्बरे |	037a   
न शक्नुवन्ति सैन्यानि पाण्डवं प्रतिवीक्षितुम् ||	037c   
उभौ विश्रुतकर्माणावुभौ युद्धविशारदौ |	038a   
उभौ सदृशकर्माणावुभौ युधि दुरासदौ ||	038c   
इत्युक्तो देवराजस्तु पार्थभीष्मसमागमम् |	039a   
पूजयामास दिव्येन पुष्पवर्षेण भारत ||	039c   
ततो भीष्मः शान्तनवो वामे पार्श्वे समर्पयत् |	040a   
अस्यतः प्रतिसन्धाय विवृतं सव्यसाचिनः ||	040c   
ततः प्रहस्य बीभत्सुः पृथुधारेण कार्मुकम् |	041a   
न्यकृन्तद्गार्ध्रपत्रेण भीष्मस्यामिततेजसः ||	041c   
अथैनं दशभिर्बाणैः प्रत्यविध्यत्स्तनान्तरे |	042a   
यतमानं पराक्रान्तं कुन्तीपुत्रो धनञ्जयः ||	042c   
स पीडितो महाबाहुर्गृहीत्वा रथकूबरम् |	043a   
गाङ्गेयो युधि दुर्धर्षस्तस्थौ दीर्घमिवातुरः ||	043c   
तं विसञ्ज्ञमपोवाह संयन्ता रथवाजिनाम् |	044a   
उपदेशमनुस्मृत्य रक्षमाणो महारथम् ||	044c   
