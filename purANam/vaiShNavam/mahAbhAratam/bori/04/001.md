जनमेजय उवाच ||	001    
कथं विराटनगरे मम पूर्वपितामहाः |	001a   
अज्ञातवासमुषिता दुर्योधनभयार्दिताः ||	001c   
वैशम्पायन उवाच ||	002    
तथा तु स वराँल्लब्ध्वा धर्माद्धर्मभृतां वरः |	002a   
गत्वाश्रमं ब्राह्मणेभ्य आचख्यौ सर्वमेव तत् ||	002c   
कथयित्वा तु तत्सर्वं ब्राह्मणेभ्यो युधिष्ठिरः |	003a   
अरणीसहितं तस्मै ब्राह्मणाय न्यवेदयत् ||	003c   
ततो युधिष्ठिरो राजा धर्मपुत्रो महामनाः |	004a   
सन्निवर्त्यानुजान्सर्वानिति होवाच भारत ||	004c   
द्वादशेमानि वर्षाणि राष्ट्राद्विप्रोषिता वयम् |	005a   
त्रयोदशोऽयं सम्प्राप्तः कृच्छ्रः परमदुर्वसः ||	005c   
स साधु कौन्तेय इतो वासमर्जुन रोचय |	006a   
यत्रेमा वसतीः सर्वा वसेमाविदिताः परैः ||	006c   
अर्जुन उवाच ||	007    
तस्यैव वरदानेन धर्मस्य मनुजाधिप |	007a   
अज्ञाता विचरिष्यामो नराणां भरतर्षभ ||	007c   
किं तु वासाय राष्ट्राणि कीर्तयिष्यामि कानिचित् |	008a   
रमणीयानि गुप्तानि तेषां किञ्चित्स्म रोचय ||	008c   
सन्ति रम्या जनपदा बह्वन्नाः परितः कुरून् |	009a   
पाञ्चालाश्चेदिमत्स्याश्च शूरसेनाः पटच्चराः|	009c   
दशार्णा नवराष्ट्रं च मल्लाः शाल्वा युगन्धराः ||	009e   
एतेषां कतमो राजन्निवासस्तव रोचते |	010a   
वत्स्यामो यत्र राजेन्द्र संवत्सरमिमं वयम् |	010c   
युधिष्ठिर उवाच ||	011    
एवमेतन्महाबाहो यथा स भगवान्प्रभुः |	011a   
अब्रवीत्सर्वभूतेशस्तत्तथा न तदन्यथा ||	011c   
अवश्यं त्वेव वासार्थं रमणीयं शिवं सुखम् |	012a   
सम्मन्त्र्य सहितैः सर्वैर्द्रष्टव्यमकुतोभयम् ||	012c   
मत्स्यो विराटो बलवानभिरक्षेत्स पाण्डवान् |	013a   
धर्मशीलो वदान्यश्च वृद्धश्च सुमहाधनः ||	013c   
विराटनगरे तात संवत्सरमिमं वयम् |	014a   
कुर्वन्तस्तस्य कर्माणि विहरिष्याम भारत ||	014c   
यानि यानि च कर्माणि तस्य शक्ष्यामहे वयम् |	015a   
कर्तुं यो यत्स तत्कर्म ब्रवीतु कुरुनन्दनाः ||	015c   
अर्जुन उवाच ||	016    
नरदेव कथं कर्म राष्ट्रे तस्य करिष्यसि |	016a   
विराटनृपतेः साधो रंस्यसे केन कर्मणा ||	016c   
मृदुर्वदान्यो ह्रीमांश्च धार्मिकः सत्यविक्रमः |	017a   
राजंस्त्वमापदा क्लिष्टः किं करिष्यसि पाण्डव ||	017c   
न दुःखमुचितं किञ्चिद्राजन्वेद यथा जनः |	018a   
स इमामापदं प्राप्य कथं घोरां तरिष्यसि ||	018c   
युधिष्ठिर उवाच ||	019    
शृणुध्वं यत्करिष्यामि कर्म वै कुरुनन्दनाः |	019a   
विराटमनुसम्प्राप्य राजानं पुरुषर्षभम् ||	019c   
सभास्तारो भविष्यामि तस्य राज्ञो महात्मनः |	020a   
कङ्को नाम द्विजो भूत्वा मताक्षः प्रियदेविता ||	020c   
वैडूर्यान्काञ्चनान्दान्तान्फलैर्ज्योतीरसैः सह |	021a   
कृष्णाक्षाँल्लोहिताक्षांश्च निर्वर्त्स्यामि मनोरमान् ||	021c   
आसं युधिष्ठिरस्याहं पुरा प्राणसमः सखा |	022a   
इति वक्ष्यामि राजानं यदि मामनुयोक्ष्यते ||	022c   
इत्येतद्वो मयाख्यातं विहरिष्याम्यहं यथा |	023a   
वृकोदर विराटे त्वं रंस्यसे केन कर्मणा ||	023c   
