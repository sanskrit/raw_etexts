सञ्जय उवाच	001  
तं तथा कृपयाविष्टमश्रुपूर्णाकुलेक्षणम्	001a  
विषीदन्तमिदं वाक्यमुवाच मधुसूदनः	001c  
श्रीभगवानुवाच	002  
कुतस्त्वा कश्मलमिदं विषमे समुपस्थितम्	002a  
अनार्यजुष्टमस्वर्ग्यमकीर्तिकरमर्जुन	002c  
क्लैब्यं मा स्म गमः पार्थ नैतत्त्वय्युपपद्यते	003a  
क्षुद्रं हृदयदौर्बल्यं त्यक्त्वोत्तिष्ठ परन्तप	003c  
अर्जुन उवाच	004  
कथं भीष्ममहं सङ्ख्ये द्रोणं च मधुसूदन	004a  
इषुभिः प्रतियोत्स्यामि पूजार्हावरिसूदन	004c  
गुरूनहत्वा हि महानुभावाञ्श्रेयो भोक्तुं भैक्षमपीह लोके	005a  
हत्वार्थकामांस्तु गुरूनिहैव भुञ्जीय भोगान्रुधिरप्रदिग्धान्	005c  
न चैतद्विद्मः कतरन्नो गरीयो यद्वा जयेम यदि वा नो जयेयुः	006a  
यानेव हत्वा न जिजीविषामस्तेऽवस्थिताः प्रमुखे धार्तराष्ट्राः	006c  
कार्पण्यदोषोपहतस्वभावः पृच्छामि त्वां धर्मसम्मूढचेताः	007a  
यच्छ्रेयः स्यान्निश्चितं ब्रूहि तन्मे शिष्यस्तेऽहं शाधि मां त्वां प्रपन्नम्	007c  
न हि प्रपश्यामि ममापनुद्याद्यच्छोकमुच्छोषणमिन्द्रियाणाम्	008a  
अवाप्य भूमावसपत्नमृद्धं राज्यं सुराणामपि चाधिपत्यम्	008c  
सञ्जय उवाच	009  
एवमुक्त्वा हृषीकेशं गुडाकेशः परन्तप	009a  
न योत्स्य इति गोविन्दमुक्त्वा तूष्णीं बभूव ह	009c  
तमुवाच हृषीकेशः प्रहसन्निव भारत	010a  
सेनयोरुभयोर्मध्ये विषीदन्तमिदं वचः	010c  
श्रीभगवानुवाच	011  
अशोच्यानन्वशोचस्त्वं प्रज्ञावादांश्च भाषसे	011a  
गतासूनगतासूंश्च नानुशोचन्ति पण्डिताः	011c  
न त्वेवाहं जातु नासं न त्वं नेमे जनाधिपाः	012a  
न चैव न भविष्यामः सर्वे वयमतः परम्	012c  
देहिनोऽस्मिन्यथा देहे कौमारं यौवनं जरा	013a  
तथा देहान्तरप्राप्तिर्धीरस्तत्र न मुह्यति	013c  
मात्रास्पर्शास्तु कौन्तेय शीतोष्णसुखदुःखदाः	014a  
आगमापायिनोऽनित्यास्तांस्तितिक्षस्व भारत	014c  
यं हि न व्यथयन्त्येते पुरुषं पुरुषर्षभ	015a  
समदुःखसुखं धीरं सोऽमृतत्वाय कल्पते	015c  
नासतो विद्यते भावो नाभावो विद्यते सतः	016a  
उभयोरपि दृष्टोऽन्तस्त्वनयोस्तत्त्वदर्शिभिः	016c  
अविनाशि तु तद्विद्धि येन सर्वमिदं ततम्	017a  
विनाशमव्ययस्यास्य न कश्चित्कर्तुमर्हति	017c  
अन्तवन्त इमे देहा नित्यस्योक्ताः शरीरिणः	018a  
अनाशिनोऽप्रमेयस्य तस्माद्युध्यस्व भारत	018c  
य एनं वेत्ति हन्तारं यश्चैनं मन्यते हतम्	019a  
उभौ तौ न विजानीतो नायं हन्ति न हन्यते	019c  
न जायते म्रियते वा कदा चिन्नायं भूत्वा भविता वा न भूयः	020a  
अजो नित्यः शाश्वतोऽयं पुराणो न हन्यते हन्यमाने शरीरे	020c  
वेदाविनाशिनं नित्यं य एनमजमव्ययम्	021a  
कथं स पुरुषः पार्थ कं घातयति हन्ति कम्	021c  
वासांसि जीर्णानि यथा विहाय नवानि गृह्णाति नरोऽपराणि	022a  
तथा शरीराणि विहाय जीर्णान्यन्यानि संयाति नवानि देही	022c  
नैनं छिन्दन्ति शस्त्राणि नैनं दहति पावकः	023a  
न चैनं क्लेदयन्त्यापो न शोषयति मारुतः	023c  
अच्छेद्योऽयमदाह्योऽयमक्लेद्योऽशोष्य एव च	024a  
नित्यः सर्वगतः स्थाणुरचलोऽयं सनातनः	024c  
अव्यक्तोऽयमचिन्त्योऽयमविकार्योऽयमुच्यते	025a  
तस्मादेवं विदित्वैनं नानुशोचितुमर्हसि	025c  
अथ चैनं नित्यजातं नित्यं वा मन्यसे मृतम्	026a  
तथापि त्वं महाबाहो नैनं शोचितुमर्हसि	026c  
जातस्य हि ध्रुवो मृत्युर्ध्रुवं जन्म मृतस्य च	027a  
तस्मादपरिहार्येऽर्थे न त्वं शोचितुमर्हसि	027c  
अव्यक्तादीनि भूतानि व्यक्तमध्यानि भारत	028a  
अव्यक्तनिधनान्येव तत्र का परिदेवना	028c  
आश्चर्यवत्पश्यति कश्चिदेनमाश्चर्यवद्वदति तथैव चान्यः	029a  
आश्चर्यवच्चैनमन्यः शृणोति श्रुत्वाप्येनं वेद न चैव कश्चित्	029c  
देही नित्यमवध्योऽयं देहे सर्वस्य भारत	030a  
तस्मात्सर्वाणि भूतानि न त्वं शोचितुमर्हसि	030c  
स्वधर्ममपि चावेक्ष्य न विकम्पितुमर्हसि	031a  
धर्म्याद्धि युद्धाच्छ्रेयोऽन्यत्क्षत्रियस्य न विद्यते	031c  
यदृच्छया चोपपन्नं स्वर्गद्वारमपावृतम्	032a  
सुखिनः क्षत्रियाः पार्थ लभन्ते युद्धमीदृशम्	032c  
अथ चेत्त्वमिमं धर्म्यं सङ्ग्रामं न करिष्यसि	033a  
ततः स्वधर्मं कीर्तिं च हित्वा पापमवाप्स्यसि	033c  
अकीर्तिं चापि भूतानि कथयिष्यन्ति तेऽव्ययाम्	034a  
सम्भावितस्य चाकीर्तिर्मरणादतिरिच्यते	034c  
भयाद्रणादुपरतं मंस्यन्ते त्वां महारथाः	035a  
येषां च त्वं बहुमतो भूत्वा यास्यसि लाघवम्	035c  
अवाच्यवादांश्च बहून्वदिष्यन्ति तवाहिताः	036a  
निन्दन्तस्तव सामर्थ्यं ततो दुःखतरं नु किम्	036c  
हतो वा प्राप्स्यसि स्वर्गं जित्वा वा भोक्ष्यसे महीम्	037a  
तस्मादुत्तिष्ठ कौन्तेय युद्धाय कृतनिश्चयः	037c  
सुखदुःखे समे कृत्वा लाभालाभौ जयाजयौ	038a  
ततो युद्धाय युज्यस्व नैवं पापमवाप्स्यसि	038c  
एषा तेऽभिहिता साङ्ख्ये बुद्धिर्योगे त्विमां शृणु	039a  
बुद्ध्या युक्तो यया पार्थ कर्मबन्धं प्रहास्यसि	039c  
नेहाभिक्रमनाशोऽस्ति प्रत्यवायो न विद्यते	040a  
स्वल्पमप्यस्य धर्मस्य त्रायते महतो भयात्	040c  
व्यवसायात्मिका बुद्धिरेकेह कुरुनन्दन	041a  
बहुशाखा ह्यनन्ताश्च बुद्धयोऽव्यवसायिनाम्	041c  
यामिमां पुष्पितां वाचं प्रवदन्त्यविपश्चितः	042a  
वेदवादरताः पार्थ नान्यदस्तीति वादिनः	042c  
कामात्मानः स्वर्गपरा जन्मकर्मफलप्रदाम्	043a  
क्रियाविशेषबहुलां भोगैश्वर्यगतिं प्रति	043c  
भोगैश्वर्यप्रसक्तानां तयापहृतचेतसाम्	044a  
व्यवसायात्मिका बुद्धिः समाधौ न विधीयते	044c  
त्रैगुण्यविषया वेदा निस्त्रैगुण्यो भवार्जुन	045a  
निर्द्वन्द्वो नित्यसत्त्वस्थो निर्योगक्षेम आत्मवान्	045c  
यावानर्थ उदपाने सर्वतः सम्प्लुतोदके	046a  
तावान्सर्वेषु वेदेषु ब्राह्मणस्य विजानतः	046c  
कर्मण्येवाधिकारस्ते मा फलेषु कदाचन	047a  
मा कर्मफलहेतुर्भूर्मा ते सङ्गोऽस्त्वकर्मणि	047c  
योगस्थः कुरु कर्माणि सङ्गं त्यक्त्वा धनञ्जय	048a  
सिद्ध्यसिद्ध्योः समो भूत्वा समत्वं योग उच्यते	048c  
दूरेण ह्यवरं कर्म बुद्धियोगाद्धनञ्जय	049a  
बुद्धौ शरणमन्विच्छ कृपणाः फलहेतवः	049c  
बुद्धियुक्तो जहातीह उभे सुकृतदुष्कृते	050a  
तस्माद्योगाय युज्यस्व योगः कर्मसु कौशलम्	050c  
कर्मजं बुद्धियुक्ता हि फलं त्यक्त्वा मनीषिणः	051a  
जन्मबन्धविनिर्मुक्ताः पदं गच्छन्त्यनामयम्	051c  
यदा ते मोहकलिलं बुद्धिर्व्यतितरिष्यति	052a  
तदा गन्तासि निर्वेदं श्रोतव्यस्य श्रुतस्य च	052c  
श्रुतिविप्रतिपन्ना ते यदा स्थास्यति निश्चला	053a  
समाधावचला बुद्धिस्तदा योगमवाप्स्यसि	053c  
अर्जुन उवाच	054  
स्थितप्रज्ञस्य का भाषा समाधिस्थस्य केशव	054a  
स्थितधीः किं प्रभाषेत किमासीत व्रजेत किम्	054c  
श्रीभगवानुवाच	055  
प्रजहाति यदा कामान्सर्वान्पार्थ मनोगतान्	055a  
आत्मन्येवात्मना तुष्टः स्थितप्रज्ञस्तदोच्यते	055c  
दुःखेष्वनुद्विग्नमनाः सुखेषु विगतस्पृहः	056a  
वीतरागभयक्रोधः स्थितधीर्मुनिरुच्यते	056c  
यः सर्वत्रानभिस्नेहस्तत्तत्प्राप्य शुभाशुभम्	057a  
नाभिनन्दति न द्वेष्टि तस्य प्रज्ञा प्रतिष्ठिता	057c  
यदा संहरते चायं कूर्मोऽङ्गानीव सर्वशः	058a  
इन्द्रियाणीन्द्रियार्थेभ्यस्तस्य प्रज्ञा प्रतिष्ठिता	058c  
विषया विनिवर्तन्ते निराहारस्य देहिनः	059a  
रसवर्जं रसोऽप्यस्य परं दृष्ट्वा निवर्तते	059c  
यततो ह्यपि कौन्तेय पुरुषस्य विपश्चितः	060a  
इन्द्रियाणि प्रमाथीनि हरन्ति प्रसभं मनः	060c  
तानि सर्वाणि संयम्य युक्त आसीत मत्परः	061a  
वशे हि यस्येन्द्रियाणि तस्य प्रज्ञा प्रतिष्ठिता	061c  
ध्यायतो विषयान्पुंसः सङ्गस्तेषूपजायते	062a  
सङ्गात्सञ्जायते कामः कामात्क्रोधोऽभिजायते	062c  
क्रोधाद्भवति सम्मोहः सम्मोहात्स्मृतिविभ्रमः	063a  
स्मृतिभ्रंशाद्बुद्धिनाशो बुद्धिनाशात्प्रणश्यति	063c  
रागद्वेषवियुक्तैस्तु विषयानिन्द्रियैश्चरन्	064a  
आत्मवश्यैर्विधेयात्मा प्रसादमधिगच्छति	064c  
प्रसादे सर्वदुःखानां हानिरस्योपजायते	065a  
प्रसन्नचेतसो ह्याशु बुद्धिः पर्यवतिष्ठते	065c  
नास्ति बुद्धिरयुक्तस्य न चायुक्तस्य भावना	066a  
न चाभावयतः शान्तिरशान्तस्य कुतः सुखम्	066c  
इन्द्रियाणां हि चरतां यन्मनोऽनुविधीयते	067a  
तदस्य हरति प्रज्ञां वायुर्नावमिवाम्भसि	067c  
तस्माद्यस्य महाबाहो निगृहीतानि सर्वशः	068a  
इन्द्रियाणीन्द्रियार्थेभ्यस्तस्य प्रज्ञा प्रतिष्ठिता	068c  
या निशा सर्वभूतानां तस्यां जागर्ति संयमी	069a  
यस्यां जाग्रति भूतानि सा निशा पश्यतो मुनेः	069c  
आपूर्यमाणमचलप्रतिष्ठं समुद्रमापः प्रविशन्ति यद्वत्	070a  
तद्वत्कामा यं प्रविशन्ति सर्वे स शान्तिमाप्नोति न कामकामी	070c  
विहाय कामान्यः सर्वान्पुमांश्चरति निःस्पृहः	071a  
निर्ममो निरहङ्कारः स शान्तिमधिगच्छति	071c  
एषा ब्राह्मी स्थितिः पार्थ नैनां प्राप्य विमुह्यति	072a  
स्थित्वास्यामन्तकालेऽपि ब्रह्मनिर्वाणमृच्छति	072c  
