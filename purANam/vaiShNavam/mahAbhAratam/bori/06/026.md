श्रीभगवानुवाच	001  
इमं विवस्वते योगं प्रोक्तवानहमव्ययम्	001a  
विवस्वान्मनवे प्राह मनुरिक्ष्वाकवेऽब्रवीत्	001c  
एवं परम्पराप्राप्तमिमं राजर्षयो विदुः	002a  
स कालेनेह महता योगो नष्टः परन्तप	002c  
स एवायं मया तेऽद्य योगः प्रोक्तः पुरातनः	003a  
भक्तोऽसि मे सखा चेति रहस्यं ह्येतदुत्तमम्	003c  
अर्जुन उवाच	004  
अपरं भवतो जन्म परं जन्म विवस्वतः	004a  
कथमेतद्विजानीयां त्वमादौ प्रोक्तवानिति	004c  
श्रीभगवानुवाच	005  
बहूनि मे व्यतीतानि जन्मानि तव चार्जुन	005a  
तान्यहं वेद सर्वाणि न त्वं वेत्थ परन्तप	005c  
अजोऽपि सन्नव्ययात्मा भूतानामीश्वरोऽपि सन्	006a  
प्रकृतिं स्वामधिष्ठाय सम्भवाम्यात्ममायया	006c  
यदा यदा हि धर्मस्य ग्लानिर्भवति भारत	007a  
अभ्युत्थानमधर्मस्य तदात्मानं सृजाम्यहम्	007c  
परित्राणाय साधूनां विनाशाय च दुष्कृताम्	008a  
धर्मसंस्थापनार्थाय सम्भवामि युगे युगे	008c  
जन्म कर्म च मे दिव्यमेवं यो वेत्ति तत्त्वतः	009a  
त्यक्त्वा देहं पुनर्जन्म नैति मामेति सोऽर्जुन	009c  
वीतरागभयक्रोधा मन्मया मामुपाश्रिताः	010a  
बहवो ज्ञानतपसा पूता मद्भावमागताः	010c  
ये यथा मां प्रपद्यन्ते तांस्तथैव भजाम्यहम्	011a  
मम वर्त्मानुवर्तन्ते मनुष्याः पार्थ सर्वशः	011c  
काङ्क्षन्तः कर्मणां सिद्धिं यजन्त इह देवताः	012a  
क्षिप्रं हि मानुषे लोके सिद्धिर्भवति कर्मजा	012c  
चातुर्वर्ण्यं मया सृष्टं गुणकर्मविभागशः	013a  
तस्य कर्तारमपि मां विद्ध्यकर्तारमव्ययम्	013c  
न मां कर्माणि लिम्पन्ति न मे कर्मफले स्पृहा	014a  
इति मां योऽभिजानाति कर्मभिर्न स बध्यते	014c  
एवं ज्ञात्वा कृतं कर्म पूर्वैरपि मुमुक्षुभिः	015a  
कुरु कर्मैव तस्मात्त्वं पूर्वैः पूर्वतरं कृतम्	015c  
किं कर्म किमकर्मेति कवयोऽप्यत्र मोहिताः	016a  
तत्ते कर्म प्रवक्ष्यामि यज्ज्ञात्वा मोक्ष्यसेऽशुभात्	016c  
कर्मणो ह्यपि बोद्धव्यं बोद्धव्यं च विकर्मणः	017a  
अकर्मणश्च बोद्धव्यं गहना कर्मणो गतिः	017c  
कर्मण्यकर्म यः पश्येदकर्मणि च कर्म यः	018a  
स बुद्धिमान्मनुष्येषु स युक्तः कृत्स्नकर्मकृत्	018c  
यस्य सर्वे समारम्भाः कामसङ्कल्पवर्जिताः	019a  
ज्ञानाग्निदग्धकर्माणं तमाहुः पण्डितं बुधाः	019c  
त्यक्त्वा कर्मफलासङ्गं नित्यतृप्तो निराश्रयः	020a  
कर्मण्यभिप्रवृत्तोऽपि नैव किञ्चित्करोति सः	020c  
निराशीर्यतचित्तात्मा त्यक्तसर्वपरिग्रहः	021a  
शारीरं केवलं कर्म कुर्वन्नाप्नोति किल्बिषम्	021c  
यदृच्छालाभसन्तुष्टो द्वन्द्वातीतो विमत्सरः	022a  
समः सिद्धावसिद्धौ च कृत्वापि न निबध्यते	022c  
गतसङ्गस्य मुक्तस्य ज्ञानावस्थितचेतसः	023a  
यज्ञायाचरतः कर्म समग्रं प्रविलीयते	023c  
ब्रह्मार्पणं ब्रह्महविर्ब्रह्माग्नौ ब्रह्मणा हुतम्	024a  
ब्रह्मैव तेन गन्तव्यं ब्रह्मकर्मसमाधिना	024c  
दैवमेवापरे यज्ञं योगिनः पर्युपासते	025a  
ब्रह्माग्नावपरे यज्ञं यज्ञेनैवोपजुह्वति	025c  
श्रोत्रादीनीन्द्रियाण्यन्ये संयमाग्निषु जुह्वति	026a  
शब्दादीन्विषयानन्य इन्द्रियाग्निषु जुह्वति	026c  
सर्वाणीन्द्रियकर्माणि प्राणकर्माणि चापरे	027a  
आत्मसंयमयोगाग्नौ जुह्वति ज्ञानदीपिते	027c  
द्रव्ययज्ञास्तपोयज्ञा योगयज्ञास्तथापरे	028a  
स्वाध्यायज्ञानयज्ञाश्च यतयः संशितव्रताः	028c  
अपाने जुह्वति प्राणं प्राणेऽपानं तथापरे	029a  
प्राणापानगती रुद्ध्वा प्राणायामपरायणाः	029c  
अपरे नियताहाराः प्राणान्प्राणेषु जुह्वति	030a  
सर्वेऽप्येते यज्ञविदो यज्ञक्षपितकल्मषाः	030c  
यज्ञशिष्टामृतभुजो यान्ति ब्रह्म सनातनम्	031a  
नायं लोकोऽस्त्ययज्ञस्य कुतोऽन्यः कुरुसत्तम	031c  
एवं बहुविधा यज्ञा वितता ब्रह्मणो मुखे	032a  
कर्मजान्विद्धि तान्सर्वानेवं ज्ञात्वा विमोक्ष्यसे	032c  
श्रेयान्द्रव्यमयाद्यज्ञाज्ज्ञानयज्ञः परन्तप	033a  
सर्वं कर्माखिलं पार्थ ज्ञाने परिसमाप्यते	033c  
तद्विद्धि प्रणिपातेन परिप्रश्नेन सेवया	034a  
उपदेक्ष्यन्ति ते ज्ञानं ज्ञानिनस्तत्त्वदर्शिनः	034c  
यज्ज्ञात्वा न पुनर्मोहमेवं यास्यसि पाण्डव	035a  
येन भूतान्यशेषेण द्रक्ष्यस्यात्मन्यथो मयि	035c  
अपि चेदसि पापेभ्यः सर्वेभ्यः पापकृत्तमः	036a  
सर्वं ज्ञानप्लवेनैव वृजिनं सन्तरिष्यसि	036c  
यथैधांसि समिद्धोऽग्निर्भस्मसात्कुरुतेऽर्जुन	037a  
ज्ञानाग्निः सर्वकर्माणि भस्मसात्कुरुते तथा	037c  
न हि ज्ञानेन सदृशं पवित्रमिह विद्यते	038a  
तत्स्वयं योगसंसिद्धः कालेनात्मनि विन्दति	038c  
श्रद्धावाँल्लभते ज्ञानं तत्परः संयतेन्द्रियः	039a  
ज्ञानं लब्ध्वा परां शान्तिमचिरेणाधिगच्छति	039c  
अज्ञश्चाश्रद्दधानश्च संशयात्मा विनश्यति	040a  
नायं लोकोऽस्ति न परो न सुखं संशयात्मनः	040c  
योगसन्न्यस्तकर्माणं ज्ञानसञ्छिन्नसंशयम्	041a  
आत्मवन्तं न कर्माणि निबध्नन्ति धनञ्जय	041c  
तस्मादज्ञानसम्भूतं हृत्स्थं ज्ञानासिनात्मनः	042a  
छित्त्वैनं संशयं योगमातिष्ठोत्तिष्ठ भारत	042c  
