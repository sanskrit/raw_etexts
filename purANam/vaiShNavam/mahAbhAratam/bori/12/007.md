001  वैशम्पायन उवाच
001a युधिष्ठिरस्तु धर्मात्मा शोकव्याकुलचेतनः
001c शुशोच दुःखसन्तप्तः स्मृत्वा कर्णं महारथम्
002a आविष्टो दुःखशोकाभ्यां निःश्वसंश्च पुनः पुनः
002c दृष्ट्वार्जुनमुवाचेदं वचनं शोककर्शितः
003a यद्भैक्षमाचरिष्याम वृष्ण्यन्धकपुरे वयम्
003c ज्ञातीन्निष्पुरुषान्कृत्वा नेमां प्राप्स्याम दुर्गतिम्
004a अमित्रा नः समृद्धार्था वृत्तार्थाः कुरवः किल
004c आत्मानमात्मना हत्वा किं धर्मफलमाप्नुमः
005a धिगस्तु क्षात्रमाचारं धिगस्तु बलमौरसम्
005c धिगस्त्वमर्षं येनेमामापदं गमिता वयम्
006a साधु क्षमा दमः शौचमवैरोध्यममत्सरः
006c अहिंसा सत्यवचनं नित्यानि वनचारिणाम्
007a वयं तु लोभान्मोहाच्च स्तम्भं मानं च संश्रिताः
007c इमामवस्थामापन्ना राज्यलेशबुभुक्षया
008a त्रैलोक्यस्यापि राज्येन नास्मान्कश्चित्प्रहर्षयेत्
008c बान्धवान्निहतान्दृष्ट्वा पृथिव्यामामिषैषिणः
009a ते वयं पृथिवीहेतोरवध्यान्पृथिवीसमान्
009c सम्परित्यज्य जीवामो हीनार्था हतबान्धवाः
010a आमिषे गृध्यमानानामशुनां नः शुनामिव
010c आमिषं चैव नो नष्टमामिषस्य च भोजिनः
011a न पृथिव्या सकलया न सुवर्णस्य राशिभिः
011c न गवाश्वेन सर्वेण ते त्याज्या य इमे हताः
012a संयुक्ताः काममन्युभ्यां क्रोधामर्षसमन्विताः
012c मृत्युयानं समारुह्य गता वैवस्वतक्षयम्
013a बहु कल्याणमिच्छन्त ईहन्ते पितरः सुतान्
013c तपसा ब्रह्मचर्येण वन्दनेन तितिक्षया
014a उपवासैस्तथेज्याभिर्व्रतकौतुकमङ्गलैः
014c लभन्ते मातरो गर्भांस्तान्मासान्दश बिभ्रति
015a यदि स्वस्ति प्रजायन्ते जाता जीवन्ति वा यदि
015c सम्भाविता जातबलास्ते दद्युर्यदि नः सुखम्
015e इह चामुत्र चैवेति कृपणाः फलहेतुकाः
016a तासामयं समारम्भो निवृत्तः केवलोऽफलः
016c यदासां निहताः पुत्रा युवानो मृष्टकुण्डलाः
017a अभुक्त्वा पार्थिवान्भोगानृणान्यनवदाय च
017c पितृभ्यो देवताभ्यश्च गता वैवस्वतक्षयम्
018a यदैषामङ्ग पितरौ जातौ काममयाविव
018c सञ्जातबलरूपेषु तदैव निहता नृपाः
019a संयुक्ताः काममन्युभ्यां क्रोधहर्षासमञ्जसाः
019c न ते जन्मफलं किञ्चिद्भोक्तारो जातु कर्हिचित्
020a पाञ्चालानां कुरूणां च हता एव हि येऽहताः
020c ते वयं त्वधमाँल्लोकान्प्रपद्येम स्वकर्मभिः
021a वयमेवास्य लोकस्य विनाशे कारणं स्मृताः
021c धृतराष्ट्रस्य पुत्रेण निकृत्या प्रत्यपत्स्महि
022a सदैव निकृतिप्रज्ञो द्वेष्टा मायोपजीवनः
022c मिथ्यावृत्तः स सततमस्मास्वनपकारिषु
023a अंशकामा वयं ते च न चास्माभिर्न तैर्जितम्
023c न तैर्भुक्तेयमवनिर्न नार्यो गीतवादितम्
024a नामात्यसमितौ कथ्यं न च श्रुतवतां श्रुतम्
024c न रत्नानि परार्ध्यानि न भूर्न द्रविणागमः
025a ऋद्धिमस्मासु तां दृष्ट्वा विवर्णो हरिणः कृशः
025c धृतराष्ट्रस्य नृपतेः सौबलेन निवेदितः
026a तं पिता पुत्रगृद्धित्वादनुमेनेऽनये स्थितम्
026c अनवेक्ष्यैव पितरं गाङ्गेयं विदुरं तथा
026e असंशयं धृतराष्ट्रो यथैवाहं तथा गतः
027a अनियम्याशुचिं लुब्धं पुत्रं कामवशानुगम्
027c पतितो यशसो दीप्ताद्घातयित्वा सहोदरान्
028a इमौ वृद्धौ च शोकाग्नौ प्रक्षिप्य स सुयोधनः
028c अस्मत्प्रद्वेषसंयुक्तः पापबुद्धिः सदैव हि
029a को हि बन्धुः कुलीनः संस्तथा ब्रूयात्सुहृज्जने
029c यथासावुक्तवान्क्षुद्रो युयुत्सुर्वृष्णिसन्निधौ
030a आत्मनो हि वयं दोषाद्विनष्टाः शाश्वतीः समाः
030c प्रदहन्तो दिशः सर्वास्तेजसा भास्करा इव
031a सोऽस्माकं वैरपुरुषो दुर्मन्त्रिप्रग्रहं गतः
031c दुर्योधनकृते ह्येतत्कुलं नो विनिपातितम्
031e अवध्यानां वधं कृत्वा लोके प्राप्ताः स्म वाच्यताम्
032a कुलस्यास्यान्तकरणं दुर्मतिं पापकारिणम्
032c राजा राष्ट्रेश्वरं कृत्वा धृतराष्ट्रोऽद्य शोचति
033a हताः शूराः कृतं पापं विषयः स्वो विनाशितः
033c हत्वा नो विगतो मन्युः शोको मां रुन्धयत्ययम्
034a धनञ्जय कृतं पापं कल्याणेनोपहन्यते
034c त्यागवांश्च पुनः पापं नालं कर्तुमिति श्रुतिः
035a त्यागवाञ्जन्ममरणे नाप्नोतीति श्रुतिर्यदा
035c प्राप्तवर्त्मा कृतमतिर्ब्रह्म सम्पद्यते तदा
036a स धनञ्जय निर्द्वन्द्वो मुनिर्ज्ञानसमन्वितः
036c वनमामन्त्र्य वः सर्वान्गमिष्यामि परन्तप
037a न हि कृत्स्नतमो धर्मः शक्यः प्राप्तुमिति श्रुतिः
037c परिग्रहवता तन्मे प्रत्यक्षमरिसूदन
038a मया निसृष्टं पापं हि परिग्रहमभीप्सता
038c जन्मक्षयनिमित्तं च शक्यं प्राप्तुमिति श्रुतिः
039a स परिग्रहमुत्सृज्य कृत्स्नं राज्यं तथैव च
039c गमिष्यामि विनिर्मुक्तो विशोको विज्वरस्तथा
040a प्रशाधि त्वमिमामुर्वीं क्षेमां निहतकण्टकाम्
040c न ममार्थोऽस्ति राज्येन न भोगैर्वा कुरूत्तम
041a एतावदुक्त्वा वचनं धर्मराजो युधिष्ठिरः
041c व्युपारमत्ततः पार्थः कनीयान्प्रत्यभाषत

