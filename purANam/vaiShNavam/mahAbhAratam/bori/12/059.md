001  वैशम्पायन उवाच
001a ततः काल्यं समुत्थाय कृतपौर्वाह्णिकक्रियाः
001c ययुस्ते नगराकारै रथैः पाण्डवयादवाः
002a प्रपद्य च कुरुक्षेत्रं भीष्ममासाद्य चानघम्
002c सुखां च रजनीं पृष्ट्वा गाङ्गेयं रथिनां वरम्
003a व्यासादीनभिवाद्यर्षीन्सर्वैस्तैश्चाभिनन्दिताः
003c निषेदुरभितो भीष्मं परिवार्य समन्ततः
004a ततो राजा महातेजा धर्मराजो युधिष्ठिरः
004c अब्रवीत्प्राञ्जलिर्भीष्मं प्रतिपूज्याभिवाद्य च
005a य एष राजा-राजेति शब्दश्चरति भारत
005c कथमेष समुत्पन्नस्तन्मे ब्रूहि पितामह
006a तुल्यपाणिशिरोग्रीवस्तुल्यबुद्धीन्द्रियात्मकः
006c तुल्यदुःखसुखात्मा च तुल्यपृष्ठभुजोदरः
007a तुल्यशुक्रास्थिमज्जश्च तुल्यमांसासृगेव च
007c निःश्वासोच्छ्वासतुल्यश्च तुल्यप्राणशरीरवान्
008a समानजन्ममरणः समः सर्वगुणैर्नृणाम्
008c विशिष्टबुद्धीञ्शूरांश्च कथमेकोऽधितिष्ठति
009a कथमेको महीं कृत्स्नां वीरशूरार्यसङ्कुलाम्
009c रक्षत्यपि च लोकोऽस्य प्रसादमभिवाञ्छति
010a एकस्य च प्रसादेन कृत्स्नो लोकः प्रसीदति
010c व्याकुलेनाकुलः सर्वो भवतीति विनिश्चयः
011a एतदिच्छाम्यहं सर्वं तत्त्वेन भरतर्षभ
011c श्रोतुं तन्मे यथातत्त्वं प्रब्रूहि वदतां वर
012a नैतत्कारणमल्पं हि भविष्यति विशाम्पते
012c यदेकस्मिञ्जगत्सर्वं देववद्याति सन्नतिम्
013  भीष्म उवाच
013a नियतस्त्वं नरश्रेष्ठ शृणु सर्वमशेषतः
013c यथा राज्यं समुत्पन्नमादौ कृतयुगेऽभवत्
014a नैव राज्यं न राजासीन्न दण्डो न च दाण्डिकः
014c धर्मेणैव प्रजाः सर्वा रक्षन्ति च परस्परम्
015a पालयानास्तथान्योन्यं नरा धर्मेण भारत
015c खेदं परममाजग्मुस्ततस्तान्मोह आविशत्
016a ते मोहवशमापन्ना मानवा मनुजर्षभ
016c प्रतिपत्तिविमोहाच्च धर्मस्तेषामनीनशत्
017a नष्टायां प्रतिपत्तौ तु मोहवश्या नरास्तदा
017c लोभस्य वशमापन्नाः सर्वे भारतसत्तम
018a अप्राप्तस्याभिमर्शं तु कुर्वन्तो मनुजास्ततः
018c कामो नामापरस्तत्र समपद्यत वै प्रभो
019a तांस्तु कामवशं प्राप्तान्रागो नाम समस्पृशत्
019c रक्ताश्च नाभ्यजानन्त कार्याकार्यं युधिष्ठिर
020a अगम्यागमनं चैव वाच्यावाच्यं तथैव च
020c भक्ष्याभक्ष्यं च राजेन्द्र दोषादोषं च नात्यजन्
021a विप्लुते नरलोकेऽस्मिंस्ततो ब्रह्म ननाश ह
021c नाशाच्च ब्रह्मणो राजन्धर्मो नाशमथागमत्
022a नष्टे ब्रह्मणि धर्मे च देवास्त्रासमथागमन्
022c ते त्रस्ता नरशार्दूल ब्रह्माणं शरणं ययुः
023a प्रपद्य भगवन्तं ते देवा लोकपितामहम्
023c ऊचुः प्राञ्जलयः सर्वे दुःखशोकभयार्दिताः
024a भगवन्नरलोकस्थं नष्टं ब्रह्म सनातनम्
024c लोभमोहादिभिर्भावैस्ततो नो भयमाविशत्
025a ब्रह्मणश्च प्रणाशेन धर्मोऽप्यनशदीश्वर
025c ततः स्म समतां याता मर्त्यैस्त्रिभुवनेश्वर
026a अधो हि वर्षमस्माकं मर्त्यास्तूर्ध्वप्रवर्षिणः
026c क्रियाव्युपरमात्तेषां ततोऽगच्छाम संशयम्
027a अत्र निःश्रेयसं यन्नस्तद्ध्यायस्व पितामह
027c त्वत्प्रभावसमुत्थोऽसौ प्रभावो नो विनश्यति
028a तानुवाच सुरान्सर्वान्स्वयम्भूर्भगवांस्ततः
028c श्रेयोऽहं चिन्तयिष्यामि व्येतु वो भीः सुरर्षभाः
029a ततोऽध्यायसहस्राणां शतं चक्रे स्वबुद्धिजम्
029c यत्र धर्मस्तथैवार्थः कामश्चैवानुवर्णितः
030a त्रिवर्ग इति विख्यातो गण एष स्वयम्भुवा
030c चतुर्थो मोक्ष इत्येव पृथगर्थः पृथग्गणः
031a मोक्षस्यापि त्रिवर्गोऽन्यः प्रोक्तः सत्त्वं रजस्तमः
031c स्थानं वृद्धिः क्षयश्चैव त्रिवर्गश्चैव दण्डजः
032a आत्मा देशश्च कालश्चाप्युपायाः कृत्यमेव च
032c सहायाः कारणं चैव षड्वर्गो नीतिजः स्मृतः
033a त्रयी चान्वीक्षिकी चैव वार्ता च भरतर्षभ
033c दण्डनीतिश्च विपुला विद्यास्तत्र निदर्शिताः
034a अमात्यरक्षाप्रणिधी राजपुत्रस्य रक्षणम्
034c चारश्च विविधोपायः प्रणिधिश्च पृथग्विधः
035a साम चोपप्रदानं च भेदो दण्डश्च पाण्डव
035c उपेक्षा पञ्चमी चात्र कार्त्स्न्येन समुदाहृता
036a मन्त्रश्च वर्णितः कृत्स्नस्तथा भेदार्थ एव च
036c विभ्रंशश्चैव मन्त्रस्य सिद्ध्यसिद्ध्योश्च यत्फलम्
037a सन्धिश्च विविधाभिख्यो हीनो मध्यस्तथोत्तमः
037c भयसत्कारवित्ताख्यः कार्त्स्न्येन परिवर्णितः
038a यात्राकालाश्च चत्वारस्त्रिवर्गस्य च विस्तरः
038c विजयो धर्मयुक्तश्च तथार्थविजयश्च ह
039a आसुरश्चैव विजयस्तथा कार्त्स्न्येन वर्णितः
039c लक्षणं पञ्चवर्गस्य त्रिविधं चात्र वर्णितम्
040a प्रकाशश्चाप्रकाशश्च दण्डोऽथ परिशब्दितः
040c प्रकाशोऽष्टविधस्तत्र गुह्यस्तु बहुविस्तरः
041a रथा नागा हयाश्चैव पादाताश्चैव पाण्डव
041c विष्टिर्नावश्चराश्चैव देशिकाः पथि चाष्टकम्
042a अङ्गान्येतानि कौरव्य प्रकाशानि बलस्य तु
042c जङ्गमाजङ्गमाश्चोक्ताश्चूर्णयोगा विषादयः
043a स्पर्शे चाभ्यवहार्ये चाप्युपांशुर्विविधः स्मृतः
043c अरिर्मित्रमुदासीन इत्येतेऽप्यनुवर्णिताः
044a कृत्स्ना मार्गगुणाश्चैव तथा भूमिगुणाश्च ह
044c आत्मरक्षणमाश्वासः स्पशानां चान्ववेक्षणम्
045a कल्पना विविधाश्चापि नृनागरथवाजिनाम्
045c व्यूहाश्च विविधाभिख्या विचित्रं युद्धकौशलम्
046a उत्पाताश्च निपाताश्च सुयुद्धं सुपलायनम्
046c शस्त्राणां पायनज्ञानं तथैव भरतर्षभ
047a बलव्यसनमुक्तं च तथैव बलहर्षणम्
047c पीडनास्कन्दकालश्च भयकालश्च पाण्डव
048a तथा खातविधानं च योगसञ्चार एव च
048c चौराटव्यबलैश्चोग्रैः परराष्ट्रस्य पीडनम्
049a अग्निदैर्गरदैश्चैव प्रतिरूपकचारकैः
049c श्रेणिमुख्योपजापेन वीरुधश्छेदनेन च
050a दूषणेन च नागानामाशङ्काजननेन च
050c आरोधनेन भक्तस्य पथश्चोपार्जनेन च
051a सप्ताङ्गस्य च राज्यस्य ह्रासवृद्धिसमञ्जसम्
051c दूतसामर्थ्ययोगश्च राष्ट्रस्य च विवर्धनम्
052a अरिमध्यस्थमित्राणां सम्यक्चोक्तं प्रपञ्चनम्
052c अवमर्दः प्रतीघातस्तथैव च बलीयसाम्
053a व्यवहारः सुसूक्ष्मश्च तथा कण्टकशोधनम्
053c शमो व्यायामयोगश्च योगो द्रव्यस्य सञ्चयः
054a अभृतानां च भरणं भृतानां चान्ववेक्षणम्
054c अर्थकाले प्रदानं च व्यसनेष्वप्रसङ्गिता
055a तथा राजगुणाश्चैव सेनापतिगुणाश्च ये
055c कारणस्य च कर्तुश्च गुणदोषास्तथैव च
056a दुष्टेङ्गितं च विविधं वृत्तिश्चैवानुजीविनाम्
056c शङ्कितत्वं च सर्वस्य प्रमादस्य च वर्जनम्
057a अलब्धलिप्सा लब्धस्य तथैव च विवर्धनम्
057c प्रदानं च विवृद्धस्य पात्रेभ्यो विधिवत्तथा
058a विसर्गोऽर्थस्य धर्मार्थमर्थार्थं कामहेतुना
058c चतुर्थो व्यसनाघाते तथैवात्रानुवर्णितः
059a क्रोधजानि तथोग्राणि कामजानि तथैव च
059c दशोक्तानि कुरुश्रेष्ठ व्यसनान्यत्र चैव ह
060a मृगयाक्षास्तथा पानं स्त्रियश्च भरतर्षभ
060c कामजान्याहुराचार्याः प्रोक्तानीह स्वयम्भुवा
061a वाक्पारुष्यं तथोग्रत्वं दण्डपारुष्यमेव च
061c आत्मनो निग्रहस्त्यागोऽथार्थदूषणमेव च
062a यन्त्राणि विविधान्येव क्रियास्तेषां च वर्णिताः
062c अवमर्दः प्रतीघातः केतनानां च भञ्जनम्
063a चैत्यद्रुमाणामामर्दो रोधःकर्मान्तनाशनम्
063c अपस्करोऽथ गमनं तथोपास्या च वर्णिता
064a पणवानकशङ्खानां भेरीणां च युधां वर
064c उपार्जनं च द्रव्याणां परमर्म च तानि षट्
065a लब्धस्य च प्रशमनं सतां चैव हि पूजनम्
065c विद्वद्भिरेकीभावश्च प्रातर्होमविधिज्ञता
066a मङ्गलालम्भनं चैव शरीरस्य प्रतिक्रिया
066c आहारयोजनं चैव नित्यमास्तिक्यमेव च
067a एकेन च यथोत्थेयं सत्यत्वं मधुरा गिरः
067c उत्सवानां समाजानां क्रियाः केतनजास्तथा
068a प्रत्यक्षा च परोक्षा च सर्वाधिकरणेषु च
068c वृत्तिर्भरतशार्दूल नित्यं चैवान्ववेक्षणम्
069a अदण्ड्यत्वं च विप्राणां युक्त्या दण्डनिपातनम्
069c अनुजीविस्वजातिभ्यो गुणेषु परिरक्षणम्
070a रक्षणं चैव पौराणां स्वराष्ट्रस्य विवर्धनम्
070c मण्डलस्था च या चिन्ता राजन्द्वादशराजिका
071a द्वासप्ततिमतिश्चैव प्रोक्ता या च स्वयम्भुवा
071c देशजातिकुलानां च धर्माः समनुवर्णिताः
072a धर्मश्चार्थश्च कामश्च मोक्षश्चात्रानुवर्णितः
072c उपायश्चार्थलिप्सा च विविधा भूरिदक्षिणाः
073a मूलकर्मक्रिया चात्र माया योगश्च वर्णितः
073c दूषणं स्रोतसामत्र वर्णितं च स्थिराम्भसाम्
074a यैर्यैरुपायैर्लोकश्च न चलेदार्यवर्त्मनः
074c तत्सर्वं राजशार्दूल नीतिशास्त्रेऽनुवर्णितम्
075a एतत्कृत्वा शुभं शास्त्रं ततः स भगवान्प्रभुः
075c देवानुवाच संहृष्टः सर्वाञ्शक्रपुरोगमान्
076a उपकाराय लोकस्य त्रिवर्गस्थापनाय च
076c नवनीतं सरस्वत्या बुद्धिरेषा प्रभाविता
077a दण्डेन सहिता ह्येषा लोकरक्षणकारिका
077c निग्रहानुग्रहरता लोकाननु चरिष्यति
078a दण्डेन नीयते चेयं दण्डं नयति चाप्युत
078c दण्डनीतिरिति प्रोक्ता त्रीँल्लोकाननुवर्तते
079a षाड्गुण्यगुणसारैषा स्थास्यत्यग्रे महात्मसु
079c महत्त्वात्तस्य दण्डस्य नीतिर्विस्पष्टलक्षणा
080a नयचारश्च विपुलो येन सर्वमिदं ततम्
080c आगमश्च पुराणानां महर्षीणां च सम्भवः
081a तीर्थवंशश्च वंशश्च नक्षत्राणां युधिष्ठिर
081c सकलं चातुराश्रम्यं चातुर्होत्रं तथैव च
082a चातुर्वर्ण्यं तथैवात्र चातुर्वेद्यं च वर्णितम्
082c इतिहासोपवेदाश्च न्यायः कृत्स्नश्च वर्णितः
083a तपो ज्ञानमहिंसा च सत्यासत्ये नयः परः
083c वृद्धोपसेवा दानं च शौचमुत्थानमेव च
084a सर्वभूतानुकम्पा च सर्वमत्रोपवर्णितम्
084c भुवि वाचोगतं यच्च तच्च सर्वं समर्पितम्
085a तस्मिन्पैतामहे शास्त्रे पाण्डवैतदसंशयम्
085c धर्मार्थकाममोक्षाश्च सकला ह्यत्र शब्दिताः
086a ततस्तां भगवान्नीतिं पूर्वं जग्राह शङ्करः
086c बहुरूपो विशालाक्षः शिवः स्थाणुरुमापतिः
087a युगानामायुषो ह्रासं विज्ञाय भगवाञ्शिवः
087c सञ्चिक्षेप ततः शास्त्रं महार्थं ब्रह्मणा कृतम्
088a वैशालाक्षमिति प्रोक्तं तदिन्द्रः प्रत्यपद्यत
088c दशाध्यायसहस्राणि सुब्रह्मण्यो महातपाः
089a भगवानपि तच्छास्त्रं सञ्चिक्षेप पुरन्दरः
089c सहस्रैः पञ्चभिस्तात यदुक्तं बाहुदन्तकम्
090a अध्यायानां सहस्रैस्तु त्रिभिरेव बृहस्पतिः
090c सञ्चिक्षेपेश्वरो बुद्ध्या बार्हस्पत्यं तदुच्यते
091a अध्यायानां सहस्रेण काव्यः सङ्क्षेपमब्रवीत्
091c तच्छास्त्रममितप्रज्ञो योगाचार्यो महातपाः
092a एवं लोकानुरोधेन शास्त्रमेतन्महर्षिभिः
092c सङ्क्षिप्तमायुर्विज्ञाय मर्त्यानां ह्रासि पाण्डव
093a अथ देवाः समागम्य विष्णुमूचुः प्रजापतिम्
093c एको योऽर्हति मर्त्येभ्यः श्रैष्ठ्यं तं वै समादिश
094a ततः सञ्चिन्त्य भगवान्देवो नारायणः प्रभुः
094c तैजसं वै विरजसं सोऽसृजन्मानसं सुतम्
095a विरजास्तु महाभाग विभुत्वं भुवि नैच्छत
095c न्यासायैवाभवद्बुद्धिः प्रणीता तस्य पाण्डव
096a कीर्तिमांस्तस्य पुत्रोऽभूत्सोऽपि पञ्चातिगोऽभवत्
096c कर्दमस्तस्य च सुतः सोऽप्यतप्यन्महत्तपः
097a प्रजापतेः कर्दमस्य अनङ्गो नाम वै सुतः
097c प्रजानां रक्षिता साधुर्दण्डनीतिविशारदः
098a अनङ्गपुत्रोऽतिबलो नीतिमानधिगम्य वै
098c अभिपेदे महीराज्यमथेन्द्रियवशोऽभवत्
099a मृत्योस्तु दुहिता राजन्सुनीथा नाम मानसी
099c प्रख्याता त्रिषु लोकेषु या सा वेनमजीजनत्
100a तं प्रजासु विधर्माणं रागद्वेषवशानुगम्
100c मन्त्रपूतैः कुशैर्जघ्नुरृषयो ब्रह्मवादिनः
101a ममन्थुर्दक्षिणं चोरुमृषयस्तस्य मन्त्रतः
101c ततोऽस्य विकृतो जज्ञे ह्रस्वाङ्गः पुरुषो भुवि
102a दग्धस्थाणुप्रतीकाशो रक्ताक्षः कृष्णमूर्धजः
102c निषीदेत्येवमूचुस्तमृषयो ब्रह्मवादिनः
103a तस्मान्निषादाः सम्भूताः क्रूराः शैलवनाश्रयाः
103c ये चान्ये विन्ध्यनिलया म्लेच्छाः शतसहस्रशः
104a भूयोऽस्य दक्षिणं पाणिं ममन्थुस्ते महर्षयः
104c ततः पुरुष उत्पन्नो रूपेणेन्द्र इवापरः
105a कवची बद्धनिस्त्रिंशः सशरः सशरासनः
105c वेदवेदाङ्गविच्चैव धनुर्वेदे च पारगः
106a तं दण्डनीतिः सकला श्रिता राजन्नरोत्तमम्
106c ततः स प्राञ्जलिर्वैन्यो महर्षींस्तानुवाच ह
107a सुसूक्ष्मा मे समुत्पन्ना बुद्धिर्धर्मार्थदर्शिनी
107c अनया किं मया कार्यं तन्मे तत्त्वेन शंसत
108a यन्मां भवन्तो वक्ष्यन्ति कार्यमर्थसमन्वितम्
108c तदहं वै करिष्यामि नात्र कार्या विचारणा
109a तमूचुरथ देवास्ते ते चैव परमर्षयः
109c नियतो यत्र धर्मो वै तमशङ्कः समाचर
110a प्रियाप्रिये परित्यज्य समः सर्वेषु जन्तुषु
110c कामक्रोधौ च लोभं च मानं चोत्सृज्य दूरतः
111a यश्च धर्मात्प्रविचलेल्लोके कश्चन मानवः
111c निग्राह्यस्ते स बाहुभ्यां शश्वद्धर्ममवेक्षतः
112a प्रतिज्ञां चाधिरोहस्व मनसा कर्मणा गिरा
112c पालयिष्याम्यहं भौमं ब्रह्म इत्येव चासकृत्
113a यश्चात्र धर्मनीत्युक्तो दण्डनीतिव्यपाश्रयः
113c तमशङ्कः करिष्यामि स्ववशो न कदाचन
114a अदण्ड्या मे द्विजाश्चेति प्रतिजानीष्व चाभिभो
114c लोकं च सङ्करात्कृत्स्नात्त्रातास्मीति परन्तप
115a वैन्यस्ततस्तानुवाच देवानृषिपुरोगमान्
115c ब्राह्मणा मे सहायाश्चेदेवमस्तु सुरर्षभाः
116a एवमस्त्विति वैन्यस्तु तैरुक्तो ब्रह्मवादिभिः
116c पुरोधाश्चाभवत्तस्य शुक्रो ब्रह्ममयो निधिः
117a मन्त्रिणो वालखिल्यास्तु सारस्वत्यो गणो ह्यभूत्
117c महर्षिर्भगवान्गर्गस्तस्य सांवत्सरोऽभवत्
118a आत्मनाष्टम इत्येव श्रुतिरेषा परा नृषु
118c उत्पन्नौ बन्दिनौ चास्य तत्पूर्वौ सूतमागधौ
119a समतां वसुधायाश्च स सम्यगुपपादयत्
119c वैषम्यं हि परं भूमेरासीदिति ह नः श्रुतम्
120a स विष्णुना च देवेन शक्रेण विबुधैः सह
120c ऋषिभिश्च प्रजापाल्ये ब्रह्मणा चाभिषेचितः
121a तं साक्षात्पृथिवी भेजे रत्नान्यादाय पाण्डव
121c सागरः सरितां भर्ता हिमवांश्चाचलोत्तमः
122a शक्रश्च धनमक्षय्यं प्रादात्तस्य युधिष्ठिर
122c रुक्मं चापि महामेरुः स्वयं कनकपर्वतः
123a यक्षराक्षसभर्ता च भगवान्नरवाहनः
123c धर्मे चार्थे च कामे च समर्थं प्रददौ धनम्
124a हया रथाश्च नागाश्च कोटिशः पुरुषास्तथा
124c प्रादुर्बभूवुर्वैन्यस्य चिन्तनादेव पाण्डव
124e न जरा न च दुर्भिक्षं नाधयो व्याधयस्तथा
125a सरीसृपेभ्यः स्तेनेभ्यो न चान्योन्यात्कदाचन
125c भयमुत्पद्यते तत्र तस्य राज्ञोऽभिरक्षणात्
126a तेनेयं पृथिवी दुग्धा सस्यानि दश सप्त च
126c यक्षराक्षसनागैश्चापीप्सितं यस्य यस्य यत्
127a तेन धर्मोत्तरश्चायं कृतो लोको महात्मना
127c रञ्जिताश्च प्रजाः सर्वास्तेन राजेति शब्द्यते
128a ब्राह्मणानां क्षतत्राणात्ततः क्षत्रिय उच्यते
128c प्रथिता धनतश्चेयं पृथिवी साधुभिः स्मृता
129a स्थापनं चाकरोद्विष्णुः स्वयमेव सनातनः
129c नातिवर्तिष्यते कश्चिद्राजंस्त्वामिति पार्थिव
130a तपसा भगवान्विष्णुराविवेश च भूमिपम्
130c देववन्नरदेवानां नमते यज्जगन्नृप
131a दण्डनीत्या च सततं रक्षितं तं नरेश्वर
131c नाधर्षयत्ततः कश्चिच्चारनित्याच्च दर्शनात्
132a आत्मना करणैश्चैव समस्येह महीक्षितः
132c को हेतुर्यद्वशे तिष्ठेल्लोको दैवादृते गुणात्
133a विष्णोर्ललाटात्कमलं सौवर्णमभवत्तदा
133c श्रीः सम्भूता यतो देवी पत्नी धर्मस्य धीमतः
134a श्रियः सकाशादर्थश्च जातो धर्मेण पाण्डव
134c अथ धर्मस्तथैवार्थः श्रीश्च राज्ये प्रतिष्ठिता
135a सुकृतस्य क्षयाच्चैव स्वर्लोकादेत्य मेदिनीम्
135c पार्थिवो जायते तात दण्डनीतिवशानुगः
136a महत्त्वेन च संयुक्तो वैष्णवेन नरो भुवि
136c बुद्ध्या भवति संयुक्तो माहात्म्यं चाधिगच्छति
137a स्थापनामथ देवानां न कश्चिदतिवर्तते
137c तिष्ठत्येकस्य च वशे तं चेदनुविधीयते
138a शुभं हि कर्म राजेन्द्र शुभत्वायोपकल्पते
138c तुल्यस्यैकस्य यस्यायं लोको वचसि तिष्ठति
139a यो ह्यस्य मुखमद्राक्षीत्सोम्य सोऽस्य वशानुगः
139c सुभगं चार्थवन्तं च रूपवन्तं च पश्यति
140a ततो जगति राजेन्द्र सततं शब्दितं बुधैः
140c देवाश्च नरदेवाश्च तुल्या इति विशाम्पते
141a एतत्ते सर्वमाख्यातं महत्त्वं प्रति राजसु
141c कार्त्स्न्येन भरतश्रेष्ठ किमन्यदिह वर्तताम्
