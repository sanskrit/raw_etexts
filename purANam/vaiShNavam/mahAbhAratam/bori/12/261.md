कपिल उवाच	001    
एतावदनुपश्यन्तो यतयो यान्ति मार्गगाः	001a  
नैषां सर्वेषु लोकेषु कश्चिदस्ति व्यतिक्रमः	001c  
निर्द्वन्द्वा निर्नमस्कारा निराशीर्बन्धना बुधाः	002a  
विमुक्ताः सर्वपापेभ्यश्चरन्ति शुचयोऽमलाः	002c  
अपवर्गेऽथ सन्त्यागे बुद्धौ च कृतनिश्चयाः	003a  
ब्रह्मिष्ठा ब्रह्मभूताश्च ब्रह्मण्येव कृतालयाः	003c  
विशोका नष्टरजसस्तेषां लोकाः सनातनाः	004a  
तेषां गतिं परां प्राप्य गार्हस्थ्ये किं प्रयोजनम्	004c  
स्यूमरश्मिरुवाच	005    
यद्येषा परमा निष्ठा यद्येषा परमा गतिः	005a  
गृहस्थानव्यपाश्रित्य नाश्रमोऽन्यः प्रवर्तते	005c  
यथा मातरमाश्रित्य सर्वे जीवन्ति जन्तवः	006a  
एवं गृहस्थमाश्रित्य वर्तन्त इतरेऽऽश्रमाः	006c  
गृहस्थ एव यजते गृहस्थस्तप्यते तपः	007a  
गार्हस्थ्यमस्य धर्मस्य मूलं यत्किञ्चिदेजते	007c  
प्रजनाद्ध्यभिनिर्वृत्ताः सर्वे प्राणभृतो मुने	008a  
प्रजनं चाप्युतान्यत्र न कथञ्चन विद्यते	008c  
यास्ताः स्युर्बहिरोषध्यो बह्वरण्यास्तथा द्विज	009a  
ओषधिभ्यो बहिर्यस्मात्प्राणी कश्चिन्न विद्यते	009c  
कस्यैषा वाग्भवेत्सत्या मोक्षो नास्ति गृहादिति	009e  
अश्रद्दधानैरप्राज्ञैः सूक्ष्मदर्शनवर्जितैः	010a  
निराशैरलसैः श्रान्तैस्तप्यमानैः स्वकर्मभिः	010c  
श्रमस्योपरमो दृष्टः प्रव्रज्या नाम पण्डितैः	010e  
त्रैलोक्यस्यैव हेतुर्हि मर्यादा शाश्वती ध्रुवा	011a  
ब्राह्मणो नाम भगवाञ्जन्मप्रभृति पूज्यते	011c  
प्राग्गर्भाधानान्मन्त्रा हि प्रवर्तन्ते द्विजातिषु	012a  
अविश्रम्भेषु वर्तन्ते विश्रम्भेष्वप्यसंशयम्	012c  
दाहः पुनः संश्रयणे संस्थिते पात्रभोजनम्	013a  
दानं गवां पशूनां वा पिण्डानां चाप्सु मज्जनम्	013c  
अर्चिष्मन्तो बर्हिषदः क्रव्यादाः पितरः स्मृताः	014a  
मृतस्याप्यनुमन्यन्ते मन्त्रा मन्त्राश्च कारणम्	014c  
एवं क्रोशत्सु वेदेषु कुतो मोक्षोऽस्ति कस्यचित्	015a  
ऋणवन्तो यदा मर्त्याः पितृदेवद्विजातिषु	015c  
श्रिया विहीनैरलसैः पण्डितैरपलापितम्	016a  
वेदवादापरिज्ञानं सत्याभासमिवानृतम्	016c  
न वै पापैर्ह्रियते कृष्यते वा यो ब्राह्मणो यजते वेदशास्त्रैः	017a  
ऊर्ध्वं यज्ञः पशुभिः सार्धमेति सन्तर्पितस्तर्पयते च कामैः	017c  
न वेदानां परिभवान्न शाठ्येन न मायया	018a  
महत्प्राप्नोति पुरुषो ब्रह्म ब्रह्मणि विन्दति	018c  
कपिल उवाच	019    
दर्शं च पौर्णमासं च अग्निहोत्रं च धीमताम्	019a  
चातुर्मास्यानि चैवासंस्तेषु यज्ञः सनातनः	019c  
अनारम्भाः सुधृतयः शुचयो ब्रह्मसंश्रिताः	020a  
ब्रह्मणैव स्म ते देवांस्तर्पयन्त्यमृतैषिणः	020c  
सर्वभूतात्मभूतस्य सर्वभूतानि पश्यतः	021a  
देवापि मार्गे मुह्यन्ति अपदस्य पदैषिणः	021c  
चतुर्द्वारं पुरुषं चतुर्मुखं; चतुर्धा चैनमुपयाति निन्दा	022a  
बाहुभ्यां वाच उदरादुपस्थात्तेषां द्वारं द्वारपालो बुभूषेत्	022c  
नाक्षैर्दीव्येन्नाददीतान्यवित्तं न वायोनीयस्य शृतं प्रगृह्णेत्	023a  
क्रुद्धो न चैव प्रहरेत धीमांस्तथास्य तत्पाणिपादं सुगुप्तम्	023c  
नाक्रोशमर्छेन्न मृषा वदेच्च न पैशुनं जनवादं च कुर्यात्	024a  
सत्यव्रतो मितभाषोऽप्रमत्तस्तथास्य वाग्द्वारमथो सुगुप्तम्	024c  
नानाशनः स्यान्न महाशनः स्यादलोलुपः साधुभिरागतः स्यात्	025a  
यात्रार्थमाहारमिहाददीत तथास्य स्याज्जाठरी द्वारगुप्तिः	025c  
न वीरपत्नीं विहरेत नारीं न चापि नारीमनृतावाह्वयीत	026a  
भार्याव्रतं ह्यात्मनि धारयीत तथास्योपस्थद्वारगुप्तिर्भवेत	026c  
द्वाराणि यस्य सर्वाणि सुगुप्तानि मनीषिणः	027a  
उपस्थमुदरं बाहू वाक्चतुर्थी स वै द्विजः	027c  
मोघान्यगुप्तद्वारस्य सर्वाण्येव भवन्त्युत	028a  
किं तस्य तपसा कार्यं किं यज्ञेन किमात्मना	028c  
अनुत्तरीयवसनमनुपस्तीर्णशायिनम्	029a  
बाहूपधानं शाम्यन्तं तं देवा ब्राह्मणं विदुः	029c  
द्वन्द्वारामेषु सर्वेषु य एको रमते मुनिः	030a  
परेषामननुध्यायंस्तं देवा ब्राह्मणं विदुः	030c  
येन सर्वमिदं बुद्धं प्रकृतिर्विकृतिश्च या	031a  
गतिज्ञः सर्वभूतानां तं देवा ब्राह्मणं विदुः	031c  
अभयं सर्वभूतेभ्यः सर्वेषामभयं यतः	032a  
सर्वभूतात्मभूतो यस्तं देवा ब्राह्मणं विदुः	032c  
नान्तरेणानुजानन्ति वेदानां यत्क्रियाफलम्	033a  
अनुज्ञाय च तत्सर्वमन्यद्रोचयतेऽफलम्	033c  
फलवन्ति च कर्माणि व्युष्टिमन्ति ध्रुवाणि च	034a  
विगुणानि च पश्यन्ति तथानैकान्तिकानि च	034c  
गुणाश्चात्र सुदुर्ज्ञेया ज्ञाताश्चापि सुदुष्कराः	035a  
अनुष्ठिताश्चान्तवन्त इति त्वमनुपश्यसि	035c  
स्यूमरश्मिरुवाच	036    
यथा च वेदप्रामाण्यं त्यागश्च सफलो यथा	036a  
तौ पन्थानावुभौ व्यक्तौ भगवंस्तद्ब्रवीहि मे	036c  
कपिल उवाच	037    
प्रत्यक्षमिह पश्यन्ति भवन्तः सत्पथे स्थिताः	037a  
प्रत्यक्षं तु किमत्रास्ति यद्भवन्त उपासते	037c  
स्यूमरश्मिरुवाच	038    
स्यूमरश्मिरहं ब्रह्मञ्जिज्ञासार्थमिहागतः	038a  
श्रेयस्कामः प्रत्यवोचमार्जवान्न विवक्षया	038c  
इमं च संशयं घोरं भगवान्प्रब्रवीतु मे	038e  
प्रत्यक्षमिह पश्यन्तो भवन्तः सत्पथे स्थिताः	039a  
किमत्र प्रत्यक्षतमं भवन्तो यदुपासते	039c  
अन्यत्र तर्कशास्त्रेभ्य आगमाच्च यथागमम्	039e  
आगमो वेदवादस्तु तर्कशास्त्राणि चागमः	040a  
यथागममुपासीत आगमस्तत्र सिध्यति	040c  
सिद्धिः प्रत्यक्षरूपा च दृश्यत्यागमनिश्चयात्	040e  
नौर्नावीव निबद्धा हि स्रोतसा सनिबन्धना	041a  
ह्रियमाणा कथं विप्र कुबुद्धींस्तारयिष्यति	041c  
एतद्ब्रवीतु भगवानुपपन्नोऽस्म्यधीहि भोः	041e  
नैव त्यागी न सन्तुष्टो नाशोको न निरामयः	042a  
न निर्विवित्सो नावृत्तो नापवृत्तोऽस्ति कश्चन	042c  
भवन्तोऽपि च हृष्यन्ति शोचन्ति च यथा वयम्	043a  
इन्द्रियार्थाश्च भवतां समानाः सर्वजन्तुषु	043c  
एवं चतुर्णां वर्णानामाश्रमाणां प्रवृत्तिषु	044a  
एकमालम्बमानानां निर्णये किं निरामयम्	044c  
कपिल उवाच	045    
यद्यदाचरते शास्त्रमथ सर्वप्रवृत्तिषु	045a  
यस्य यत्र ह्यनुष्ठानं तत्र तत्र निरामयम्	045c  
सर्वं पावयते ज्ञानं यो ज्ञानं ह्यनुवर्तते	046a  
ज्ञानादपेत्य या वृत्तिः सा विनाशयति प्रजाः	046c  
भवन्तो ज्ञानिनो नित्यं सर्वतश्च निरागमाः	047a  
ऐकात्म्यं नाम कश्चिद्धि कदाचिदभिपद्यते	047c  
शास्त्रं ह्यबुद्ध्वा तत्त्वेन केचिद्वादबला जनाः	048a  
कामद्वेषाभिभूतत्वादहङ्कारवशं गताः	048c  
याथातथ्यमविज्ञाय शास्त्राणां शास्त्रदस्यवः	049a  
ब्रह्मस्तेना निरारम्भा अपक्वमतयोऽशिवाः	049c  
वैगुण्यमेव पश्यन्ति न गुणाननुयुञ्जते	050a  
तेषां तमःशरीराणां तम एव परायणम्	050c  
यो यथाप्रकृतिर्जन्तुः प्रकृतेः स्याद्वशानुगः	051a  
तस्य द्वेषश्च कामश्च क्रोधो दम्भोऽनृतं मदः	051c  
नित्यमेवाभिवर्तन्ते गुणाः प्रकृतिसम्भवाः	051e  
एतद्बुद्ध्यानुपश्यन्तः सन्त्यजेयुः शुभाशुभम्	052a  
परां गतिमभीप्सन्तो यतयः संयमे रताः	052c  
स्यूमरश्मिरुवाच	053    
सर्वमेतन्मया ब्रह्मञ्शास्त्रतः परिकीर्तितम्	053a  
न ह्यविज्ञाय शास्त्रार्थं प्रवर्तन्ते प्रवृत्तयः	053c  
यः कश्चिन्न्याय्य आचारः सर्वं शास्त्रमिति श्रुतिः	054a  
यदन्याय्यमशास्त्रं तदित्येषा श्रूयते श्रुतिः	054c  
न प्रवृत्तिरृते शास्त्रात्काचिदस्तीति निश्चयः	055a  
यदन्यद्वेदवादेभ्यस्तदशास्त्रमिति श्रुतिः	055c  
शास्त्रादपेतं पश्यन्ति बहवो व्यक्तमानिनः	056a  
शास्त्रदोषान्न पश्यन्ति इह चामुत्र चापरे	056c  
अविज्ञानहतप्रज्ञा हीनप्रज्ञास्तमोवृताः	056e  
शक्यं त्वेकेन मुक्तेन कृतकृत्येन सर्वशः	057a  
पिण्डमात्रं व्यपाश्रित्य चरितुं सर्वतोदिशम्	057c  
वेदवादं व्यपाश्रित्य मोक्षोऽस्तीति प्रभाषितुम्	057e  
इदं तु दुष्करं कर्म कुटुम्बमभिसंश्रितम्	058a  
दानमध्ययनं यज्ञः प्रजासन्तानमार्जवम्	058c  
यद्येतदेवं कृत्वापि न विमोक्षोऽस्ति कस्यचित्	059a  
धिक्कर्तारं च कार्यं च श्रमश्चायं निरर्थकः	059c  
नास्तिक्यमन्यथा च स्याद्वेदानां पृष्ठतःक्रिया	060a  
एतस्यानन्त्यमिच्छामि भगवञ्श्रोतुमञ्जसा	060c  
तथ्यं वदस्व मे ब्रह्मन्नुपसन्नोऽस्म्यधीहि भोः	061a  
यथा ते विदितो मोक्षस्तथेच्छाम्युपशिक्षितुम्	061c  

