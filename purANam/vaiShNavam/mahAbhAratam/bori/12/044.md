001  वैशम्पायन उवाच
001a ततो विसर्जयामास सर्वाः प्रकृतयो नृपः
001c विविशुश्चाभ्यनुज्ञाता यथास्वानि गृहाणि च
002a ततो युधिष्ठिरो राजा भीमं भीमपराक्रमम्
002c सान्त्वयन्नब्रवीद्धीमानर्जुनं यमजौ तथा
003a शत्रुभिर्विविधैः शस्त्रैः कृत्तदेहा महारणे
003c श्रान्ता भवन्तः सुभृशं तापिताः शोकमन्युभिः
004a अरण्ये दुःखवसतीर्मत्कृते पुरुषोत्तमाः
004c भवद्भिरनुभूताश्च यथा कुपुरुषैस्तथा
005a यथासुखं यथाजोषं जयोऽयमनुभूयताम्
005c विश्रान्ताँल्लब्धविज्ञानाञ्श्वः समेतास्मि वः पुनः
006a ततो दुर्योधनगृहं प्रासादैरुपशोभितम्
006c बहुरत्नसमाकीर्णं दासीदाससमाकुलम्
007a धृतराष्ट्राभ्यनुज्ञातं भ्रात्रा दत्तं वृकोदरः
007c प्रतिपेदे महाबाहुर्मन्दरं मघवानिव
008a यथा दुर्योधनगृहं तथा दुःशासनस्य च
008c प्रासादमालासंयुक्तं हेमतोरणभूषितम्
009a दासीदाससुसम्पूर्णं प्रभूतधनधान्यवत्
009c प्रतिपेदे महाबाहुरर्जुनो राजशासनात्
010a दुर्मर्षणस्य भवनं दुःशासनगृहाद्वरम्
010c कुबेरभवनप्रख्यं मणिहेमविभूषितम्
011a नकुलाय वरार्हाय कर्शिताय महावने
011c ददौ प्रीतो महाराज धर्मराजो युधिष्ठिरः
012a दुर्मुखस्य च वेश्माग्र्यं श्रीमत्कनकभूषितम्
012c पूर्णं पद्मदलाक्षीणां स्त्रीणां शयनसङ्कुलम्
013a प्रददौ सहदेवाय सततं प्रियकारिणे
013c मुमुदे तच्च लब्ध्वा स कैलासं धनदो यथा
014a युयुत्सुर्विदुरश्चैव सञ्जयश्च महाद्युतिः
014c सुधर्मा चैव धौम्यश्च यथास्वं जग्मुरालयान्
015a सह सात्यकिना शौरिरर्जुनस्य निवेशनम्
015c विवेश पुरुषव्याघ्रो व्याघ्रो गिरिगुहामिव
016a तत्र भक्षान्नपानैस्ते समुपेताः सुखोषिताः
016c सुखप्रबुद्धा राजानमुपतस्थुर्युधिष्ठिरम्

