युधिष्ठिर उवाच	001    
किंशीलः किंसमाचारः किंविद्यः किम्परायणः	001a  
प्राप्नोति ब्रह्मणः स्थानं यत्परं प्रकृतेर्ध्रुवम्	001c  
भीष्म उवाच	002    
मोक्षधर्मेषु निरतो लघ्वाहारो जितेन्द्रियः	002a  
प्राप्नोति परमं स्थानं यत्परं प्रकृतेर्ध्रुवम्	002c  
स्वगृहादभिनिःसृत्य लाभालाभे समो मुनिः	003a  
समुपोढेषु कामेषु निरपेक्षः परिव्रजेत्	003c  
न चक्षुषा न मनसा न वाचा दूषयेदपि	004a  
न प्रत्यक्षं परोक्षं वा दूषणं व्याहरेत्क्वचित्	004c  
न हिंस्यात्सर्वभूतानि मैत्रायणगतिश्चरेत्	005a  
नेदं जीवितमासाद्य वैरं कुर्वीत केनचित्	005c  
अतिवादांस्तितिक्षेत नाभिमन्येत्कथञ्चन	006a  
क्रोध्यमानः प्रियं ब्रूयादाक्रुष्टः कुशलं वदेत्	006c  
प्रदक्षिणं प्रसव्यं च ग्राममध्ये न चाचरेत्	007a  
भैक्षचर्यामनापन्नो न गच्छेत्पूर्वकेतितः	007c  
अवकीर्णः सुगुप्तश्च न वाचा ह्यप्रियं वदेत्	008a  
मृदुः स्यादप्रतिक्रूरो विस्रब्धः स्यादरोषणः	008c  
विधूमे न्यस्तमुसले व्यङ्गारे भुक्तवज्जने	009a  
अतीते पात्रसञ्चारे भिक्षां लिप्सेत वै मुनिः	009c  
अनुयात्रिकमर्थस्य मात्रालाभेष्वनादृतः	010a  
अलाभे न विहन्येत लाभश्चैनं न हर्षयेत्	010c  
लाभं साधारणं नेच्छेन्न भुञ्जीताभिपूजितः	011a  
अभिपूजितलाभं हि जुगुप्सेतैव तादृशः	011c  
न चान्नदोषान्निन्देत न गुणानभिपूजयेत्	012a  
शय्यासने विविक्ते च नित्यमेवाभिपूजयेत्	012c  
शून्यागारं वृक्षमूलमरण्यमथ वा गुहाम्	013a  
अज्ञातचर्यां गत्वान्यां ततोऽन्यत्रैव संविशेत्	013c  
अनुरोधविरोधाभ्यां समः स्यादचलो ध्रुवः	014a  
सुकृतं दुष्कृतं चोभे नानुरुध्येत कर्मणि	014c  
वाचो वेगं मनसः क्रोधवेगं विवित्सावेगमुदरोपस्थवेगम्	015a  
एतान्वेगान्विनयेद्वै तपस्वी निन्दा चास्य हृदयं नोपहन्यात्	015c  
मध्यस्थ एव तिष्ठेत प्रशंसानिन्दयोः समः	016a  
एतत्पवित्रं परमं परिव्राजक आश्रमे	016c  
महात्मा सुव्रतो दान्तः सर्वत्रैवानपाश्रितः	017a  
अपूर्वचारकः सौम्यो अनिकेतः समाहितः	017c  
वानप्रस्थगृहस्थाभ्यां न संसृज्येत कर्हिचित्	018a  
अज्ञातलिप्सां लिप्सेत न चैनं हर्ष आविशेत्	018c  
विजानतां मोक्ष एष श्रमः स्यादविजानताम्	019a  
मोक्षयानमिदं कृत्स्नं विदुषां हारितोऽब्रवीत्	019c  
अभयं सर्वभूतेभ्यो दत्त्वा यः प्रव्रजेद्गृहात्	020a  
लोकास्तेजोमयास्तस्य तथानन्त्याय कल्पते	020c  

