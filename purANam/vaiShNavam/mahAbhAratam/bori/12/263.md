युधिष्ठिर उवाच	001    
धर्ममर्थं च कामं च वेदाः शंसन्ति भारत	001a  
कस्य लाभो विशिष्टोऽत्र तन्मे ब्रूहि पितामह	001c  
भीष्म उवाच	002    
अत्र ते वर्तयिष्यामि इतिहासं पुरातनम्	002a  
कुण्डधारेण यत्प्रीत्या भक्तायोपकृतं पुरा	002c  
अधनो ब्राह्मणः कश्चित्कामाद्धर्ममवैक्षत	003a  
यज्ञार्थं स ततोऽर्थार्थी तपोऽतप्यत दारुणम्	003c  
स निश्चयमथो कृत्वा पूजयामास देवताः	004a  
भक्त्या न चैवाध्यगच्छद्धनं सम्पूज्य देवताः	004c  
ततश्चिन्तां पुनः प्राप्तः कतमद्दैवतं नु तत्	005a  
यन्मे द्रुतं प्रसीदेत मानुषैरजडीकृतम्	005c  
अथ सौम्येन वपुषा देवानुचरमन्तिके	006a  
प्रत्यपश्यज्जलधरं कुण्डधारमवस्थितम्	006c  
दृष्ट्वैव तं महात्मानं तस्य भक्तिरजायत	007a  
अयं मे धास्यति श्रेयो वपुरेतद्धि तादृशम्	007c  
सन्निकृष्टश्च देवस्य न चान्यैर्मानुषैर्वृतः	008a  
एष मे दास्यति धनं प्रभूतं शीघ्रमेव च	008c  
ततो धूपैश्च गन्धैश्च माल्यैरुच्चावचैरपि	009a  
बलिभिर्विविधैश्चापि पूजयामास तं द्विजः	009c  
ततः स्वल्पेन कालेन तुष्टो जलधरस्तदा	010a  
तस्योपकारे नियतामिमां वाचमुवाच ह	010c  
ब्रह्मघ्ने च सुरापे च चोरे भग्नव्रते तथा	011a  
निष्कृतिर्विहिता सद्भिः कृतघ्ने नास्ति निष्कृतिः	011c  
आशायास्तनयोऽधर्मः क्रोधोऽसूयासुतः स्मृतः	012a  
पुत्रो लोभो निकृत्यास्तु कृतघ्नो नार्हति प्रजाम्	012c  
ततः स ब्राह्मणः स्वप्ने कुण्डधारस्य तेजसा	013a  
अपश्यत्सर्वभूतानि कुशेषु शयितस्तदा	013c  
शमेन तपसा चैव भक्त्या च निरुपस्कृतः	014a  
शुद्धात्मा ब्राह्मणो रात्रौ निदर्शनमपश्यत	014c  
मणिभद्रं स तत्रस्थं देवतानां महाद्युतिम्	015a  
अपश्यत महात्मानं व्यादिशन्तं युधिष्ठिर	015c  
तत्र देवाः प्रयच्छन्ति राज्यानि च धनानि च	016a  
शुभैः कर्मभिरारब्धाः प्रच्छिदन्त्यशुभेषु च	016c  
पश्यतामथ यक्षाणां कुण्डधारो महाद्युतिः	017a  
निष्पत्य पतितो भूमौ देवानां भरतर्षभ	017c  
ततस्तु देववचनान्मणिभद्रो महायशाः	018a  
उवाच पतितं भूमौ कुण्डधार किमिष्यते	018c  
कुण्डधार उवाच	019    
यदि प्रसन्ना देवा मे भक्तोऽयं ब्राह्मणो मम	019a  
अस्यानुग्रहमिच्छामि कृतं किञ्चित्सुखोदयम्	019c  
भीष्म उवाच	020    
ततस्तं मणिभद्रस्तु पुनर्वचनमब्रवीत्	020a  
देवानामेव वचनात्कुण्डधारं महाद्युतिम्	020c  
उत्तिष्ठोत्तिष्ठ भद्रं ते कृतकार्यः सुखी भव	021a  
यावद्धनं प्रार्थयते ब्राह्मणोऽयं सखा तव	021c  
देवानां शासनात्तावदसङ्ख्येयं ददाम्यहम्	021e  
विचार्य कुण्डधारस्तु मानुष्यं चलमध्रुवम्	022a  
तपसे मतिमाधत्त ब्राह्मणस्य यशस्विनः	022c  
कुण्डधार उवाच	023    
नाहं धनानि याचामि ब्राह्मणाय धनप्रद	023a  
अन्यमेवाहमिच्छामि भक्तायानुग्रहं कृतम्	023c  
पृथिवीं रत्नपूर्णां वा महद्वा धनसञ्चयम्	024a  
भक्ताय नाहमिच्छामि भवेदेष तु धार्मिकः	024c  
धर्मेऽस्य रमतां बुद्धिर्धर्मं चैवोपजीवतु	025a  
धर्मप्रधानो भवतु ममैषोऽनुग्रहो मतः	025c  
मणिभद्र उवाच	026    
यदा धर्मफलं राज्यं सुखानि विविधानि च	026a  
फलान्येवायमश्नातु कायक्लेशविवर्जितः	026c  
भीष्म उवाच	027    
ततस्तदेव बहुशः कुण्डधारो महायशाः	027a  
अभ्यासमकरोद्धर्मे ततस्तुष्टास्य देवताः	027c  
मणिभद्र उवाच	028    
प्रीतास्ते देवताः सर्वा द्विजस्यास्य तथैव च	028a  
भविष्यत्येष धर्मात्मा धर्मे चाधास्यते मतिः	028c  
भीष्म उवाच	029    
ततः प्रीतो जलधरः कृतकार्यो युधिष्ठिर	029a  
ईप्सितं मनसो लब्ध्वा वरमन्यैः सुदुर्लभम्	029c  
ततोऽपश्यत चीराणि सूक्ष्माणि द्विजसत्तमः	030a  
पार्श्वतोऽभ्यागतो न्यस्तान्यथ निर्वेदमागतः	030c  
ब्राह्मण उवाच	031    
अयं न सुकृतं वेत्ति को न्वन्यो वेत्स्यते कृतम्	031a  
गच्छामि वनमेवाहं वरं धर्मेण जीवितुम्	031c  
भीष्म उवाच	032    
निर्वेदाद्देवतानां च प्रसादात्स द्विजोत्तमः	032a  
वनं प्रविश्य सुमहत्तप आरब्धवांस्तदा	032c  
देवतातिथिशेषेण फलमूलाशनो द्विजः	033a  
धर्मे चापि महाराज रतिरस्याभ्यजायत	033c  
त्यक्त्वा मूलफलं सर्वं पर्णाहारोऽभवद्द्विजः	034a  
पर्णं त्यक्त्वा जलाहारस्तदासीद्द्विजसत्तमः	034c  
वायुभक्षस्ततः पश्चाद्बहून्वर्षगणानभूत्	035a  
न चास्य क्षीयते प्राणस्तदद्भुतमिवाभवत्	035c  
धर्मे च श्रद्दधानस्य तपस्युग्रे च वर्ततः	036a  
कालेन महता तस्य दिव्या दृष्टिरजायत	036c  
तस्य बुद्धिः प्रादुरासीद्यदि दद्यां महद्धनम्	037a  
तुष्टः कस्मैचिदेवाहं न मिथ्या वाग्भवेन्मम	037c  
ततः प्रहृष्टवदनो भूय आरब्धवांस्तपः	038a  
भूयश्चाचिन्तयत्सिद्धो यत्परं सोऽभ्यपद्यत	038c  
यदि दद्यामहं राज्यं तुष्टो वै यस्य कस्यचित्	039a  
स भवेदचिराद्राजा न मिथ्या वाग्भवेन्मम	039c  
तस्य साक्षात्कुण्डधारो दर्शयामास भारत	040a  
ब्राह्मणस्य तपोयोगात्सौहृदेनाभिचोदितः	040c  
समागम्य स तेनाथ पूजां चक्रे यथाविधि	041a  
ब्राह्मणः कुण्डधारस्य विस्मितश्चाभवन्नृप	041c  
ततोऽब्रवीत्कुण्डधारो दिव्यं ते चक्षुरुत्तमम्	042a  
पश्य राज्ञां गतिं विप्र लोकांश्चावेक्ष चक्षुषा	042c  
ततो राज्ञां सहस्राणि मग्नानि निरये तदा	043a  
दूरादपश्यद्विप्रः स दिव्ययुक्तेन चक्षुषा	043c  
कुण्डधार उवाच	044    
मां पूजयित्वा भावेन यदि त्वं दुःखमाप्नुयाः	044a  
कृतं मया भवेत्किं ते कश्च तेऽनुग्रहो भवेत्	044c  
पश्य पश्य च भूयस्त्वं कामानिच्छेत्कथं नरः	045a  
स्वर्गद्वारं हि संरुद्धं मानुषेषु विशेषतः	045c  
भीष्म उवाच	046    
ततोऽपश्यत्स कामं च क्रोधं लोभं भयं मदम्	046a  
निद्रां तन्द्रीं तथालस्यमावृत्य पुरुषान्स्थितान्	046c  
कुण्डधार उवाच	047    
एतैर्लोकाः सुसंरुद्धा देवानां मानुषाद्भयम्	047a  
तथैव देववचनाद्विघ्नं कुर्वन्ति सर्वशः	047c  
न देवैरननुज्ञातः कश्चिद्भवति धार्मिकः	048a  
एष शक्तोऽसि तपसा राज्यं दातुं धनानि च	048c  
भीष्म उवाच	049    
ततः पपात शिरसा ब्राह्मणस्तोयधारिणे	049a  
उवाच चैनं धर्मात्मा महान्मेऽनुग्रहः कृतः	049c  
कामलोभानुबन्धेन पुरा ते यदसूयितम्	050a  
मया स्नेहमविज्ञाय तत्र मे क्षन्तुमर्हसि	050c  
क्षान्तमेव मयेत्युक्त्वा कुण्डधारो द्विजर्षभम्	051a  
सम्परिष्वज्य बाहुभ्यां तत्रैवान्तरधीयत	051c  
ततः सर्वानिमाँल्लोकान्ब्राह्मणोऽनुचचार ह	052a  
कुण्डधारप्रसादेन तपसा योजितः पुरा	052c  
विहायसा च गमनं तथा सङ्कल्पितार्थता	053a  
धर्माच्छक्त्या तथा योगाद्या चैव परमा गतिः	053c  
देवता ब्राह्मणाः सन्तो यक्षा मानुषचारणाः	054a  
धार्मिकान्पूजयन्तीह न धनाढ्यान्न कामिनः	054c  
सुप्रसन्ना हि ते देवा यत्ते धर्मे रता मतिः	055a  
धने सुखकला काचिद्धर्मे तु परमं सुखम्	055c  

