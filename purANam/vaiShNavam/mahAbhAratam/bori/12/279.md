युधिष्ठिर उवाच	001  
अतः परं महाबाहो यच्छ्रेयस्तद्वदस्व मे	001a  
न तृप्याम्यमृतस्येव वचसस्ते पितामह	001c  
किं कर्म पुरुषः कृत्वा शुभं पुरुषसत्तम	002a  
श्रेयः परमवाप्नोति प्रेत्य चेह च तद्वद	002c  
भीष्म उवाच	003  
अत्र ते वर्तयिष्यामि यथा पूर्वं महायशाः	003a  
पराशरं महात्मानं पप्रच्छ जनको नृपः	003c  
किं श्रेयः सर्वभूतानामस्मिँल्लोके परत्र च	004a  
यद्भवेत्प्रतिपत्तव्यं तद्भवान्प्रब्रवीतु मे	004c  
ततः स तपसा युक्तः सर्वधर्मविधानवित्	005a  
नृपायानुग्रहमना मुनिर्वाक्यमथाब्रवीत्	005c  
धर्म एव कृतः श्रेयानिह लोके परत्र च	006a  
तस्माद्धि परमं नास्ति यथा प्राहुर्मनीषिणः	006c  
प्रतिपद्य नरो धर्मं स्वर्गलोके महीयते	007a  
धर्मात्मकः कर्मविधिर्देहिनां नृपसत्तम	007c  
तस्मिन्नाश्रमिणः सन्तः स्वकर्माणीह कुर्वते	007e  
चतुर्विधा हि लोकस्य यात्रा तात विधीयते	008a  
मर्त्या यत्रावतिष्ठन्ते सा च कामात्प्रवर्तते	008c  
सुकृतासुकृतं कर्म निषेव्य विविधैः क्रमैः	009a  
दशार्धप्रविभक्तानां भूतानां बहुधा गतिः	009c  
सौवर्णं राजतं वापि यथा भाण्डं निषिच्यते	010a  
तथा निषिच्यते जन्तुः पूर्वकर्मवशानुगः	010c  
नाबीजाज्जायते किञ्चिन्नाकृत्वा सुखमेधते	011a  
सुकृती विन्दति सुखं प्राप्य देहक्षयं नरः	011c  
दैवं तात न पश्यामि नास्ति दैवस्य साधनम्	012a  
स्वभावतो हि संसिद्धा देवगन्धर्वदानवाः	012c  
प्रेत्य जातिकृतं कर्म न स्मरन्ति सदा जनाः	013a  
ते वै तस्य फलप्राप्तौ कर्म चापि चतुर्विधम्	013c  
लोकयात्राश्रयश्चैव शब्दो वेदाश्रयः कृतः	014a  
शान्त्यर्थं मनसस्तात नैतद्वृद्धानुशासनम्	014c  
चक्षुषा मनसा वाचा कर्मणा च चतुर्विधम्	015a  
कुरुते यादृशं कर्म तादृशं प्रतिपद्यते	015c  
निरन्तरं च मिश्रं च फलते कर्म पार्थिव	016a  
कल्याणं यदि वा पापं न तु नाशोऽस्य विद्यते	016c  
कदाचित्सुकृतं तात कूटस्थमिव तिष्ठति	017a  
मज्जमानस्य संसारे यावद्दुःखाद्विमुच्यते	017c  
ततो दुःखक्षयं कृत्वा सुकृतं कर्म सेवते	018a  
सुकृतक्षयाद्दुष्कृतं च तद्विद्धि मनुजाधिप	018c  
दमः क्षमा धृतिस्तेजः सन्तोषः सत्यवादिता	019a  
ह्रीरहिंसाव्यसनिता दाक्ष्यं चेति सुखावहाः	019c  
दुष्कृते सुकृते वापि न जन्तुरयतो भवेत्	020a  
नित्यं मनःसमाधाने प्रयतेत विचक्षणः	020c  
नायं परस्य सुकृतं दुष्कृतं वापि सेवते	021a  
करोति यादृशं कर्म तादृशं प्रतिपद्यते	021c  
सुखदुःखे समाधाय पुमानन्येन गच्छति	022a  
अन्येनैव जनः सर्वः सङ्गतो यश्च पार्थिव	022c  
परेषां यदसूयेत न तत्कुर्यात्स्वयं नरः	023a  
यो ह्यसूयुस्तथायुक्तः सोऽवहासं नियच्छति	023c  
भीरू राजन्यो ब्राह्मणः सर्वभक्षो वैश्योऽनीहावान्हीनवर्णोऽलसश्च	024a  
विद्वांश्चाशीलो वृत्तहीनः कुलीनः सत्याद्भ्रष्टो ब्राह्मणः स्त्री च दुष्टा	024c  
रागी मुक्तः पचमानोऽऽत्महेतोर्मूर्खो वक्ता नृपहीनं च राष्ट्रम्	025a  
एते सर्वे शोच्यतां यान्ति राजन्यश्चायुक्तः स्नेहहीनः प्रजासु	025c  

