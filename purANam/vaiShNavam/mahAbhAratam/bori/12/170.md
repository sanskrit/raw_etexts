001  युधिष्ठिर उवाच
001a धनिनो वाधना ये च वर्तयन्ति स्वतन्त्रिणः
001c सुखदुःखागमस्तेषां कः कथं वा पितामह
002  भीष्म उवाच
002a अत्राप्युदाहरन्तीममितिहासं पुरातनम्
002c शम्याकेन विमुक्तेन गीतं शान्तिगतेन ह
003a अब्रवीन्मां पुरा कश्चिद्ब्राह्मणस्त्यागमास्थितः
003c क्लिश्यमानः कुदारेण कुचैलेन बुभुक्षया
004a उत्पन्नमिह लोके वै जन्मप्रभृति मानवम्
004c विविधान्युपवर्तन्ते दुःखानि च सुखानि च
005a तयोरेकतरे मार्गे यद्येनमभिसन्नयेत्
005c न सुखं प्राप्य संहृष्येन्न दुःखं प्राप्य सञ्ज्वरेत्
006a न वै चरसि यच्छ्रेय आत्मनो वा यदीहसे
006c अकामात्मापि हि सदा धुरमुद्यम्य चैव हि
007a अकिञ्चनः परिपतन्सुखमास्वादयिष्यसि
007c अकिञ्चनः सुखं शेते समुत्तिष्ठति चैव हि
008a आकिञ्चन्यं सुखं लोके पथ्यं शिवमनामयम्
008c अनमित्रमथो ह्येतद्दुर्लभं सुलभं सताम्
009a अकिञ्चनस्य शुद्धस्य उपपन्नस्य सर्वशः
009c अवेक्षमाणस्त्रीँल्लोकान्न तुल्यमुपलक्षये
010a आकिञ्चन्यं च राज्यं च तुलया समतोलयम्
010c अत्यरिच्यत दारिद्र्यं राज्यादपि गुणाधिकम्
011a आकिञ्चन्ये च राज्ये च विशेषः सुमहानयम्
011c नित्योद्विग्नो हि धनवान्मृत्योरास्यगतो यथा
012a नैवास्याग्निर्न चादित्यो न मृत्युर्न च दस्यवः
012c प्रभवन्ति धनज्यानिनिर्मुक्तस्य निराशिषः
013a तं वै सदा कामचरमनुपस्तीर्णशायिनम्
013c बाहूपधानं शाम्यन्तं प्रशंसन्ति दिवौकसः
014a धनवान्क्रोधलोभाभ्यामाविष्टो नष्टचेतनः
014c तिर्यगीक्षः शुष्कमुखः पापको भ्रुकुटीमुखः
015a निर्दशंश्चाधरोष्ठं च क्रुद्धो दारुणभाषिता
015c कस्तमिच्छेत्परिद्रष्टुं दातुमिच्छति चेन्महीम्
016a श्रिया ह्यभीक्ष्णं संवासो मोहयत्यविचक्षणम्
016c सा तस्य चित्तं हरति शारदाभ्रमिवानिलः
017a अथैनं रूपमानश्च धनमानश्च विन्दति
017c अभिजातोऽस्मि सिद्धोऽस्मि नास्मि केवलमानुषः
017e इत्येभिः कारणैस्तस्य त्रिभिश्चित्तं प्रसिच्यते
018a स प्रसिक्तमना भोगान्विसृज्य पितृसञ्चितान्
018c परिक्षीणः परस्वानामादानं साधु मन्यते
019a तमतिक्रान्तमर्यादमाददानं ततस्ततः
019c प्रतिषेधन्ति राजानो लुब्धा मृगमिवेषुभिः
020a एवमेतानि दुःखानि तानि तानीह मानवम्
020c विविधान्युपवर्तन्ते गात्रसंस्पर्शजानि च
021a तेषां परमदुःखानां बुद्ध्या भैषज्यमाचरेत्
021c लोकधर्मं समाज्ञाय ध्रुवाणामध्रुवैः सह
022a नात्यक्त्वा सुखमाप्नोति नात्यक्त्वा विन्दते परम्
022c नात्यक्त्वा चाभयः शेते त्यक्त्वा सर्वं सुखी भव
023a इत्येतद्धास्तिनपुरे ब्राह्मणेनोपवर्णितम्
023c शम्याकेन पुरा मह्यं तस्मात्त्यागः परो मतः

