वैशम्पायन उवाच	001    
कृतोदकास्ते सुहृदां सर्वेषां पाण्डुनन्दनाः	001a  
विदुरो धृतराष्ट्रश्च सर्वाश्च भरतस्त्रियः	001c  
तत्र ते सुमहात्मानो न्यवसन्कुरुनन्दनाः	002a  
शौचं निवर्तयिष्यन्तो मासमेकं बहिः पुरात्	002c  
कृतोदकं तु राजानं धर्मात्मानं युधिष्ठिरम्	003a  
अभिजग्मुर्महात्मानः सिद्धा ब्रह्मर्षिसत्तमाः	003c  
द्वैपायनो नारदश्च देवलश्च महानृषिः	004a  
देवस्थानश्च कण्वश्च तेषां शिष्याश्च सत्तमाः	004c  
अन्ये च वेदविद्वांसः कृतप्रज्ञा द्विजातयः	005a  
गृहस्थाः स्नातकाः सर्वे ददृशुः कुरुसत्तमम्	005c  
अभिगम्य महात्मानः पूजिताश्च यथाविधि	006a  
आसनेषु महार्हेषु विविशुस्ते महर्षयः	006c  
प्रतिगृह्य ततः पूजां तत्कालसदृशीं तदा	007a  
पर्युपासन्यथान्यायं परिवार्य युधिष्ठिरम्	007c  
पुण्ये भागीरथीतीरे शोकव्याकुलचेतसम्	008a  
आश्वासयन्तो राजानं विप्राः शतसहस्रशः	008c  
नारदस्त्वब्रवीत्काले धर्मात्मानं युधिष्ठिरम्	009a  
विचार्य मुनिभिः सार्धं तत्कालसदृशं वचः	009c  
भवतो बाहुवीर्येण प्रसादान्माधवस्य च	010a  
जितेयमवनिः कृत्स्ना धर्मेण च युधिष्ठिर	010c  
दिष्ट्या मुक्ताः स्थ सङ्ग्रामादस्माल्लोकभयङ्करात्	011a  
क्षत्रधर्मरतश्चापि कच्चिन्मोदसि पाण्डव	011c  
कच्चिच्च निहतामित्रः प्रीणासि सुहृदो नृप	012a  
कच्चिच्छ्रियमिमां प्राप्य न त्वां शोकः प्रबाधते	012c  
013  युधिष्ठिर उवाच
विजितेयं मही कृत्स्ना कृष्णबाहुबलाश्रयात्	013a  
ब्राह्मणानां प्रसादेन भीमार्जुनबलेन च	013c  
इदं तु मे महद्दुःखं वर्तते हृदि नित्यदा	014a  
कृत्वा ज्ञातिक्षयमिमं महान्तं लोभकारितम्	014c  
सौभद्रं द्रौपदेयांश्च घातयित्वा प्रियान्सुतान्	015a  
जयोऽयमजयाकारो भगवन्प्रतिभाति मे	015c  
किं नु वक्ष्यति वार्ष्णेयी वधूर्मे मधुसूदनम्	016a  
द्वारकावासिनी कृष्णमितः प्रतिगतं हरिम्	016c  
द्रौपदी हतपुत्रेयं कृपणा हतबान्धवा	017a  
अस्मत्प्रियहिते युक्ता भूयः पीडयतीव माम्	017c  
इदमन्यच्च भगवन्यत्त्वां वक्ष्यामि नारद	018a  
मन्त्रसंवरणेनास्मि कुन्त्या दुःखेन योजितः	018c  
योऽसौ नागायुतबलो लोकेऽप्रतिरथो रणे	019a  
सिंहखेलगतिर्धीमान्घृणी दान्तो यतव्रतः	019c  
आश्रयो धार्तराष्ट्राणां मानी तीक्ष्णपराक्रमः	020a  
अमर्षी नित्यसंरम्भी क्षेप्तास्माकं रणे रणे	020c  
शीघ्रास्त्रश्चित्रयोधी च कृती चाद्भुतविक्रमः	021a  
गूढोत्पन्नः सुतः कुन्त्या भ्रातास्माकं च सोदरः	021c  
तोयकर्मणि यं कुन्ती कथयामास सूर्यजम्	022a  
पुत्रं सर्वगुणोपेतमवकीर्णं जले पुरा	022c  
यं सूतपुत्रं लोकोऽयं राधेयं चाप्यमन्यत	023a  
स ज्येष्ठपुत्रः कुन्त्या वै भ्रातास्माकं च मातृजः	023c  
अजानता मया सङ्ख्ये राज्यलुब्धेन घातितः	024a  
तन्मे दहति गात्राणि तूलराशिमिवानलः	024c  
न हि तं वेद पार्थोऽपि भ्रातरं श्वेतवाहनः	025a  
नाहं न भीमो न यमौ स त्वस्मान्वेद सुव्रतः	025c  
गता किल पृथा तस्य सकाशमिति नः श्रुतम्	026a  
अस्माकं शमकामा वै त्वं च पुत्रो ममेत्यथ	026c  
पृथाया न कृतः कामस्तेन चापि महात्मना	027a  
अतिपश्चादिदं मातर्यवोचदिति नः श्रुतम्	027c  
न हि शक्ष्याम्यहं त्यक्तुं नृपं दुर्योधनं रणे	028a  
अनार्यं च नृशंसं च कृतघ्नं च हि मे भवेत्	028c  
युधिष्ठिरेण सन्धिं च यदि कुर्यां मते तव	029a  
भीतो रणे श्वेतवाहादिति मां मंस्यते जनः	029c  
सोऽहं निर्जित्य समरे विजयं सहकेशवम्	030a  
सन्धास्ये धर्मपुत्रेण पश्चादिति च सोऽब्रवीत्	030c  
तमवोचत्किल पृथा पुनः पृथुलवक्षसम्	031a  
चतुर्णामभयं देहि कामं युध्यस्व फल्गुनम्	031c  
सोऽब्रवीन्मातरं धीमान्वेपमानः कृताञ्जलिः	032a  
प्राप्तान्विषह्यांश्चतुरो न हनिष्यामि ते सुतान्	032c  
पञ्चैव हि सुता मातर्भविष्यन्ति हि ते ध्रुवम्	033a  
सकर्णा वा हते पार्थे सार्जुना वा हते मयि	033c  
तं पुत्रगृद्धिनी भूयो माता पुत्रमथाब्रवीत्	034a  
भ्रातॄणां स्वस्ति कुर्वीथा येषां स्वस्ति चिकीर्षसि	034c  
तमेवमुक्त्वा तु पृथा विसृज्योपययौ गृहान्	035a  
सोऽर्जुनेन हतो वीरो भ्राता भ्रात्रा सहोदरः	035c  
न चैव विवृतो मन्त्रः पृथायास्तस्य वा मुने	036a  
अथ शूरो महेष्वासः पार्थेनासौ निपातितः	036c  
अहं त्वज्ञासिषं पश्चात्स्वसोदर्यं द्विजोत्तम	037a  
पूर्वजं भ्रातरं कर्णं पृथाया वचनात्प्रभो	037c  
तेन मे दूयतेऽतीव हृदयं भ्रातृघातिनः	038a  
कर्णार्जुनसहायोऽहं जयेयमपि वासवम्	038c  
सभायां क्लिश्यमानस्य धार्तराष्ट्रैर्दुरात्मभिः	039a  
सहसोत्पतितः क्रोधः कर्णं दृष्ट्वा प्रशाम्यति	039c  
यदा ह्यस्य गिरो रूक्षाः शृणोमि कटुकोदयाः	040a  
सभायां गदतो द्यूते दुर्योधनहितैषिणः	040c  
तदा नश्यति मे क्रोधः पादौ तस्य निरीक्ष्य ह	041a  
कुन्त्या हि सदृशौ पादौ कर्णस्येति मतिर्मम	041c  
सादृश्यहेतुमन्विच्छन्पृथायास्तव चैव ह	042a  
कारणं नाधिगच्छामि कथञ्चिदपि चिन्तयन्	042c  
कथं नु तस्य सङ्ग्रामे पृथिवी चक्रमग्रसत्	043a  
कथं च शप्तो भ्राता मे तत्त्वं वक्तुमिहार्हसि	043c  
श्रोतुमिच्छामि भगवंस्त्वत्तः सर्वं यथातथम्	044a  
भवान्हि सर्वविद्विद्वाँल्लोके वेद कृताकृतम्	044c  

