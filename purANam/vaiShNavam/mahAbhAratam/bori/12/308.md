युधिष्ठिर उवाच	001    
अपरित्यज्य गार्हस्थ्यं कुरुराजर्षिसत्तम	001a  
कः प्राप्तो विनयं बुद्ध्या मोक्षतत्त्वं वदस्व मे	001c  
सन्न्यस्यते यथात्मायं सन्न्यस्तात्मा यथा च यः	002a  
परं मोक्षस्य यच्चापि तन्मे ब्रूहि पितामह	002c  
भीष्म उवाच	003    
अत्राप्युदाहरन्तीममितिहासं पुरातनम्	003a  
जनकस्य च संवादं सुलभायाश्च भारत	003c  
सन्न्यासफलिकः कश्चिद्बभूव नृपतिः पुरा	004a  
मैथिलो जनको नाम धर्मध्वज इति श्रुतः	004c  
स वेदे मोक्षशास्त्रे च स्वे च शास्त्रे कृतागमः	005a  
इन्द्रियाणि समाधाय शशास वसुधामिमाम्	005c  
तस्य वेदविदः प्राज्ञाः श्रुत्वा तां साधुवृत्तताम्	006a  
लोकेषु स्पृहयन्त्यन्ये पुरुषाः पुरुषेश्वर	006c  
अथ धर्मयुगे तस्मिन्योगधर्ममनुष्ठिता	007a  
महीमनुचचारैका सुलभा नाम भिक्षुकी	007c  
तया जगदिदं सर्वमटन्त्या मिथिलेश्वरः	008a  
तत्र तत्र श्रुतो मोक्षे कथ्यमानस्त्रिदण्डिभिः	008c  
सा सुसूक्ष्मां कथां श्रुत्वा तथ्यं नेति ससंशया	009a  
दर्शने जातसङ्कल्पा जनकस्य बभूव ह	009c  
ततः सा विप्रहायाथ पूर्वरूपं हि योगतः	010a  
अबिभ्रदनवद्याङ्गी रूपमन्यदनुत्तमम्	010c  
चक्षुर्निमेषमात्रेण लघ्वस्त्रगतिगामिनी	011a  
विदेहानां पुरीं सुभ्रूर्जगाम कमलेक्षणा	011c  
सा प्राप्य मिथिलां रम्यां समृद्धजनसङ्कुलाम्	012a  
भैक्षचर्यापदेशेन ददर्श मिथिलेश्वरम्	012c  
राजा तस्याः परं दृष्ट्वा सौकुमार्यं वपुस्तथा	013a  
केयं कस्य कुतो वेति बभूवागतविस्मयः	013c  
ततोऽस्याः स्वागतं कृत्वा व्यादिश्य च वरासनम्	014a  
पूजितां पादशौचेन वरान्नेनाप्यतर्पयत्	014c  
अथ भुक्तवती प्रीता राजानं मन्त्रिभिर्वृतम्	015a  
सर्वभाष्यविदां मध्ये चोदयामास भिक्षुकी	015c  
सुलभा त्वस्य धर्मेषु मुक्तो नेति ससंशया	016a  
सत्त्वं सत्त्वेन योगज्ञा प्रविवेश महीपते	016c  
नेत्राभ्यां नेत्रयोरस्य रश्मीन्संयोज्य रश्मिभिः	017a  
सा स्म सञ्चोदयिष्यन्तं योगबन्धैर्बबन्ध ह	017c  
जनकोऽप्युत्स्मयन्राजा भावमस्या विशेषयन्	018a  
प्रतिजग्राह भावेन भावमस्या नृपोत्तमः	018c  
तदेकस्मिन्नधिष्ठाने संवादः श्रूयतामयम्	019a  
छत्रादिषु विमुक्तस्य मुक्तायाश्च त्रिदण्डके	019c  
भगवत्याः क्व चर्येयं कृता क्व च गमिष्यसि	020a  
कस्य च त्वं कुतो वेति पप्रच्छैनां महीपतिः	020c  
श्रुते वयसि जातौ च सद्भावो नाधिगम्यते	021a  
एष्वर्थेषूत्तरं तस्मात्प्रवेद्यं सत्समागमे	021c  
छत्रादिषु विशेषेषु मुक्तं मां विद्धि सर्वशः	022a  
स त्वां सम्मन्तुमिच्छामि मानार्हासि मता हि मे	022c  
यस्माच्चैतन्मया प्राप्तं ज्ञानं वैशेषिकं पुरा	023a  
यस्य नान्यः प्रवक्तास्ति मोक्षे तमपि मे शृणु	023c  
पाराशर्यसगोत्रस्य वृद्धस्य सुमहात्मनः	024a  
भिक्षोः पञ्चशिखस्याहं शिष्यः परमसम्मतः	024c  
साङ्ख्यज्ञाने तथा योगे महीपालविधौ तथा	025a  
त्रिविधे मोक्षधर्मेऽस्मिन्गताध्वा छिन्नसंशयः	025c  
स यथाशास्त्रदृष्टेन मार्गेणेह परिव्रजन्	026a  
वार्षिकांश्चतुरो मासान्पुरा मयि सुखोषितः	026c  
तेनाहं साङ्ख्यमुख्येन सुदृष्टार्थेन तत्त्वतः	027a  
श्रावितस्त्रिविधं मोक्षं न च राज्याद्विचालितः	027c  
सोऽहं तामखिलां वृत्तिं त्रिविधां मोक्षसंहिताम्	028a  
मुक्तरागश्चराम्येकः पदे परमके स्थितः	028c  
वैराग्यं पुनरेतस्य मोक्षस्य परमो विधिः	029a  
ज्ञानादेव च वैराग्यं जायते येन मुच्यते	029c  
ज्ञानेन कुरुते यत्नं यत्नेन प्राप्यते महत्	030a  
महद्द्वन्द्वप्रमोक्षाय सा सिद्धिर्या वयोतिगा	030c  
सेयं परमिका बुद्धिः प्राप्ता निर्द्वन्द्वता मया	031a  
इहैव गतमोहेन चरता मुक्तसङ्गिना	031c  
यथा क्षेत्रं मृदूभूतमद्भिराप्लावितं तथा	032a  
जनयत्यङ्कुरं कर्म नृणां तद्वत्पुनर्भवम्	032c  
यथा चोत्तापितं बीजं कपाले यत्र तत्र वा	033a  
प्राप्याप्यङ्कुरहेतुत्वमबीजत्वान्न जायते	033c  
तद्वद्भगवता तेन शिखाप्रोक्तेन भिक्षुणा	034a  
ज्ञानं कृतमबीजं मे विषयेषु न जायते	034c  
नाभिषज्जति कस्मिंश्चिन्नानर्थे न परिग्रहे	035a  
नाभिरज्यति चैतेषु व्यर्थत्वाद्रागदोषयोः	035c  
यश्च मे दक्षिणं बाहुं चन्दनेन समुक्षयेत्	036a  
सव्यं वास्या च यस्तक्षेत्समावेतावुभौ मम	036c  
सुखी सोऽहमवाप्तार्थः समलोष्टाश्मकाञ्चनः	037a  
मुक्तसङ्गः स्थितो राज्ये विशिष्टोऽन्यैस्त्रिदण्डिभिः	037c  
मोक्षे हि त्रिविधा निष्ठा दृष्टा पूर्वैर्महर्षिभिः	038a  
ज्ञानं लोकोत्तरं यच्च सर्वत्यागश्च कर्मणाम्	038c  
ज्ञाननिष्ठां वदन्त्येके मोक्षशास्त्रविदो जनाः	039a  
कर्मनिष्ठां तथैवान्ये यतयः सूक्ष्मदर्शिनः	039c  
प्रहायोभयमप्येतज्ज्ञानं कर्म च केवलम्	040a  
तृतीयेयं समाख्याता निष्ठा तेन महात्मना	040c  
यमे च नियमे चैव द्वेषे कामे परिग्रहे	041a  
माने दम्भे तथा स्नेहे सदृशास्ते कुटुम्बिभिः	041c  
त्रिदण्डादिषु यद्यस्ति मोक्षो ज्ञानेन केनचित्	042a  
छत्रादिषु कथं न स्यात्तुल्यहेतौ परिग्रहे	042c  
येन येन हि यस्यार्थः कारणेनेह कस्यचित्	043a  
तत्तदालम्बते द्रव्यं सर्वः स्वे स्वे परिग्रहे	043c  
दोषदर्शी तु गार्हस्थ्ये यो व्रजत्याश्रमान्तरम्	044a  
उत्सृजन्परिगृह्णंश्च सोऽपि सङ्गान्न मुच्यते	044c  
आधिपत्ये तथा तुल्ये निग्रहानुग्रहात्मनि	045a  
राजर्षिभिक्षुकाचार्या मुच्यन्ते केन हेतुना	045c  
अथ सत्याधिपत्येऽपि ज्ञानेनैवेह केवलम्	046a  
मुच्यन्ते किं न मुच्यन्ते पदे परमके स्थिताः	046c  
काषायधारणं मौण्ड्यं त्रिविष्टब्धः कमण्डलुः	047a  
लिङ्गान्यत्यर्थमेतानि न मोक्षायेति मे मतिः	047c  
यदि सत्यपि लिङ्गेऽस्मिञ्ज्ञानमेवात्र कारणम्	048a  
निर्मोक्षायेह दुःखस्य लिङ्गमात्रं निरर्थकम्	048c  
अथ वा दुःखशैथिल्यं वीक्ष्य लिङ्गे कृता मतिः	049a  
किं तदेवार्थसामान्यं छत्रादिषु न लक्ष्यते	049c  
आकिञ्चन्ये न मोक्षोऽस्ति कैञ्चन्ये नास्ति बन्धनम्	050a  
कैञ्चन्ये चेतरे चैव जन्तुर्ज्ञानेन मुच्यते	050c  
तस्माद्धर्मार्थकामेषु तथा राज्यपरिग्रहे	051a  
बन्धनायतनेष्वेषु विद्ध्यबन्धे पदे स्थितम्	051c  
राज्यैश्वर्यमयः पाशः स्नेहायतनबन्धनः	052a  
मोक्षाश्मनिशितेनेह छिन्नस्त्यागासिना मया	052c  
सोऽहमेवङ्गतो मुक्तो जातास्थस्त्वयि भिक्षुकि	053a  
अयथार्थो हि ते वर्णो वक्ष्यामि शृणु तन्मम	053c  
सौकुमार्यं तथा रूपं वपुरग्र्यं तथा वयः	054a  
तवैतानि समस्तानि नियमश्चेति संशयः	054c  
यच्चाप्यननुरूपं ते लिङ्गस्यास्य विचेष्टितम्	055a  
मुक्तोऽयं स्यान्न वेत्यस्माद्धर्षितो मत्परिग्रहः	055c  
न च कामसमायुक्ते मुक्तेऽप्यस्ति त्रिदण्डकम्	056a  
न रक्ष्यते त्वया चेदं न मुक्तस्यास्ति गोपना	056c  
मत्पक्षसंश्रयाच्चायं शृणु यस्ते व्यतिक्रमः	057a  
आश्रयन्त्याः स्वभावेन मम पूर्वपरिग्रहम्	057c  
प्रवेशस्ते कृतः केन मम राष्ट्रे पुरे तथा	058a  
कस्य वा सन्निसर्गात्त्वं प्रविष्टा हृदयं मम	058c  
वर्णप्रवरमुख्यासि ब्राह्मणी क्षत्रियो ह्यहम्	059a  
नावयोरेकयोगोऽस्ति मा कृथा वर्णसङ्करम्	059c  
वर्तसे मोक्षधर्मेषु गार्हस्थ्ये त्वहमाश्रमे	060a  
अयं चापि सुकष्टस्ते द्वितीयोऽऽश्रमसङ्करः	060c  
सगोत्रां वासगोत्रां वा न वेद त्वां न वेत्थ माम्	061a  
सगोत्रमाविशन्त्यास्ते तृतीयो गोत्रसङ्करः	061c  
अथ जीवति ते भर्ता प्रोषितोऽप्यथ वा क्वचित्	062a  
अगम्या परभार्येति चतुर्थो धर्मसङ्करः	062c  
सा त्वमेतान्यकार्याणि कार्यापेक्षा व्यवस्यसि	063a  
अविज्ञानेन वा युक्ता मिथ्याज्ञानेन वा पुनः	063c  
अथ वापि स्वतन्त्रासि स्वदोषेणेह केनचित्	064a  
यदि किञ्चिच्छ्रुतं तेऽस्ति सर्वं कृतमनर्थकम्	064c  
इदमन्यत्तृतीयं ते भावस्पर्शविघातकम्	065a  
दुष्टाया लक्ष्यते लिङ्गं प्रवक्तव्यं प्रकाशितम्	065c  
न मय्येवाभिसन्धिस्ते जयैषिण्या जये कृतः	066a  
येयं मत्परिषत्कृत्स्ना जेतुमिच्छसि तामपि	066c  
तथा ह्येवं पुनश्च त्वं दृष्टिं स्वां प्रतिमुञ्चसि	067a  
मत्पक्षप्रतिघाताय स्वपक्षोद्भावनाय च	067c  
सा स्वेनामर्षजेन त्वमृद्धिमोहेन मोहिता	068a  
भूयः सृजसि योगास्त्रं विषामृतमिवैकधा	068c  
इच्छतोर्हि द्वयोर्लाभः स्त्रीपुंसोरमृतोपमः	069a  
अलाभश्चाप्यरक्तस्य सोऽत्र दोषो विषोपमः	069c  
मा स्प्राक्षीः साधु जानीष्व स्वशास्त्रमनुपालय	070a  
कृतेयं हि विजिज्ञासा मुक्तो नेति त्वया मम	070c  
एतत्सर्वं प्रतिच्छन्नं मयि नार्हसि गूहितुम्	070e   
सा यदि त्वं स्वकार्येण यद्यन्यस्य महीपतेः	071a  
तत्त्वं सत्रप्रतिच्छन्ना मयि नार्हसि गूहितुम्	071c  
न राजानं मृषा गच्छेन्न द्विजातिं कथञ्चन	072a  
न स्त्रियं स्त्रीगुणोपेतां हन्युर्ह्येते मृषागताः	072c  
राज्ञां हि बलमैश्वर्यं ब्रह्म ब्रह्मविदां बलम्	073a  
रूपयौवनसौभाग्यं स्त्रीणां बलमनुत्तमम्	073c  
अत एतैर्बलैरेते बलिनः स्वार्थमिच्छता	074a  
आर्जवेनाभिगन्तव्या विनाशाय ह्यनार्जवम्	074c  
सा त्वं जातिं श्रुतं वृत्तं भावं प्रकृतिमात्मनः	075a  
कृत्यमागमने चैव वक्तुमर्हसि तत्त्वतः	075c  
इत्येतैरसुखैर्वाक्यैरयुक्तैरसमञ्जसैः	076a  
प्रत्यादिष्टा नरेन्द्रेण सुलभा न व्यकम्पत	076c  
उक्तवाक्ये तु नृपतौ सुलभा चारुदर्शना	077a  
ततश्चारुतरं वाक्यं प्रचक्रामाथ भाषितुम्	077c  
नवभिर्नवभिश्चैव दोषैर्वाग्बुद्धिदूषणैः	078a  
अपेतमुपपन्नार्थमष्टादशगुणान्वितम्	078c  
सौक्ष्म्यं सङ्ख्याक्रमौ चोभौ निर्णयः सप्रयोजनः	079a  
पञ्चैतान्यर्थजातानि वाक्यमित्युच्यते नृप	079c  
एषामेकैकशोऽर्थानां सौक्ष्म्यादीनां सुलक्षणम्	080a  
शृणु संसार्यमाणानां पदार्थैः पदवाक्यतः	080c  
ज्ञानं ज्ञेयेषु भिन्नेषु यथाभेदेन वर्तते	081a  
तत्रातिशयिनी बुद्धिस्तत्सौक्ष्म्यमिति वर्तते	081c  
दोषाणां च गुणानां च प्रमाणं प्रविभागशः	082a  
कञ्चिदर्थमभिप्रेत्य सा सङ्ख्येत्युपधार्यताम्	082c  
इदं पूर्वमिदं पश्चाद्वक्तव्यं यद्विवक्षितम्	083a  
क्रमयोगं तमप्याहुर्वाक्यं वाक्यविदो जनाः	083c  
धर्मार्थकाममोक्षेषु प्रतिज्ञाय विशेषतः	084a  
इदं तदिति वाक्यान्ते प्रोच्यते स विनिर्णयः	084c  
इच्छाद्वेषभवैर्दुःखैः प्रकर्षो यत्र जायते	085a  
तत्र या नृपते वृत्तिस्तत्प्रयोजनमिष्यते	085c  
तान्येतानि यथोक्तानि सौक्ष्म्यादीनि जनाधिप	086a  
एकार्थसमवेतानि वाक्यं मम निशामय	086c  
उपेतार्थमभिन्नार्थं नापवृत्तं न चाधिकम्	087a  
नाश्लक्ष्णं न च सन्दिग्धं वक्ष्यामि परमं तव	087c  
न गुर्वक्षरसम्बद्धं पराङ्मुखमुखं न च	088a  
नानृतं न त्रिवर्गेण विरुद्धं नाप्यसंस्कृतम्	088c  
न न्यूनं कष्टशब्दं वा व्युत्क्रमाभिहितं न च	089a  
न शेषं नानुकल्पेन निष्कारणमहेतुकम्	089c  
कामात्क्रोधाद्भयाल्लोभाद्दैन्यादानार्यकात्तथा	090a  
ह्रीतोऽनुक्रोशतो मानान्न वक्ष्यामि कथञ्चन	090c  
वक्ता श्रोता च वाक्यं च यदा त्वविकलं नृप	091a  
सममेति विवक्षायां तदा सोऽर्थः प्रकाशते	091c  
वक्तव्ये तु यदा वक्ता श्रोतारमवमन्यते	092a  
स्वार्थमाह परार्थं वा तदा वाक्यं न रोहति	092c  
अथ यः स्वार्थमुत्सृज्य परार्थं प्राह मानवः	093a  
विशङ्का जायते तस्मिन्वाक्यं तदपि दोषवत्	093c  
यस्तु वक्ता द्वयोरर्थमविरुद्धं प्रभाषते	094a  
श्रोतुश्चैवात्मनश्चैव स वक्ता नेतरो नृप	094c  
तदर्थवदिदं वाक्यमुपेतं वाक्यसम्पदा	095a  
अविक्षिप्तमना राजन्नेकाग्रः श्रोतुमर्हसि	095c  
कासि कस्य कुतो वेति त्वयाहमभिचोदिता	096a  
तत्रोत्तरमिदं वाक्यं राजन्नेकमनाः शृणु	096c  
यथा जतु च काष्ठं च पांसवश्चोदबिन्दुभिः	097a  
सुश्लिष्टानि तथा राजन्प्राणिनामिह सम्भवः	097c  
शब्दः स्पर्शो रसो रूपं गन्धः पञ्चेन्द्रियाणि च	098a  
पृथगात्मा दशात्मानः संश्लिष्टा जतुकाष्ठवत्	098c  
न चैषां चोदना काचिदस्तीत्येष विनिश्चयः	099a  
एकैकस्येह विज्ञानं नास्त्यात्मनि तथा परे	099c  
न वेद चक्षुश्चक्षुष्ट्वं श्रोत्रं नात्मनि वर्तते	100a  
तथैव व्यभिचारेण न वर्तन्ते परस्परम्	100c  
संश्लिष्टा नाभिजायन्ते यथाप इह पांसवः	100e   
बाह्यानन्यानपेक्षन्ते गुणांस्तानपि मे शृणु	101a  
रूपं चक्षुः प्रकाशश्च दर्शने हेतवस्त्रयः	101c  
यथैवात्र तथान्येषु ज्ञानज्ञेयेषु हेतवः	101e   
ज्ञानज्ञेयान्तरे तस्मिन्मनो नामापरो गुणः	102a  
विचारयति येनायं निश्चये साध्वसाधुनी	102c  
द्वादशस्त्वपरस्तत्र बुद्धिर्नाम गुणः स्मृतः	103a  
येन संशयपूर्वेषु बोद्धव्येषु व्यवस्यति	103c  
अथ द्वादशके तस्मिन्सत्त्वं नामापरो गुणः	104a  
महासत्त्वोऽल्पसत्त्वो वा जन्तुर्येनानुमीयते	104c  
क्षेत्रज्ञ इति चाप्यन्यो गुणस्तत्र चतुर्दशः	105a  
ममायमिति येनायं मन्यते न च मन्यते	105c  
अथ पञ्चदशो राजन्गुणस्तत्रापरः स्मृतः	106a  
पृथक्कलासमूहस्य सामग्र्यं तदिहोच्यते	106c  
गुणस्त्वेवापरस्तत्र सङ्घात इति षोडशः	107a  
आकृतिर्व्यक्तिरित्येतौ गुणौ यस्मिन्समाश्रितौ	107c  
सुखदुःखे जरामृत्यू लाभालाभौ प्रियाप्रिये	108a  
इति चैकोनविंशोऽयं द्वन्द्वयोग इति स्मृतः	108c  
ऊर्ध्वमेकोनविंशत्याः कालो नामापरो गुणः	109a  
इतीमं विद्धि विंशत्या भूतानां प्रभवाप्ययम्	109c  
विंशकश्चैष सङ्घातो महाभूतानि पञ्च च	110a  
सदसद्भावयोगौ च गुणावन्यौ प्रकाशकौ	110c  
इत्येवं विंशतिश्चैव गुणाः सप्त च ये स्मृताः	111a  
विधिः शुक्रं बलं चेति त्रय एते गुणाः परे	111c  
एकविंशश्च दश च कलाः सङ्ख्यानतः स्मृताः	112a  
समग्रा यत्र वर्तन्ते तच्छरीरमिति स्मृतम्	112c  
अव्यक्तं प्रकृतिं त्वासां कलानां कश्चिदिच्छति	113a  
व्यक्तं चासां तथैवान्यः स्थूलदर्शी प्रपश्यति	113c  
अव्यक्तं यदि वा व्यक्तं द्वयीमथ चतुष्टयीम्	114a  
प्रकृतिं सर्वभूतानां पश्यन्त्यध्यात्मचिन्तकाः	114c  
सेयं प्रकृतिरव्यक्ता कलाभिर्व्यक्ततां गता	115a  
अहं च त्वं च राजेन्द्र ये चाप्यन्ये शरीरिणः	115c  
बिन्दुन्यासादयोऽवस्थाः शुक्रशोणितसम्भवाः	116a  
यासामेव निपातेन कललं नाम जायते	116c  
कललादर्बुदोत्पत्तिः पेशी चाप्यर्बुदोद्भवा	117a  
पेश्यास्त्वङ्गाभिनिर्वृत्तिर्नखरोमाणि चाङ्गतः	117c  
सम्पूर्णे नवमे मासे जन्तोर्जातस्य मैथिल	118a  
जायते नामरूपत्वं स्त्री पुमान्वेति लिङ्गतः	118c  
जातमात्रं तु तद्रूपं दृष्ट्वा ताम्रनखाङ्गुलि	119a  
कौमाररूपमापन्नं रूपतो नोपलभ्यते	119c  
कौमाराद्यौवनं चापि स्थाविर्यं चापि यौवनात्	120a  
अनेन क्रमयोगेन पूर्वं पूर्वं न लभ्यते	120c  
कलानां पृथगर्थानां प्रतिभेदः क्षणे क्षणे	121a  
वर्तते सर्वभूतेषु सौक्ष्म्यात्तु न विभाव्यते	121c  
न चैषामप्ययो राजँल्लक्ष्यते प्रभवो न च	122a  
अवस्थायामवस्थायां दीपस्येवार्चिषो गतिः	122c  
तस्याप्येवम्प्रभावस्य सदश्वस्येव धावतः	123a  
अजस्रं सर्वलोकस्य कः कुतो वा न वा कुतः	123c  
कस्येदं कस्य वा नेदं कुतो वेदं न वा कुतः	124a  
सम्बन्धः कोऽस्ति भूतानां स्वैरप्यवयवैरिह	124c  
यथादित्यान्मणेश्चैव वीरुद्भ्यश्चैव पावकः	125a  
भवत्येवं समुदयात्कलानामपि जन्तवः	125c  
आत्मन्येवात्मनात्मानं यथा त्वमनुपश्यसि	126a  
एवमेवात्मनात्मानमन्यस्मिन्किं न पश्यसि	126c  
यद्यात्मनि परस्मिंश्च समतामध्यवस्यसि	126e   
अथ मां कासि कस्येति किमर्थमनुपृच्छसि	127a  
इदं मे स्यादिदं नेति द्वन्द्वैर्मुक्तस्य मैथिल	127c  
कासि कस्य कुतो वेति वचने किं प्रयोजनम्	127e   
रिपौ मित्रेऽथ मध्यस्थे विजये सन्धिविग्रहे	128a  
कृतवान्यो महीपाल किं तस्मिन्मुक्तलक्षणम्	128c  
त्रिवर्गे सप्तधा व्यक्तं यो न वेदेह कर्मसु	129a  
सङ्गवान्यस्त्रिवर्गे च किं तस्मिन्मुक्तलक्षणम्	129c  
प्रिये चैवाप्रिये चैव दुर्बले बलवत्यपि	130a  
यस्य नास्ति समं चक्षुः किं तस्मिन्मुक्तलक्षणम्	130c  
तदमुक्तस्य ते मोक्षे योऽभिमानो भवेन्नृप	131a  
सुहृद्भिः स निवार्यस्ते विचित्तस्येव भेषजैः	131c  
तानि तान्यनुसन्दृश्य सङ्गस्थानान्यरिन्दम	132a  
आत्मनात्मनि सम्पश्येत्किं तस्मिन्मुक्तलक्षणम्	132c  
इमान्यन्यानि सूक्ष्माणि मोक्षमाश्रित्य कानिचित्	133a  
चतुरङ्गप्रवृत्तानि सङ्गस्थानानि मे शृणु	133c  
य इमां पृथिवीं कृत्स्नामेकच्छत्रां प्रशास्ति ह	134a  
एकमेव स वै राजा पुरमध्यावसत्युत	134c  
तत्पुरे चैकमेवास्य गृहं यदधितिष्ठति	135a  
गृहे शयनमप्येकं निशायां यत्र लीयते	135c  
शय्यार्धं तस्य चाप्यत्र स्त्रीपूर्वमधितिष्ठति	136a  
तदनेन प्रसङ्गेन फलेनैवेह युज्यते	136c  
एवमेवोपभोगेषु भोजनाच्छादनेषु च	137a  
गुणेषु परिमेयेषु निग्रहानुग्रहौ प्रति	137c  
परतन्त्रः सदा राजा स्वल्पे सोऽपि प्रसज्जते	138a  
सन्धिविग्रहयोगे च कुतो राज्ञः स्वतन्त्रता	138c  
स्त्रीषु क्रीडाविहारेषु नित्यमस्यास्वतन्त्रता	139a  
मन्त्रे चामात्यसमितौ कुत एव स्वतन्त्रता	139c  
यदा त्वाज्ञापयत्यन्यांस्तदास्योक्ता स्वतन्त्रता	140a  
अवशः कार्यते तत्र तस्मिंस्तस्मिन्गुणे स्थितः	140c  
स्वप्तुकामो न लभते स्वप्तुं कार्यार्थिभिर्जनैः	141a  
शयने चाप्यनुज्ञातः सुप्त उत्थाप्यतेऽवशः	141c  
स्नाह्यालभ पिब प्राश जुहुध्यग्नीन्यजेति च	142a  
वदस्व शृणु चापीति विवशः कार्यते परैः	142c  
अभिगम्याभिगम्यैनं याचन्ते सततं नराः	143a  
न चाप्युत्सहते दातुं वित्तरक्षी महाजनात्	143c  
दाने कोशक्षयो ह्यस्य वैरं चाप्यप्रयच्छतः	144a  
क्षणेनास्योपवर्तन्ते दोषा वैराग्यकारकाः	144c  
प्राज्ञाञ्शूरांस्तथैवाढ्यानेकस्थानेऽपि शङ्कते	145a  
भयमप्यभये राज्ञो यैश्च नित्यमुपास्यते	145c  
यदा चैते प्रदुष्यन्ति राजन्ये कीर्तिता मया	146a  
तदैवास्य भयं तेभ्यो जायते पश्य यादृशम्	146c  
सर्वः स्वे स्वे गृहे राजा सर्वः स्वे स्वे गृहे गृही	147a  
निग्रहानुग्रहौ कुर्वंस्तुल्यो जनक राजभिः	147c  
पुत्रा दारास्तथैवात्मा कोशो मित्राणि सञ्चयः	148a  
परैः साधारणा ह्येते तैस्तैरेवास्य हेतुभिः	148c  
हतो देशः पुरं दग्धं प्रधानः कुञ्जरो मृतः	149a  
लोकसाधारणेष्वेषु मिथ्याज्ञानेन तप्यते	149c  
अमुक्तो मानसैर्दुःखैरिच्छाद्वेषप्रियोद्भवैः	150a  
शिरोरोगादिभी रोगैस्तथैव विनिपातिभिः	150c  
द्वन्द्वैस्तैस्तैरुपहतः सर्वतः परिशङ्कितः	151a  
बहुप्रत्यर्थिकं राज्यमुपास्ते गणयन्निशाः	151c  
तदल्पसुखमत्यर्थं बहुदुःखमसारवत्	152a  
को राज्यमभिपद्येत प्राप्य चोपशमं लभेत्	152c  
ममेदमिति यच्चेदं पुरं राष्ट्रं च मन्यसे	153a  
बलं कोशममात्यांश्च कस्यैतानि न वा नृप	153c  
मित्रामात्यं पुरं राष्ट्रं दण्डः कोशो महीपतिः	154a  
सप्ताङ्गश्चक्रसङ्घातो राज्यमित्युच्यते नृप	154c  
सप्ताङ्गस्यास्य राज्यस्य त्रिदण्डस्येव तिष्ठतः	155a  
अन्योन्यगुणयुक्तस्य कः केन गुणतोऽधिकः	155c  
तेषु तेषु हि कालेषु तत्तदङ्गं विशिष्यते	156a  
येन यत्सिध्यते कार्यं तत्प्राधान्याय कल्पते	156c  
सप्ताङ्गश्चापि सङ्घातस्त्रयश्चान्ये नृपोत्तम	157a  
सम्भूय दशवर्गोऽयं भुङ्क्ते राज्यं हि राजवत्	157c  
यश्च राजा महोत्साहः क्षत्रधर्मरतो भवेत्	158a  
स तुष्येद्दशभागेन ततस्त्वन्यो दशावरैः	158c  
नास्त्यसाधारणो राजा नास्ति राज्यमराजकम्	159a  
राज्येऽसति कुतो धर्मो धर्मेऽसति कुतः परम्	159c  
योऽप्यत्र परमो धर्मः पवित्रं राजराज्ययोः	160a  
पृथिवी दक्षिणा यस्य सोऽश्वमेधो न विद्यते	160c  
साहमेतानि कर्माणि राज्यदुःखानि मैथिल	161a  
समर्था शतशो वक्तुमथ वापि सहस्रशः	161c  
स्वदेहे नाभिषङ्गो मे कुतः परपरिग्रहे	162a  
न मामेवंविधां मुक्तामीदृशं वक्तुमर्हसि	162c  
ननु नाम त्वया मोक्षः कृत्स्नः पञ्चशिखाच्छ्रुतः	163a  
सोपायः सोपनिषदः सोपासङ्गः सनिश्चयः	163c  
तस्य ते मुक्तसङ्गस्य पाशानाक्रम्य तिष्ठतः	164a  
छत्रादिषु विशेषेषु कथं सङ्गः पुनर्नृप	164c  
श्रुतं ते न श्रुतं मन्ये मिथ्या वापि श्रुतं श्रुतम्	165a  
अथ वा श्रुतसङ्काशं श्रुतमन्यच्छ्रुतं त्वया	165c  
अथापीमासु सञ्ज्ञासु लौकिकीषु प्रतिष्ठसि	166a  
अभिषङ्गावरोधाभ्यां बद्धस्त्वं प्राकृतो मया	166c  
सत्त्वेनानुप्रवेशो हि योऽयं त्वयि कृतो मया	167a  
किं तवापकृतं तत्र यदि मुक्तोऽसि सर्वतः	167c  
नियमो ह्येष धर्मेषु यतीनां शून्यवासिता	168a  
शून्यमावासयन्त्या च मया किं कस्य दूषितम्	168c  
न पाणिभ्यां न बाहुभ्यां पादोरुभ्यां न चानघ	169a  
न गात्रावयवैरन्यैः स्पृशामि त्वा नराधिप	169c  
कुले महति जातेन ह्रीमता दीर्घदर्शिना	170a  
नैतत्सदसि वक्तव्यं सद्वासद्वा मिथः कृतम्	170c  
ब्राह्मणा गुरवश्चेमे तथामात्या गुरूत्तमाः	171a  
त्वं चाथ गुरुरप्येषामेवमन्योन्यगौरवम्	171c  
तदेवमनुसन्दृश्य वाच्यावाच्यं परीक्षता	172a  
स्त्रीपुंसोः समवायोऽयं त्वया वाच्यो न संसदि	172c  
यथा पुष्करपर्णस्थं जलं तत्पर्णसंस्थितम्	173a  
तिष्ठत्यस्पृशती तद्वत्त्वयि वत्स्यामि मैथिल	173c  
यदि वाप्यस्पृशन्त्या मे स्पर्शं जानासि कञ्चन	174a  
ज्ञानं कृतमबीजं ते कथं तेनेह भिक्षुणा	174c  
स गार्हस्थ्याच्च्युतश्च त्वं मोक्षं नावाप्य दुर्विदम्	175a  
उभयोरन्तराले च वर्तसे मोक्षवातिकः	175c  
न हि मुक्तस्य मुक्तेन ज्ञस्यैकत्वपृथक्त्वयोः	176a  
भावाभावसमायोगे जायते वर्णसङ्करः	176c  
वर्णाश्रमपृथक्त्वे च दृष्टार्थस्यापृथक्त्विनः	177a  
नान्यदन्यदिति ज्ञात्वा नान्यदन्यत्प्रवर्तते	177c  
पाणौ कुण्डं तथा कुण्डे पयः पयसि मक्षिकाः	178a  
आश्रिताश्रययोगेन पृथक्त्वेनाश्रया वयम्	178c  
न तु कुण्डे पयोभावः पयश्चापि न मक्षिकाः	179a  
स्वयमेवाश्रयन्त्येते भावा न तु पराश्रयम्	179c  
पृथक्त्वादाश्रमाणां च वर्णान्यत्वे तथैव च	180a  
परस्परपृथक्त्वाच्च कथं ते वर्णसङ्करः	180c  
नास्मि वर्णोत्तमा जात्या न वैश्या नावरा तथा	181a  
तव राजन्सवर्णास्मि शुद्धयोनिरविप्लुता	181c  
प्रधानो नाम राजर्षिर्व्यक्तं ते श्रोत्रमागतः	182a  
कुले तस्य समुत्पन्नां सुलभां नाम विद्धि माम्	182c  
द्रोणश्च शतशृङ्गश्च वक्रद्वारश्च पर्वतः	183a  
मम सत्रेषु पूर्वेषां चिता मघवता सह	183c  
साहं तस्मिन्कुले जाता भर्तर्यसति मद्विधे	184a  
विनीता मोक्षधर्मेषु चराम्येका मुनिव्रतम्	184c  
नास्मि सत्रप्रतिच्छन्ना न परस्वाभिमानिनी	185a  
न धर्मसङ्करकरी स्वधर्मेऽस्मि धृतव्रता	185c  
नास्थिरा स्वप्रतिज्ञायां नासमीक्ष्यप्रवादिनी	186a  
नासमीक्ष्यागता चाहं त्वत्सकाशं जनाधिप	186c  
मोक्षे ते भावितां बुद्धिं श्रुत्वाहं कुशलैषिणी	187a  
तव मोक्षस्य चाप्यस्य जिज्ञासार्थमिहागता	187c  
न वर्गस्था ब्रवीम्येतत्स्वपक्षपरपक्षयोः	188a  
मुक्तो न मुच्यते यश्च शान्तो यश्च न शाम्यति	188c  
यथा शून्ये पुरागारे भिक्षुरेकां निशां वसेत्	189a  
तथा हि त्वच्छरीरेऽस्मिन्निमां वत्स्यामि शर्वरीम्	189c  
साहमासनदानेन वागातिथ्येन चार्चिता	190a  
सुप्ता सुशरणा प्रीता श्वो गमिष्यामि मैथिल	190c  
इत्येतानि स वाक्यानि हेतुमन्त्यर्थवन्ति च	191a  
श्रुत्वा नाधिजगौ राजा किञ्चिदन्यदतः परम्	191c  

