याज्ञवल्क्य उवाच	001  
तत्त्वानां सर्गसङ्ख्या च कालसङ्ख्या तथैव च	001a  
मया प्रोक्तानुपूर्व्येण संहारमपि मे शृणु	001c  
यथा संहरते जन्तून्ससर्ज च पुनः पुनः	002a  
अनादिनिधनो ब्रह्मा नित्यश्चाक्षर एव च	002c  
अहःक्षयमथो बुद्ध्वा निशि स्वप्नमनास्तथा	003a  
चोदयामास भगवानव्यक्तोऽहङ्कृतं नरम्	003c  
ततः शतसहस्रांशुरव्यक्तेनाभिचोदितः	004a  
कृत्वा द्वादशधात्मानमादित्यो ज्वलदग्निवत्	004c  
चतुर्विधं प्रजाजालं निर्दहत्याशु तेजसा	005a  
जराय्वण्डस्वेदजातमुद्भिज्जं च नराधिप	005c  
एतदुन्मेषमात्रेण विनिष्टं स्थाणुजङ्गमम्	006a  
कूर्मपृष्ठसमा भूमिर्भवत्यथ समन्ततः	006c  
जगद्दग्ध्वामितबलः केवलं जगतीं ततः	007a  
अम्भसा बलिना क्षिप्रमापूर्यत समन्ततः	007c  
ततः कालाग्निमासाद्य तदम्भो याति सङ्क्षयम्	008a  
विनष्टेऽम्भसि राजेन्द्र जाज्वलीत्यनलो महान्	008c  
तमप्रमेयोऽतिबलं ज्वलमानं विभावसुम्	009a  
ऊष्माणं सर्वभूतानां सप्तार्चिषमथाञ्जसा	009c  
भक्षयामास बलवान्वायुरष्टात्मको बली	010a  
विचरन्नमितप्राणस्तिर्यगूर्ध्वमधस्तथा	010c  
तमप्रतिबलं भीममाकाशं ग्रसतेऽऽत्मना	011a  
आकाशमप्यतिनदन्मनो ग्रसति चारिकम्	011c  
मनो ग्रसति सर्वात्मा सोऽहङ्कारः प्रजापतिः	012a  
अहङ्कारं महानात्मा भूतभव्यभविष्यवित्	012c  
तमप्यनुपमात्मानं विश्वं शम्भुः प्रजापतिः	013a  
अणिमा लघिमा प्राप्तिरीशानो ज्योतिरव्ययः	013c  
सर्वतःपाणिपादान्तः सर्वतोक्षिशिरोमुखः	014a  
सर्वतःश्रुतिमाँल्लोके सर्वमावृत्य तिष्ठति	014c  
हृदयं सर्वभूतानां पर्वणोऽङ्गुष्ठमात्रकः	015a  
अनुग्रसत्यनन्तं हि महात्मा विश्वमीश्वरः	015c  
ततः समभवत्सर्वमक्षयाव्ययमव्रणम्	016a  
भूतभव्यमनुष्याणां स्रष्टारमनघं तथा	016c  
एषोऽप्ययस्ते राजेन्द्र यथावत्परिभाषितः	017a  
अध्यात्ममधिभूतं च अधिदैवं च श्रूयताम्	017c  
