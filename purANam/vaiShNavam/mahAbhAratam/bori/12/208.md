गुरुरुवाच	001    
दुरन्तेष्विन्द्रियार्थेषु सक्ताः सीदन्ति जन्तवः	001a  
ये त्वसक्ता महात्मानस्ते यान्ति परमां गतिम्	001c  
जन्ममृत्युजरादुःखैर्व्याधिभिर्मनसः क्लमैः	002a  
दृष्ट्वेमं सन्ततं लोकं घटेन्मोक्षाय बुद्धिमान्	002c  
वाङ्मनोभ्यां शरीरेण शुचिः स्यादनहङ्कृतः	003a  
प्रशान्तो ज्ञानवान्भिक्षुर्निरपेक्षश्चरेत्सुखम्	003c  
अथ वा मनसः सङ्गं पश्येद्भूतानुकम्पया	004a  
अत्राप्युपेक्षां कुर्वीत ज्ञात्वा कर्मफलं जगत्	004c  
यत्कृतं प्राक्शुभं कर्म पापं वा तदुपाश्नुते	005a  
तस्माच्छुभानि कर्माणि कुर्याद्वाग्बुद्धिकर्मभिः	005c  
अहिंसा सत्यवचनं सर्वभूतेषु चार्जवम्	006a  
क्षमा चैवाप्रमादश्च यस्यैते स सुखी भवेत्	006c  
यश्चैनं परमं धर्मं सर्वभूतसुखावहम्	007a  
दुःखान्निःसरणं वेद स तत्त्वज्ञः सुखी भवेत्	007c  
तस्मात्समाहितं बुद्ध्या मनो भूतेषु धारयेत्	008a  
नापध्यायेन्न स्पृहयेन्नाबद्धं चिन्तयेदसत्	008c  
अवाग्योगप्रयोगेण मनोज्ञं सम्प्रवर्तते	009a  
विवक्षता वा सद्वाक्यं धर्मं सूक्ष्ममवेक्षता	009c  
सत्यां वाचमहिंस्रां च वदेदनपवादिनीम्	009e  
कल्कापेतामपरुषामनृशंसामपैशुनाम्	010a  
ईदृगल्पं च वक्तव्यमविक्षिप्तेन चेतसा	010c  
वाक्प्रबुद्धो हि संरागाद्विरागाद्व्याहरेद्यदि	011a  
बुद्ध्या ह्यनिगृहीतेन मनसा कर्म तामसम्	011c  
रजोभूतैर्हि करणैः कर्मणा प्रतिपद्यते	011e  
स दुःखं प्राप्य लोकेऽस्मिन्नरकायोपपद्यते	012a  
तस्मान्मनोवाक्शरीरैराचरेद्धैर्यमात्मनः	012c  
प्रकीर्णमेषभारो हि यद्वद्धार्येत दस्युभिः	013a  
प्रतिलोमां दिशं बुद्ध्वा संसारमबुधास्तथा	013c  
तानेव च यथा दस्यून्क्षिप्त्वा गच्छेच्छिवां दिशम्	014a  
तथा रजस्तमःकर्माण्युत्सृज्य प्राप्नुयात्सुखम्	014c  
निःसन्दिग्धमनीहो वै मुक्तः सर्वपरिग्रहैः	015a  
विविक्तचारी लघ्वाशी तपस्वी नियतेन्द्रियः	015c  
ज्ञानदग्धपरिक्लेशः प्रयोगरतिरात्मवान्	016a  
निष्प्रचारेण मनसा परं तदधिगच्छति	016c  
धृतिमानात्मवान्बुद्धिं निगृह्णीयादसंशयम्	017a  
मनो बुद्ध्या निगृह्णीयाद्विषयान्मनसात्मनः	017c  
निगृहीतेन्द्रियस्यास्य कुर्वाणस्य मनो वशे	018a  
देवतास्ताः प्रकाशन्ते हृष्टा यान्ति तमीश्वरम्	018c  
ताभिः संसक्तमनसो ब्रह्मवत्सम्प्रकाशते	019a  
एतैश्चापगतैः सर्वैर्ब्रह्मभूयाय कल्पते	019c  
अथ वा न प्रवर्तेत योगतन्त्रैरुपक्रमेत्	020a  
येन तन्त्रमयं तन्त्रं वृत्तिः स्यात्तत्तदाचरेत्	020c  
कणपिण्याककुल्माषशाकयावकसक्तवः	021a  
तथा मूलफलं भैक्षं पर्यायेणोपयोजयेत्	021c  
आहारं नियतं चैव देशे काले च सात्त्विकम्	022a  
तत्परीक्ष्यानुवर्तेत यत्प्रवृत्त्यनुवर्तकम्	022c  
प्रवृत्तं नोपरुन्धेत शनैरग्निमिवेन्धयेत्	023a  
ज्ञानेन्धितं ततो ज्ञानमर्कवत्सम्प्रकाशते	023c  
ज्ञानाधिष्ठानमज्ञानं त्रीँल्लोकानधितिष्ठति	024a  
विज्ञानानुगतं ज्ञानमज्ञानादपकृष्यते	024c  
पृथक्त्वात्सम्प्रयोगाच्च नासूयुर्वेद शाश्वतम्	025a  
स तयोरपवर्गज्ञो वीतरागो विमुच्यते	025c  
वयोतीतो जरामृत्यू जित्वा ब्रह्म सनातनम्	026a  
अमृतं तदवाप्नोति यत्तदक्षरमव्ययम्	026c  

