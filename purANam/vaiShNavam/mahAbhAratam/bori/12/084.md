001  भीष्म उवाच
001a ह्रीनिषेधाः सदा सन्तः सत्यार्जवसमन्विताः
001c शक्ताः कथयितुं सम्यक्ते तव स्युः सभासदः
002a अत्याढ्यांश्चातिशूरांश्च ब्राह्मणांश्च बहुश्रुतान्
002c सुसन्तुष्टांश्च कौन्तेय महोत्साहांश्च कर्मसु
003a एतान्सहायाँल्लिप्सेथाः सर्वास्वापत्सु भारत
003c कुलीनः पूजितो नित्यं न हि शक्तिं निगूहति
004a प्रसन्नं ह्यप्रसन्नं वा पीडितं हृतमेव वा
004c आवर्तयति भूयिष्ठं तदेको ह्यनुपालितः
005a कुलीना देशजाः प्राज्ञा रूपवन्तो बहुश्रुताः
005c प्रगल्भाश्चानुरक्ताश्च ते तव स्युः परिच्छदाः
006a दौष्कुलेयाश्च लुब्धाश्च नृशंसा निरपत्रपाः
006c ते त्वां तात निषेवेयुर्यावदार्द्रकपाणयः
007a अर्थमानार्घ्यसत्कारैर्भोगैरुच्चावचैः प्रियान्
007c यानर्थभाजो मन्येथास्ते ते स्युः सुखभागिनः
008a अभिन्नवृत्ता विद्वांसः सद्वृत्ताश्चरितव्रताः
008c न त्वां नित्यार्थिनो जह्युरक्षुद्राः सत्यवादिनः
009a अनार्या ये न जानन्ति समयं मन्दचेतसः
009c तेभ्यः प्रतिजुगुप्सेथा जानीयाः समयच्युतान्
010a नैकमिच्छेद्गणं हित्वा स्याच्चेदन्यतरग्रहः
010c यस्त्वेको बहुभिः श्रेयान्कामं तेन गणं त्यजेत्
011a श्रेयसो लक्षणं ह्येतद्विक्रमो यस्य दृश्यते
011c कीर्तिप्रधानो यश्च स्यात्समये यश्च तिष्ठति
012a समर्थान्पूजयेद्यश्च नास्पर्ध्यैः स्पर्धते च यः
012c न च कामाद्भयात्क्रोधाल्लोभाद्वा धर्ममुत्सृजेत्
013a अमानी सत्यवाक्शक्तो जितात्मा मान्यमानिता
013c स ते मन्त्रसहायः स्यात्सर्वावस्थं परीक्षितः
014a कुलीनः सत्यसम्पन्नस्तितिक्षुर्दक्ष आत्मवान्
014c शूरः कृतज्ञः सत्यश्च श्रेयसः पार्थ लक्षणम्
015a तस्यैवं वर्तमानस्य पुरुषस्य विजानतः
015c अमित्राः सम्प्रसीदन्ति ततो मित्रीभवन्त्यपि
016a अत ऊर्ध्वममात्यानां परीक्षेत गुणागुणान्
016c संयतात्मा कृतप्रज्ञो भूतिकामश्च भूमिपः
017a सम्बद्धाः पुरुषैराप्तैरभिजातैः स्वदेशजैः
017c अहार्यैरव्यभीचारैः सर्वतः सुपरीक्षितैः
018a योधाः स्रौवास्तथा मौलास्तथैवान्येऽप्यवस्कृताः
018c कर्तव्या भूतिकामेन पुरुषेण बुभूषता
019a येषां वैनयिकी बुद्धिः प्रकृता चैव शोभना
019c तेजो धैर्यं क्षमा शौचमनुराग स्थितिर्धृतिः
020a परीक्षितगुणान्नित्यं प्रौढभावान्धुरन्धरान्
020c पञ्चोपधाव्यतीतांश्च कुर्याद्राजार्थकारिणः
021a पर्याप्तवचनान्वीरान्प्रतिपत्तिविशारदान्
021c कुलीनान्सत्यसम्पन्नानिङ्गितज्ञाननिष्ठुरान्
022a देशकालविधानज्ञान्भर्तृकार्यहितैषिणः
022c नित्यमर्थेषु सर्वेषु राजा कुर्वीत मन्त्रिणः
023a हीनतेजा ह्यसंहृष्टो नैव जातु व्यवस्यति
023c अवश्यं जनयत्येव सर्वकर्मसु संशयान्
024a एवमल्पश्रुतो मन्त्री कल्याणाभिजनोऽप्युत
024c धर्मार्थकामयुक्तोऽपि नालं मन्त्रं परीक्षितुम्
025a तथैवानभिजातोऽपि काममस्तु बहुश्रुतः
025c अनायक इवाचक्षुर्मुह्यत्यूह्येषु कर्मसु
026a यो वा ह्यस्थिरसङ्कल्पो बुद्धिमानागतागमः
026c उपायज्ञोऽपि नालं स कर्म यापयितुं चिरम्
027a केवलात्पुनराचारात्कर्मणो नोपपद्यते
027c परिमर्शो विशेषाणामश्रुतस्येह दुर्मतेः
028a मन्त्रिण्यननुरक्ते तु विश्वासो न हि विद्यते
028c तस्मादननुरक्ताय नैव मन्त्रं प्रकाशयेत्
029a व्यथयेद्धि स राजानं मन्त्रिभिः सहितोऽनृजुः
029c मारुतोपहतच्छिद्रैः प्रविश्याग्निरिव द्रुमम्
030a सङ्क्रुध्यत्येकदा स्वामी स्थानाच्चैवापकर्षति
030c वाचा क्षिपति संरब्धस्ततः पश्चात्प्रसीदति
031a तानि तान्यनुरक्तेन शक्यान्यनुतितिक्षितुम्
031c मन्त्रिणां च भवेत्क्रोधो विस्फूर्जितमिवाशनेः
032a यस्तु संहरते तानि भर्तुः प्रियचिकीर्षया
032c समानसुखदुःखं तं पृच्छेदर्थेषु मानवम्
033a अनृजुस्त्वनुरक्तोऽपि सम्पन्नश्चेतरैर्गुणैः
033c राज्ञः प्रज्ञानयुक्तोऽपि न मन्त्रं श्रोतुमर्हति
034a योऽमित्रैः सह सम्बद्धो न पौरान्बहु मन्यते
034c स सुहृत्तादृशो राज्ञो न मन्त्रं श्रोतुमर्हति
035a अविद्वानशुचिः स्तब्धः शत्रुसेवी विकत्थनः
035c स सुहृत्क्रोधनो लुब्धो न मन्त्रं श्रोतुमर्हति
036a आगन्तुश्चानुरक्तोऽपि काममस्तु बहुश्रुतः
036c सत्कृतः संविभक्तो वा न मन्त्रं श्रोतुमर्हति
037a यस्त्वल्पेनापि कार्येण सकृदाक्षारितो भवेत्
037c पुनरन्यैर्गुणैर्युक्तो न मन्त्रं श्रोतुमर्हति
038a कृतप्रज्ञश्च मेधावी बुधो जानपदः शुचिः
038c सर्वकर्मसु यः शुद्धः स मन्त्रं श्रोतुमर्हति
039a ज्ञानविज्ञानसम्पन्नः प्रकृतिज्ञः परात्मनोः
039c सुहृदात्मसमो राज्ञः स मन्त्रं श्रोतुमर्हति
040a सत्यवाक्शीलसम्पन्नो गम्भीरः सत्रपो मृदुः
040c पितृपैतामहो यः स्यात्स मन्त्रं श्रोतुमर्हति
041a सन्तुष्टः सम्मतः सत्यः शौटीरो द्वेष्यपापकः
041c मन्त्रवित्कालविच्छूरः स मन्त्रं श्रोतुमर्हति
042a सर्वलोकं समं शक्तः सान्त्वेन कुरुते वशे
042c तस्मै मन्त्रः प्रयोक्तव्यो दण्डमाधित्सता नृप
043a पौरजानपदा यस्मिन्विश्वासं धर्मतो गताः
043c योद्धा नयविपश्चिच्च स मन्त्रं श्रोतुमर्हति
044a तस्मात्सर्वैर्गुणैरेतैरुपपन्नाः सुपूजिताः
044c मन्त्रिणः प्रकृतिज्ञाः स्युस्त्र्यवरा महदीप्सवः
045a स्वासु प्रकृतिषु छिद्रं लक्षयेरन्परस्य च
045c मन्त्रिणो मन्त्रमूलं हि राज्ञो राष्ट्रं विवर्धते
046a नास्य छिद्रं परः पश्येच्छिद्रेषु परमन्वियात्
046c गूहेत्कूर्म इवाङ्गानि रक्षेद्विवरमात्मनः
047a मन्त्रग्राहा हि राज्यस्य मन्त्रिणो ये मनीषिणः
047c मन्त्रसंहननो राजा मन्त्राङ्गानीतरो जनः
048a राज्यं प्रणिधिमूलं हि मन्त्रसारं प्रचक्षते
048c स्वामिनं त्वनुवर्तन्ति वृत्त्यर्थमिह मन्त्रिणः
049a स विनीय मदक्रोधौ मानमीर्ष्यां च निर्वृतः
049c नित्यं पञ्चोपधातीतैर्मन्त्रयेत्सह मन्त्रिभिः
050a तेषां त्रयाणां विविधं विमर्शं बुध्येत चित्तं विनिवेश्य तत्र
050c स्वनिश्चयं तं परनिश्चयं च निवेदयेदुत्तरमन्त्रकाले
051a धर्मार्थकामज्ञमुपेत्य पृच्छेद्युक्तो गुरुं ब्राह्मणमुत्तमार्थम्
051c निष्ठा कृता तेन यदा सह स्यात्तं तत्र मार्गं प्रणयेदसक्तम्
052a एवं सदा मन्त्रयितव्यमाहुर्ये मन्त्रतत्त्वार्थविनिश्चयज्ञाः
052c तस्मात्त्वमेवं प्रणयेः सदैव मन्त्रं प्रजासङ्ग्रहणे समर्थम्
053a न वामनाः कुब्जकृशा न खञ्जा; नान्धा जडाः स्त्री न नपुंसकं च
053c न चात्र तिर्यङ्न पुरो न पश्चान्नोर्ध्वं न चाधः प्रचरेत कश्चित्
054a आरुह्य वातायनमेव शून्यं स्थलं प्रकाशं कुशकाशहीनम्
054c वागङ्गदोषान्परिहृत्य मन्त्रं सम्मन्त्रयेत्कार्यमहीनकालम्

