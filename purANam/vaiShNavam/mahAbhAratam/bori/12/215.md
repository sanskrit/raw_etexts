युधिष्ठिर उवाच	001    
यदिदं कर्म लोकेऽस्मिञ्शुभं वा यदि वाशुभम्	001a  
पुरुषं योजयत्येव फलयोगेन भारत	001c  
कर्ता स्वित्तस्य पुरुष उताहो नेति संशयः	002a  
एतदिच्छामि तत्त्वेन त्वत्तः श्रोतुं पितामह	002c  
भीष्म उवाच	003    
अत्राप्युदाहरन्तीममितिहासं पुरातनम्	003a  
प्रह्रादस्य च संवादमिन्द्रस्य च युधिष्ठिर	003c  
असक्तं धूतपाप्मानं कुले जातं बहुश्रुतम्	004a  
अस्तम्भमनहङ्कारं सत्त्वस्थं समये रतम्	004c  
तुल्यनिन्दास्तुतिं दान्तं शून्यागारनिवेशनम्	005a  
चराचराणां भूतानां विदितप्रभवाप्ययम्	005c  
अक्रुध्यन्तमहृष्यन्तमप्रियेषु प्रियेषु च	006a  
काञ्चने वाथ लोष्टे वा उभयोः समदर्शनम्	006c  
आत्मनिःश्रेयसज्ञाने धीरं निश्चितनिश्चयम्	007a  
परावरज्ञं भूतानां सर्वज्ञं समदर्शनम्	007c  
शक्रः प्रह्रादमासीनमेकान्ते संयतेन्द्रियम्	008a  
बुभुत्समानस्तत्प्रज्ञामभिगम्येदमब्रवीत्	008c  
यैः कैश्चित्सम्मतो लोके गुणैः स्यात्पुरुषो नृषु	009a  
भवत्यनपगान्सर्वांस्तान्गुणाँल्लक्षयामहे	009c  
अथ ते लक्ष्यते बुद्धिः समा बालजनैरिह	010a  
आत्मानं मन्यमानः सञ्श्रेयः किमिह मन्यसे	010c  
बद्धः पाशैश्च्युतः स्थानाद्द्विषतां वशमागतः	011a  
श्रिया विहीनः प्रह्राद शोचितव्ये न शोचसि	011c  
प्रज्ञालाभात्तु दैतेय उताहो धृतिमत्तया	012a  
प्रह्राद स्वस्थरूपोऽसि पश्यन्व्यसनमात्मनः	012c  
इति सञ्चोदितस्तेन धीरो निश्चितनिश्चयः	013a  
उवाच श्लक्ष्णया वाचा स्वां प्रज्ञामनुवर्णयन्	013c  
प्रवृत्तिं च निवृत्तिं च भूतानां यो न बुध्यते	014a  
तस्य स्तम्भो भवेद्बाल्यान्नास्ति स्तम्भोऽनुपश्यतः	014c  
स्वभावात्सम्प्रवर्तन्ते निवर्तन्ते तथैव च	015a  
सर्वे भावास्तथाभावाः पुरुषार्थो न विद्यते	015c  
पुरुषार्थस्य चाभावे नास्ति कश्चित्स्वकारकः	016a  
स्वयं तु कुर्वतस्तस्य जातु मानो भवेदिह	016c  
यस्तु कर्तारमात्मानं मन्यते साध्वसाधुनोः	017a  
तस्य दोषवती प्रज्ञा स्वमूर्त्यज्ञेति मे मतिः	017c  
यदि स्यात्पुरुषः कर्ता शक्रात्मश्रेयसे ध्रुवम्	018a  
आरम्भास्तस्य सिध्येरन्न च जातु पराभवेत्	018c  
अनिष्टस्य हि निर्वृत्तिरनिवृत्तिः प्रियस्य च	019a  
लक्ष्यते यतमानानां पुरुषार्थस्ततः कुतः	019c  
अनिष्टस्याभिनिर्वृत्तिमिष्टसंवृत्तिमेव च	020a  
अप्रयत्नेन पश्यामः केषाञ्चित्तत्स्वभावतः	020c  
प्रतिरूपधराः केचिद्दृश्यन्ते बुद्धिसत्तमाः	021a  
विरूपेभ्योऽल्पबुद्धिभ्यो लिप्समाना धनागमम्	021c  
स्वभावप्रेरिताः सर्वे निविशन्ते गुणा यदा	022a  
शुभाशुभास्तदा तत्र तस्य किं मानकारणम्	022c  
स्वभावादेव तत्सर्वमिति मे निश्चिता मतिः	023a  
आत्मप्रतिष्ठिता प्रज्ञा मम नास्ति ततोऽन्यथा	023c  
कर्मजं त्विह मन्येऽहं फलयोगं शुभाशुभम्	024a  
कर्मणां विषयं कृत्स्नमहं वक्ष्यामि तच्छृणु	024c  
यथा वेदयते कश्चिदोदनं वायसो वदन्	025a  
एवं सर्वाणि कर्माणि स्वभावस्यैव लक्षणम्	025c  
विकारानेव यो वेद न वेद प्रकृतिं पराम्	026a  
तस्य स्तम्भो भवेद्बाल्यान्नास्ति स्तम्भोऽनुपश्यतः	026c  
स्वभावभाविनो भावान्सर्वानेवेह निश्चये	027a  
बुध्यमानस्य दर्पो वा मानो वा किं करिष्यति	027c  
वेद धर्मविधिं कृत्स्नं भूतानां चाप्यनित्यताम्	028a  
तस्माच्छक्र न शोचामि सर्वं ह्येवेदमन्तवत्	028c  
निर्ममो निरहङ्कारो निरीहो मुक्तबन्धनः	029a  
स्वस्थोऽव्यपेतः पश्यामि भूतानां प्रभवाप्ययौ	029c  
कृतप्रज्ञस्य दान्तस्य वितृष्णस्य निराशिषः	030a  
नायासो विद्यते शक्र पश्यतो लोकविद्यया	030c  
प्रकृतौ च विकारे च न मे प्रीतिर्न च द्विषे	031a  
द्वेष्टारं न च पश्यामि यो ममाद्य ममायते	031c  
नोर्ध्वं नावाङ्न तिर्यक्च न क्वचिच्छक्र कामये	032a  
न विज्ञाने न विज्ञेये नाज्ञाने शर्म विद्यते	032c  
शक्र उवाच	033    
येनैषा लभ्यते प्रज्ञा येन शान्तिरवाप्यते	033a  
प्रब्रूहि तमुपायं मे सम्यक्प्रह्राद पृच्छते	033c  
प्रह्राद उवाच	034    
आर्जवेनाप्रमादेन प्रसादेनात्मवत्तया	034a  
वृद्धशुश्रूषया शक्र पुरुषो लभते महत्	034c  
स्वभावाल्लभते प्रज्ञां शान्तिमेति स्वभावतः	035a  
स्वभावादेव तत्सर्वं यत्किञ्चिदनुपश्यसि	035c  
भीष्म उवाच	036    
इत्युक्तो दैत्यपतिना शक्रो विस्मयमागमत्	036a  
प्रीतिमांश्च तदा राजंस्तद्वाक्यं प्रत्यपूजयत्	036c  
स तदाभ्यर्च्य दैत्येन्द्रं त्रैलोक्यपतिरीश्वरः	037a  
असुरेन्द्रमुपामन्त्र्य जगाम स्वं निवेशनम्	037c  

