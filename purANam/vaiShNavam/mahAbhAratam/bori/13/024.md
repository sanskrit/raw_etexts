युधिष्ठिर उवाच	001  
श्राद्धकाले च दैवे च धर्मे चापि पितामह	001a  
इच्छामीह त्वयाख्यातं विहितं यत्सुरर्षिभिः	001c  
भीष्म उवाच	002  
दैवं पूर्वाह्णिके कुर्यादपराह्णे तु पैतृकम्	002a  
मङ्गलाचारसम्पन्नः कृतशौचः प्रयत्नवान्	002c  
मनुष्याणां तु मध्याह्ने प्रदद्यादुपपत्तितः	003a  
कालहीनं तु यद्दानं तं भागं रक्षसां विदुः	003c  
लङ्घितं चावलीढं च कलिपूर्वं च यत्कृतम्	004a  
रजस्वलाभिर्दृष्टं च तं भागं रक्षसां विदुः	004c  
अवघुष्टं च यद्भुक्तमव्रतेन च भारत	005a  
परामृष्टं शुना चैव तं भागं रक्षसां विदुः	005c  
केशकीटावपतितं क्षुतं श्वभिरवेक्षितम्	006a  
रुदितं चावधूतं च तं भागं रक्षसां विदुः	006c  
निरोङ्कारेण यद्भुक्तं सशस्त्रेण च भारत	007a  
दुरात्मना च यद्भुक्तं तं भागं रक्षसां विदुः	007c  
परोच्छिष्टं च यद्भुक्तं परिभुक्तं च यद्भवेत्	008a  
दैवे पित्र्ये च सततं तं भागं रक्षसां विदुः	008c  
गर्हितं निन्दितं चैव परिविष्टं समन्युना	009a  
दैवं वाप्यथ वा पैत्र्यं तं भागं रक्षसां विदुः	009c  
मन्त्रहीनं क्रियाहीनं यच्छ्राद्धं परिविष्यते	010a  
त्रिभिर्वर्णैर्नरश्रेष्ठ तं भागं रक्षसां विदुः	010c  
आज्याहुतिं विना चैव यत्किञ्चित्परिविष्यते	011a  
दुराचारैश्च यद्भुक्तं तं भागं रक्षसां विदुः	011c  
ये भागा रक्षसां प्रोक्तास्त उक्ता भरतर्षभ	012a  
अत ऊर्ध्वं विसर्गस्य परीक्षां ब्राह्मणे शृणु	012c  
यावन्तः पतिता विप्रा जडोन्मत्तास्तथैव च	013a  
दैवे वाप्यथ वा पित्र्ये राजन्नार्हन्ति केतनम्	013c  
श्वित्री कुष्ठी च क्लीबश्च तथा यक्ष्महतश्च यः	014a  
अपस्मारी च यश्चान्धो राजन्नार्हन्ति सत्कृतिम्	014c  
चिकित्सका देवलका वृथानियमधारिणः	015a  
सोमविक्रयिणश्चैव श्राद्धे नार्हन्ति केतनम्	015c  
गायना नर्तकाश्चैव प्लवका वादकास्तथा	016a  
कथका योधकाश्चैव राजन्नार्हन्ति केतनम्	016c  
होतारो वृषलानां च वृषलाध्यापकास्तथा	017a  
तथा वृषलशिष्याश्च राजन्नार्हन्ति केतनम्	017c  
अनुयोक्ता च यो विप्रो अनुयुक्तश्च भारत	018a  
नार्हतस्तावपि श्राद्धं ब्रह्मविक्रयिणौ हि तौ	018c  
अग्रणीर्यः कृतः पूर्वं वर्णावरपरिग्रहः	019a  
ब्राह्मणः सर्वविद्योऽपि राजन्नार्हति केतनम्	019c  
अनग्नयश्च ये विप्रा मृतनिर्यातकाश्च ये	020a  
स्तेनाश्च पतिताश्चैव राजन्नार्हन्ति केतनम्	020c  
अपरिज्ञातपूर्वाश्च गणपूर्वाश्च भारत	021a  
पुत्रिकापूर्वपुत्राश्च श्राद्धे नार्हन्ति केतनम्	021c  
ऋणकर्ता च यो राजन्यश्च वार्धुषिको द्विजः	022a  
प्राणिविक्रयवृत्तिश्च राजन्नार्हन्ति केतनम्	022c  
स्त्रीपूर्वाः काण्डपृष्ठाश्च यावन्तो भरतर्षभ	023a  
अजपा ब्राह्मणाश्चैव श्राद्धे नार्हन्ति केतनम्	023c  
श्राद्धे दैवे च निर्दिष्टा ब्राह्मणा भरतर्षभ	024a  
दातुः प्रतिग्रहीतुश्च शृणुष्वानुग्रहं पुनः	024c  
चीर्णव्रता गुणैर्युक्ता भवेयुर्येऽपि कर्षकाः	025a  
सावित्रीज्ञाः क्रियावन्तस्ते राजन्केतनक्षमाः	025c  
क्षात्रधर्मिणमप्याजौ केतयेत्कुलजं द्विजम्	026a  
न त्वेव वणिजं तात श्राद्धेषु परिकल्पयेत्	026c  
अग्निहोत्री च यो विप्रो ग्रामवासी च यो भवेत्	027a  
अस्तेनश्चातिथिज्ञश्च स राजन्केतनक्षमः	027c  
सावित्रीं जपते यस्तु त्रिकालं भरतर्षभ	028a  
भिक्षावृत्तिः क्रियावांश्च स राजन्केतनक्षमः	028c  
उदितास्तमितो यश्च तथैवास्तमितोदितः	029a  
अहिंस्रश्चाल्पदोषश्च स राजन्केतनक्षमः	029c  
अकल्कको ह्यतर्कश्च ब्राह्मणो भरतर्षभ	030a  
ससञ्ज्ञो भैक्ष्यवृत्तिश्च स राजन्केतनक्षमः	030c  
अव्रती कितवः स्तेनः प्राणिविक्रय्यथो वणिक्	031a  
पश्चाच्च पीतवान्सोमं स राजन्केतनक्षमः	031c  
अर्जयित्वा धनं पूर्वं दारुणैः कृषिकर्मभिः	032a  
भवेत्सर्वातिथिः पश्चात्स राजन्केतनक्षमः	032c  
ब्रह्मविक्रयनिर्दिष्टं स्त्रिया यच्चार्जितं धनम्	033a  
अदेयं पितृदेवेभ्यो यच्च क्लैब्यादुपार्जितम्	033c  
क्रियमाणेऽपवर्गे तु यो द्विजो भरतर्षभ	034a  
न व्याहरति यद्युक्तं तस्याधर्मो गवानृतम्	034c  
श्राद्धस्य ब्राह्मणः कालः प्राप्तं दधि घृतं तथा	035a  
सोमक्षयश्च मांसं च यदारण्यं युधिष्ठिर	035c  
श्राद्धापवर्गे विप्रस्य स्वधा वै स्वदिता भवेत्	036a  
क्षत्रियस्याप्यथो ब्रूयात्प्रीयन्तां पितरस्त्विति	036c  
अपवर्गे तु वैश्यस्य श्राद्धकर्मणि भारत	037a  
अक्षय्यमभिधातव्यं स्वस्ति शूद्रस्य भारत	037c  
पुण्याहवाचनं दैवे ब्राह्मणस्य विधीयते	038a  
एतदेव निरोङ्कारं क्षत्रियस्य विधीयते	038c  
वैश्यस्य चैव वक्तव्यं प्रीयन्तां देवता इति	038e  
कर्मणामानुपूर्वीं च विधिपूर्वकृतं शृणु	039a  
जातकर्मादिकान्सर्वांस्त्रिषु वर्णेषु भारत	039c  
ब्रह्मक्षत्रे हि मन्त्रोक्ता वैश्यस्य च युधिष्ठिर	039e  
विप्रस्य रशना मौञ्जी मौर्वी राजन्यगामिनी	040a  
बाल्वजीत्येव वैश्यस्य धर्म एष युधिष्ठिर	040c  
दातुः प्रतिग्रहीतुश्च धर्माधर्माविमौ शृणु	041a  
ब्राह्मणस्यानृतेऽधर्मः प्रोक्तः पातकसञ्ज्ञितः	041c  
चतुर्गुणः क्षत्रियस्य वैश्यस्याष्टगुणः स्मृतः	041e  
नान्यत्र ब्राह्मणोऽश्नीयात्पूर्वं विप्रेण केतितः	042a  
यवीयान्पशुहिंसायां तुल्यधर्मो भवेत्स हि	042c  
अथ राजन्यवैश्याभ्यां यद्यश्नीयात्तु केतितः	043a  
यवीयान्पशुहिंसायां भागार्धं समवाप्नुयात्	043c  
दैवं वाप्यथ वा पित्र्यं योऽश्नीयाद्ब्राह्मणादिषु	044a  
अस्नातो ब्राह्मणो राजंस्तस्याधर्मो गवानृतम्	044c  
आशौचो ब्राह्मणो राजन्योऽश्नीयाद्ब्राह्मणादिषु	045a  
ज्ञानपूर्वमथो लोभात्तस्याधर्मो गवानृतम्	045c  
अन्नेनान्नं च यो लिप्सेत्कर्मार्थं चैव भारत	046a  
आमन्त्रयति राजेन्द्र तस्याधर्मोऽनृतं स्मृतम्	046c  
अवेदव्रतचारित्रास्त्रिभिर्वर्णैर्युधिष्ठिर	047a  
मन्त्रवत्परिविष्यन्ते तेष्वधर्मो गवानृतम्	047c  
युधिष्ठिर उवाच	048  
पित्र्यं वाप्यथ वा दैवं दीयते यत्पितामह	048a  
एतदिच्छाम्यहं श्रोतुं दत्तं येषु महाफलम्	048c  
भीष्म उवाच	049  
येषां दाराः प्रतीक्षन्ते सुवृष्टिमिव कर्षकाः	049a  
उच्छेषपरिशेषं हि तान्भोजय युधिष्ठिर	049c  
चारित्रनियता राजन्ये कृशाः कृशवृत्तयः	050a  
अर्थिनश्चोपगच्छन्ति तेषु दत्तं महाफलम्	050c  
तद्भक्तास्तद्गृहा राजंस्तद्धनास्तदपाश्रयाः	051a  
अर्थिनश्च भवन्त्यर्थे तेषु दत्तं महाफलम्	051c  
तस्करेभ्यः परेभ्यो वा ये भयार्ता युधिष्ठिर	052a  
अर्थिनो भोक्तुमिच्छन्ति तेषु दत्तं महाफलम्	052c  
अकल्ककस्य विप्रस्य भैक्षोत्करकृतात्मनः	053a  
बटवो यस्य भिक्षन्ति तेभ्यो दत्तं महाफलम्	053c  
हृतस्वा हृतदाराश्च ये विप्रा देशसम्प्लवे	054a  
अर्थार्थमभिगच्छन्ति तेभ्यो दत्तं महाफलम्	054c  
व्रतिनो नियमस्थाश्च ये विप्राः श्रुतसम्मताः	055a  
तत्समाप्त्यर्थमिच्छन्ति तेषु दत्तं महाफलम्	055c  
अव्युत्क्रान्ताश्च धर्मेषु पाषण्डसमयेषु च	056a  
कृशप्राणाः कृशधनास्तेषु दत्तं महाफलम्	056c  
कृतसर्वस्वहरणा निर्दोषाः प्रभविष्णुभिः	057a  
स्पृहयन्ति च भुक्तान्नं तेषु दत्तं महाफलम्	057c  
तपस्विनस्तपोनिष्ठास्तेषां भैक्षचराश्च ये	058a  
अर्थिनः किञ्चिदिच्छन्ति तेषु दत्तं महाफलम्	058c  
महाफलविधिर्दाने श्रुतस्ते भरतर्षभ	059a  
निरयं येन गच्छन्ति स्वर्गं चैव हि तच्छृणु	059c  
गुर्वर्थं वाभयार्थं वा वर्जयित्वा युधिष्ठिर	060a  
येऽनृतं कथयन्ति स्म ते वै निरयगामिनः	060c  
परदाराभिहर्तारः परदाराभिमर्शिनः	061a  
परदारप्रयोक्तारस्ते वै निरयगामिनः	061c  
ये परस्वापहर्तारः परस्वानां च नाशकाः	062a  
सूचकाश्च परेषां ये ते वै निरयगामिनः	062c  
प्रपाणां च सभानां च सङ्क्रमाणां च भारत	063a  
अगाराणां च भेत्तारो नरा निरयगामिनः	063c  
अनाथां प्रमदां बालां वृद्धां भीतां तपस्विनीम्	064a  
वञ्चयन्ति नरा ये च ते वै निरयगामिनः	064c  
वृत्तिच्छेदं गृहच्छेदं दारच्छेदं च भारत	065a  
मित्रच्छेदं तथाशायास्ते वै निरयगामिनः	065c  
सूचकाः सन्धिभेत्तारः परवृत्त्युपजीवकाः	066a  
अकृतज्ञाश्च मित्राणां ते वै निरयगामिनः	066c  
पाषण्डा दूषकाश्चैव समयानां च दूषकाः	067a  
ये प्रत्यवसिताश्चैव ते वै निरयगामिनः	067c  
कृताशं कृतनिर्वेशं कृतभक्तं कृतश्रमम्	068a  
भेदैर्ये व्यपकर्षन्ति ते वै निरयगामिनः	068c  
पर्यश्नन्ति च ये दारानग्निभृत्यातिथींस्तथा	069a  
उत्सन्नपितृदेवेज्यास्ते वै निरयगामिनः	069c  
वेदविक्रयिणश्चैव वेदानां चैव दूषकाः	070a  
वेदानां लेखकाश्चैव ते वै निरयगामिनः	070c  
चातुराश्रम्यबाह्याश्च श्रुतिबाह्याश्च ये नराः	071a  
विकर्मभिश्च जीवन्ति ते वै निरयगामिनः	071c  
केशविक्रयिका राजन्विषविक्रयिकाश्च ये	072a  
क्षीरविक्रयिकाश्चैव ते वै निरयगामिनः	072c  
ब्राह्मणानां गवां चैव कन्यानां च युधिष्ठिर	073a  
येऽन्तरं यान्ति कार्येषु ते वै निरयगामिनः	073c  
शस्त्रविक्रयकाश्चैव कर्तारश्च युधिष्ठिर	074a  
शल्यानां धनुषां चैव ते वै निरयगामिनः	074c  
शल्यैर्वा शङ्कुभिर्वापि श्वभ्रैर्वा भरतर्षभ	075a  
ये मार्गमनुरुन्धन्ति ते वै निरयगामिनः	075c  
उपाध्यायांश्च भृत्यांश्च भक्तांश्च भरतर्षभ	076a  
ये त्यजन्त्यसमर्थांस्तांस्ते वै निरयगामिनः	076c  
अप्राप्तदमकाश्चैव नासानां वेधकास्तथा	077a  
बन्धकाश्च पशूनां ये ते वै निरयगामिनः	077c  
अगोप्तारश्छलद्रव्या बलिषड्भागतत्पराः	078a  
समर्थाश्चाप्यदातारस्ते वै निरयगामिनः	078c  
क्षान्तान्दान्तांस्तथा प्राज्ञान्दीर्घकालं सहोषितान्	079a  
त्यजन्ति कृतकृत्या ये ते वै निरयगामिनः	079c  
बालानामथ वृद्धानां दासानां चैव ये नराः	080a  
अदत्त्वा भक्षयन्त्यग्रे ते वै निरयगामिनः	080c  
एते पूर्वर्षिभिर्दृष्टाः प्रोक्ता निरयगामिनः	081a  
भागिनः स्वर्गलोकस्य वक्ष्यामि भरतर्षभ	081c  
सर्वेष्वेव तु कार्येषु दैवपूर्वेषु भारत	082a  
हन्ति पुत्रान्पशून्कृत्स्नान्ब्राह्मणातिक्रमः कृतः	082c  
दानेन तपसा चैव सत्येन च युधिष्ठिर	083a  
ये धर्ममनुवर्तन्ते ते नराः स्वर्गगामिनः	083c  
शुश्रूषाभिस्तपोभिश्च श्रुतमादाय भारत	084a  
ये प्रतिग्रहनिःस्नेहास्ते नराः स्वर्गगामिनः	084c  
भयात्पापात्तथाबाधाद्दारिद्र्याद्व्याधिधर्षणात्	085a  
यत्कृते प्रतिमुच्यन्ते ते नराः स्वर्गगामिनः	085c  
क्षमावन्तश्च धीराश्च धर्मकार्येषु चोत्थिताः	086a  
मङ्गलाचारयुक्ताश्च ते नराः स्वर्गगामिनः	086c  
निवृत्ता मधुमांसेभ्यः परदारेभ्य एव च	087a  
निवृत्ताश्चैव मद्येभ्यस्ते नराः स्वर्गगामिनः	087c  
आश्रमाणां च कर्तारः कुलानां चैव भारत	088a  
देशानां नगराणां च ते नराः स्वर्गगामिनः	088c  
वस्त्राभरणदातारो भक्षपानान्नदास्तथा	089a  
कुटुम्बानां च दातारस्ते नराः स्वर्गगामिनः	089c  
सर्वहिंसानिवृत्ताश्च नराः सर्वसहाश्च ये	090a  
सर्वस्याश्रयभूताश्च ते नराः स्वर्गगामिनः	090c  
मातरं पितरं चैव शुश्रूषन्ति जितेन्द्रियाः	091a  
भ्रातॄणां चैव सस्नेहास्ते नराः स्वर्गगामिनः	091c  
आढ्याश्च बलवन्तश्च यौवनस्थाश्च भारत	092a  
ये वै जितेन्द्रिया धीरास्ते नराः स्वर्गगामिनः	092c  
अपराद्धेषु सस्नेहा मृदवो मित्रवत्सलाः	093a  
आराधनसुखाश्चापि ते नराः स्वर्गगामिनः	093c  
सहस्रपरिवेष्टारस्तथैव च सहस्रदाः	094a  
त्रातारश्च सहस्राणां पुरुषाः स्वर्गगामिनः	094c  
सुवर्णस्य च दातारो गवां च भरतर्षभ	095a  
यानानां वाहनानां च ते नराः स्वर्गगामिनः	095c  
वैवाहिकानां कन्यानां प्रेष्याणां च युधिष्ठिर	096a  
दातारो वाससां चैव ते नराः स्वर्गगामिनः	096c  
विहारावसथोद्यानकूपारामसभाप्रदाः	097a  
वप्राणां चैव कर्तारस्ते नराः स्वर्गगामिनः	097c  
निवेशनानां क्षेत्राणां वसतीनां च भारत	098a  
दातारः प्रार्थितानां च ते नराः स्वर्गगामिनः	098c  
रसानामथ बीजानां धान्यानां च युधिष्ठिर	099a  
स्वयमुत्पाद्य दातारः पुरुषाः स्वर्गगामिनः	099c  
यस्मिन्कस्मिन्कुले जाता बहुपुत्राः शतायुषः	100a  
सानुक्रोशा जितक्रोधाः पुरुषाः स्वर्गगामिनः	100c  
एतदुक्तममुत्रार्थं दैवं पित्र्यं च भारत	101a  
धर्माधर्मौ च दानस्य यथा पूर्वर्षिभिः कृतौ	101c  
