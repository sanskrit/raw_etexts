युधिष्ठिर उवाच	001  
ब्रूहि ब्राह्मणपूजायां व्युष्टिं त्वं मधुसूदन	001a  
वेत्ता त्वमस्य चार्थस्य वेद त्वां हि पितामहः	001c  
वासुदेव उवाच	002  
शृणुष्वावहितो राजन्द्विजानां भरतर्षभ	002a  
यथातत्त्वेन वदतो गुणान्मे कुरुसत्तम	002c  
प्रद्युम्नः परिपप्रच्छ ब्राह्मणैः परिकोपितः	003a  
किं फलं ब्राह्मणेष्वस्ति पूजायां मधुसूदन	003c  
ईश्वरस्य सतस्तस्य इह चैव परत्र च	003e  
सदा द्विजातीन्सम्पूज्य किं फलं तत्र मानद	004a  
एतद्ब्रूहि पितः सर्वं सुमहान्संशयोऽत्र मे	004c  
इत्युक्तवचनस्तेन प्रद्युम्नेन तदा त्वहम्	005a  
प्रत्यब्रुवं महाराज यत्तच्छृणु समाहितः	005c  
व्युष्टिं ब्राह्मणपूजायां रौक्मिणेय निबोध मे	006a  
एते हि सोमराजान ईश्वराः सुखदुःखयोः	006c  
अस्मिँल्लोके रौक्मिणेय तथामुष्मिंश्च पुत्रक	007a  
ब्राह्मणप्रमुखं सौख्यं न मेऽत्रास्ति विचारणा	007c  
ब्राह्मणप्रमुखं वीर्यमायुः कीर्तिर्यशो बलम्	008a  
लोका लोकेश्वराश्चैव सर्वे ब्राह्मणपूर्वकाः	008c  
तत्कथं नाद्रियेयं वै ईश्वरोऽस्मीति पुत्रक	009a  
मा ते मन्युर्महाबाहो भवत्वत्र द्विजान्प्रति	009c  
ब्राह्मणो हि महद्भूतमस्मिँल्लोके परत्र च	010a  
भस्म कुर्युर्जगदिदं क्रुद्धाः प्रत्यक्षदर्शिनः	010c  
अन्यानपि सृजेयुश्च लोकाँल्लोकेश्वरांस्तथा	011a  
कथं तेषु न वर्तेय सम्यग्ज्ञानात्सुतेजसः	011c  
अवसन्मद्गृहे तात ब्राह्मणो हरिपिङ्गलः	012a  
चीरवासा बिल्वदण्डी दीर्घश्मश्रुनखादिमान्	012c  
दीर्घेभ्यश्च मनुष्येभ्यः प्रमाणादधिको भुवि	012e  
स स्म सञ्चरते लोकान्ये दिव्या ये च मानुषाः	013a  
इमा गाथा गायमानश्चत्वरेषु सभासु च	013c  
दुर्वाससं वासयेत्को ब्राह्मणं सत्कृतं गृहे	014a  
परिभाषां च मे श्रुत्वा को नु दद्यात्प्रतिश्रयम्	014c  
यो मां कश्चिद्वासयेत न स मां कोपयेदिह	014e  
तं स्म नाद्रियते कश्चित्ततोऽहं तमवासयम्	015a  
स स्म भुङ्क्ते सहस्राणां बहूनामन्नमेकदा	016a  
एकदा स्माल्पकं भुङ्क्ते न वैति च पुनर्गृहान्	016c  
अकस्माच्च प्रहसति तथाकस्मात्प्ररोदिति	017a  
न चास्य वयसा तुल्यः पृथिव्यामभवत्तदा	017c  
सोऽस्मदावसथं गत्वा शय्याश्चास्तरणानि च	018a  
कन्याश्चालङ्कृता दग्ध्वा ततो व्यपगतः स्वयम्	018c  
अथ मामब्रवीद्भूयः स मुनिः संशितव्रतः	019a  
कृष्ण पायसमिच्छामि भोक्तुमित्येव सत्वरः	019c  
सदैव तु मया तस्य चित्तज्ञेन गृहे जनः	020a  
सर्वाण्येवान्नपानानि भक्ष्याश्चोच्चावचास्तथा	020c  
भवन्तु सत्कृतानीति पूर्वमेव प्रचोदितः	020e  
ततोऽहं ज्वलमानं वै पायसं प्रत्यवेदयम्	021a  
तद्भुक्त्वैव तु स क्षिप्रं ततो वचनमब्रवीत्	021c  
क्षिप्रमङ्गानि लिम्पस्व पायसेनेति स स्म ह	021e  
अविमृश्यैव च ततः कृतवानस्मि तत्तथा	022a  
तेनोच्छिष्टेन गात्राणि शिरश्चैवाभ्यमृक्षयम्	022c  
स ददर्श तदाभ्याशे मातरं ते शुभाननाम्	023a  
तामपि स्मयमानः स पायसेनाभ्यलेपयत्	023c  
मुनिः पायसदिग्धाङ्गीं रथे तूर्णमयोजयत्	024a  
तमारुह्य रथं चैव निर्ययौ स गृहान्मम	024c  
अग्निवर्णो ज्वलन्धीमान्स द्विजो रथधुर्यवत्	025a  
प्रतोदेनातुदद्बालां रुक्मिणीं मम पश्यतः	025c  
न च मे स्तोकमप्यासीद्दुःखमीर्ष्याकृतं तदा	026a  
ततः स राजमार्गेण महता निर्ययौ बहिः	026c  
तद्दृष्ट्वा महदाश्चर्यं दाशार्हा जातमन्यवः	027a  
तत्राजल्पन्मिथः केचित्समाभाष्य परस्परम्	027c  
ब्राह्मणा एव जायेरन्नान्यो वर्णः कथञ्चन	028a  
को ह्येनं रथमास्थाय जीवेदन्यः पुमानिह	028c  
आशीविषविषं तीक्ष्णं ततस्तीक्ष्णतरं विषम्	029a  
ब्रह्माशीविषदग्धस्य नास्ति कश्चिच्चिकित्सकः	029c  
तस्मिन्व्रजति दुर्धर्षे प्रास्खलद्रुक्मिणी पथि	030a  
तां नामर्षयत श्रीमांस्ततस्तूर्णमचोदयत्	030c  
ततः परमसङ्क्रुद्धो रथात्प्रस्कन्द्य स द्विजः	031a  
पदातिरुत्पथेनैव प्राधावद्दक्षिणामुखः	031c  
तमुत्पथेन धावन्तमन्वधावं द्विजोत्तमम्	032a  
तथैव पायसादिग्धः प्रसीद भगवन्निति	032c  
ततो विलोक्य तेजस्वी ब्राह्मणो मामुवाच ह	033a  
जितः क्रोधस्त्वया कृष्ण प्रकृत्यैव महाभुज	033c  
न तेऽपराधमिह वै दृष्टवानस्मि सुव्रत	034a  
प्रीतोऽस्मि तव गोविन्द वृणु कामान्यथेप्सितान्	034c  
प्रसन्नस्य च मे तात पश्य व्युष्टिर्यथाविधा	034e  
यावदेव मनुष्याणामन्ने भावो भविष्यति	035a  
यथैवान्ने तथा तेषां त्वयि भावो भविष्यति	035c  
यावच्च पुण्या लोकेषु त्वयि कीर्तिर्भविष्यति	036a  
त्रिषु लोकेषु तावच्च वैशिष्ट्यं प्रतिपत्स्यसे	036c  
सुप्रियः सर्वलोकस्य भविष्यसि जनार्दन	036e  
यत्ते भिन्नं च दग्धं च यच्च किञ्चिद्विनाशितम्	037a  
सर्वं तथैव द्रष्टासि विशिष्टं वा जनार्दन	037c  
यावदेतत्प्रलिप्तं ते गात्रेषु मधुसूदन	038a  
अतो मृत्युभयं नास्ति यावदिच्छा तवाच्युत	038c  
न तु पादतले लिप्ते कस्मात्ते पुत्रकाद्य वै	039a  
नैतन्मे प्रियमित्येव स मां प्रीतोऽब्रवीत्तदा	039c  
इत्युक्तोऽहं शरीरं स्वमपश्यं श्रीसमायुतम्	039e  
रुक्मिणीं चाब्रवीत्प्रीतः सर्वस्त्रीणां वरं यशः	040a  
कीर्तिं चानुत्तमां लोके समवाप्स्यसि शोभने	040c  
न त्वां जरा वा रोगो वा वैवर्ण्यं चापि भामिनि	041a  
स्प्रक्ष्यन्ति पुण्यगन्धा च कृष्णमाराधयिष्यसि	041c  
षोडशानां सहस्राणां वधूनां केशवस्य ह	042a  
वरिष्ठा सहलोक्या च केशवस्य भविष्यसि	042c  
तव मातरमित्युक्त्वा ततो मां पुनरब्रवीत्	043a  
प्रस्थितः सुमहातेजा दुर्वासा वह्निवज्ज्वलन्	043c  
एषैव ते बुद्धिरस्तु ब्राह्मणान्प्रति केशव	044a  
इत्युक्त्वा स तदा पुत्र तत्रैवान्तरधीयत	044c  
तस्मिन्नन्तर्हिते चाहमुपांशुव्रतमादिशम्	045a  
यत्किञ्चिद्ब्राह्मणो ब्रूयात्सर्वं कुर्यामिति प्रभो	045c  
एतद्व्रतमहं कृत्वा मात्रा ते सह पुत्रक	046a  
ततः परमहृष्टात्मा प्राविशं गृहमेव च	046c  
प्रविष्टमात्रश्च गृहे सर्वं पश्यामि तन्नवम्	047a  
यद्भिन्नं यच्च वै दग्धं तेन विप्रेण पुत्रक	047c  
ततोऽहं विस्मयं प्राप्तः सर्वं दृष्ट्वा नवं दृढम्	048a  
अपूजयं च मनसा रौक्मिणेय द्विजं तदा	048c  
इत्यहं रौक्मिणेयस्य पृच्छतो भरतर्षभ	049a  
माहात्म्यं द्विजमुख्यस्य सर्वमाख्यातवांस्तदा	049c  
तथा त्वमपि कौन्तेय ब्राह्मणान्सततं प्रभो	050a  
पूजयस्व महाभागान्वाग्भिर्दानैश्च नित्यदा	050c  
एवं व्युष्टिमहं प्राप्तो ब्राह्मणानां प्रसादजाम्	051a  
यच्च मामाह भीष्मोऽयं तत्सत्यं भरतर्षभ	051c  
