युधिष्ठिर उवाच	001  
यद्वरं सर्वतीर्थानां तद्ब्रवीहि पितामह	001a  
यत्र वै परमं शौचं तन्मे व्याख्यातुमर्हसि	001c  
भीष्म उवाच	002  
सर्वाणि खलु तीर्थानि गुणवन्ति मनीषिणाम्	002a  
यत्तु तीर्थं च शौचं च तन्मे शृणु समाहितः	002c  
अगाधे विमले शुद्धे सत्यतोये धृतिह्रदे	003a  
स्नातव्यं मानसे तीर्थे सत्त्वमालम्ब्य शाश्वतम्	003c  
तीर्थशौचमनर्थित्वमार्दवं सत्यमार्जवम्	004a  
अहिंसा सर्वभूतानामानृशंस्यं दमः शमः	004c  
निर्ममा निरहङ्कारा निर्द्वन्द्वा निष्परिग्रहाः	005a  
शुचयस्तीर्थभूतास्ते ये भैक्षमुपभुञ्जते	005c  
तत्त्ववित्त्वनहम्बुद्धिस्तीर्थं परममुच्यते	006a  
शौचलक्षणमेतत्ते सर्वत्रैवान्ववेक्षणम्	006c  
रजस्तमः सत्त्वमथो येषां निर्धौतमात्मनः	007a  
शौचाशौचे न ते सक्ताः स्वकार्यपरिमार्गिणः	007c  
सर्वत्यागेष्वभिरताः सर्वज्ञाः सर्वदर्शिनः	008a  
शौचेन वृत्तशौचार्थास्ते तीर्थाः शुचयश्च ते	008c  
नोदकक्लिन्नगात्रस्तु स्नात इत्यभिधीयते	009a  
स स्नातो यो दमस्नातः सबाह्याभ्यन्तरः शुचिः	009c  
अतीतेष्वनपेक्षा ये प्राप्तेष्वर्थेषु निर्ममाः	010a  
शौचमेव परं तेषां येषां नोत्पद्यते स्पृहा	010c  
प्रज्ञानं शौचमेवेह शरीरस्य विशेषतः	011a  
तथा निष्किञ्चनत्वं च मनसश्च प्रसन्नता	011c  
वृत्तशौचं मनःशौचं तीर्थशौचं परं हितम्	012a  
ज्ञानोत्पन्नं च यच्छौचं तच्छौचं परमं मतम्	012c  
मनसाथ प्रदीपेन ब्रह्मज्ञानबलेन च	013a  
स्नाता ये मानसे तीर्थे तज्ज्ञाः क्षेत्रज्ञदर्शिनः	013c  
समारोपितशौचस्तु नित्यं भावसमन्वितः	014a  
केवलं गुणसम्पन्नः शुचिरेव नरः सदा	014c  
शरीरस्थानि तीर्थानि प्रोक्तान्येतानि भारत	015a  
पृथिव्यां यानि तीर्थानि पुण्यानि शृणु तान्यपि	015c  
यथा शरीरस्योद्देशाः शुचयः परिनिर्मिताः	016a  
तथा पृथिव्या भागाश्च पुण्यानि सलिलानि च	016c  
प्रार्थनाच्चैव तीर्थस्य स्नानाच्च पितृतर्पणात्	017a  
धुनन्ति पापं तीर्थेषु पूता यान्ति दिवं सुखम्	017c  
परिग्रहाच्च साधूनां पृथिव्याश्चैव तेजसा	018a  
अतीव पुण्यास्ते भागाः सलिलस्य च तेजसा	018c  
मनसश्च पृथिव्याश्च पुण्यतीर्थास्तथापरे	019a  
उभयोरेव यः स्नातः स सिद्धिं शीघ्रमाप्नुयात्	019c  
यथा बलं क्रियाहीनं क्रिया वा बलवर्जिता	020a  
नेह साधयते कार्यं समायुक्तस्तु सिध्यति	020c  
एवं शरीरशौचेन तीर्थशौचेन चान्वितः	021a  
ततः सिद्धिमवाप्नोति द्विविधं शौचमुत्तमम्	021c  
