युधिष्ठिर उवाच	001  
उक्तं वै गोप्रदानं ते नाचिकेतमृषिं प्रति	001a  
माहात्म्यमपि चैवोक्तमुद्देशेन गवां प्रभो	001c  
नृगेण च यथा दुःखमनुभूतं महात्मना	002a  
एकापराधादज्ञानात्पितामह महामते	002c  
द्वारवत्यां यथा चासौ निविशन्त्यां समुद्धृतः	003a  
मोक्षहेतुरभूत्कृष्णस्तदप्यवधृतं मया	003c  
किं त्वस्ति मम सन्देहो गवां लोकं प्रति प्रभो	004a  
तत्त्वतः श्रोतुमिच्छामि गोदा यत्र विशन्त्युत	004c  
भीष्म उवाच	005  
अत्राप्युदाहरन्तीममितिहासं पुरातनम्	005a  
यथापृच्छत्पद्मयोनिमेतदेव शतक्रतुः	005c  
शक्र उवाच	006  
स्वर्लोकवासिनां लक्ष्मीमभिभूय स्वया त्विषा	006a  
गोलोकवासिनः पश्ये व्रजतः संशयोऽत्र मे	006c  
कीदृशा भगवँल्लोका गवां तद्ब्रूहि मेऽनघ	007a  
यानावसन्ति दातार एतदिच्छामि वेदितुम्	007c  
कीदृशाः किम्फलाः कः स्वित्परमस्तत्र वै गुणः	008a  
कथं च पुरुषास्तत्र गच्छन्ति विगतज्वराः	008c  
कियत्कालं प्रदानस्य दाता च फलमश्नुते	009a  
कथं बहुविधं दानं स्यादल्पमपि वा कथम्	009c  
बह्वीनां कीदृशं दानमल्पानां वापि कीदृशम्	010a  
अदत्त्वा गोप्रदाः सन्ति केन वा तच्च शंस मे	010c  
कथं च बहुदाता स्यादल्पदात्रा समः प्रभो	011a  
अल्पप्रदाता बहुदः कथं च स्यादिहेश्वर	011c  
कीदृशी दक्षिणा चैव गोप्रदाने विशिष्यते	012a  
एतत्तथ्येन भगवन्मम शंसितुमर्हसि	012c  
