ब्रह्मोवाच	001  
योऽयं प्रश्नस्त्वया पृष्टो गोप्रदानाधिकारवान्	001a  
नास्य प्रष्टास्ति लोकेऽस्मिंस्त्वत्तोऽन्यो हि शतक्रतो	001c  
सन्ति नानाविधा लोका यांस्त्वं शक्र न पश्यसि	002a  
पश्यामि यानहं लोकानेकपत्न्यश्च याः स्त्रियः	002c  
कर्मभिश्चापि सुशुभैः सुव्रता ऋषयस्तथा	003a  
सशरीरा हि तान्यान्ति ब्राह्मणाः शुभवृत्तयः	003c  
शरीरन्यासमोक्षेण मनसा निर्मलेन च	004a  
स्वप्नभूतांश्च ताँल्लोकान्पश्यन्तीहापि सुव्रताः	004c  
ते तु लोकाः सहस्राक्ष शृणु यादृग्गुणान्विताः	005a  
न तत्र क्रमते कालो न जरा न च पापकम्	005c  
तथान्यन्नाशुभं किञ्चिन्न व्याधिस्तत्र न क्लमः	005e  
यद्यच्च गावो मनसा तस्मिन्वाञ्छन्ति वासव	006a  
तत्सर्वं प्रापयन्ति स्म मम प्रत्यक्षदर्शनात्	006c  
कामगाः कामचारिण्यः कामात्कामांश्च भुञ्जते	006e  
वाप्यः सरांसि सरितो विविधानि वनानि च	007a  
गृहाणि पर्वताश्चैव यावद्द्रव्यं च किञ्चन	007c  
मनोज्ञं सर्वभूतेभ्यः सर्वं तत्र प्रदृश्यते	008a  
ईदृशान्विद्धि ताँल्लोकान्नास्ति लोकस्ततोऽधिकः	008c  
तत्र सर्वसहाः क्षान्ता वत्सला गुरुवर्तिनः	009a  
अहङ्कारैर्विरहिता यान्ति शक्र नरोत्तमाः	009c  
यः सर्वमांसानि न भक्षयीत पुमान्सदा यावदन्ताय युक्तः	010a  
मातापित्रोरर्चिता सत्ययुक्तः शुश्रूषिता ब्राह्मणानामनिन्द्यः	010c  
अक्रोधनो गोषु तथा द्विजेषु धर्मे रतो गुरुशुश्रूषकश्च	011a  
यावज्जीवं सत्यवृत्ते रतश्च दाने रतो यः क्षमी चापराधे	011c  
मृदुर्दान्तो देवपरायणश्च सर्वातिथिश्चापि तथा दयावान्	012a  
ईदृग्गुणो मानवः सम्प्रयाति लोकं गवां शाश्वतं चाव्ययं च	012c  
न पारदारी पश्यति लोकमेनं न वै गुरुघ्नो न मृषाप्रलापी	013a  
सदापवादी ब्राह्मणः शान्तवेदो दोषैरन्यैर्यश्च युक्तो दुरात्मा	013c  
न मित्रध्रुङ्नैकृतिकः कृतघ्नः शठोऽनृजुर्धर्मविद्वेषकश्च	014a  
न ब्रह्महा मनसापि प्रपश्येद्गवां लोकं पुण्यकृतां निवासम्	014c  
एतत्ते सर्वमाख्यातं नैपुणेन सुरेश्वर	015a  
गोप्रदानरतानां तु फलं शृणु शतक्रतो	015c  
दायाद्यलब्धैरर्थैर्यो गाः क्रीत्वा सम्प्रयच्छति	016a  
धर्मार्जितधनक्रीतान्स लोकानश्नुतेऽक्षयान्	016c  
यो वै द्यूते धनं जित्वा गाः क्रीत्वा सम्प्रयच्छति	017a  
स दिव्यमयुतं शक्र वर्षाणां फलमश्नुते	017c  
दायाद्या यस्य वै गावो न्यायपूर्वैरुपार्जिताः	018a  
प्रदत्तास्ताः प्रदातॄणां सम्भवन्त्यक्षया ध्रुवाः	018c  
प्रतिगृह्य च यो दद्याद्गाः सुशुद्धेन चेतसा	019a  
तस्यापीहाक्षयाँल्लोकान्ध्रुवान्विद्धि शचीपते	019c  
जन्मप्रभृति सत्यं च यो ब्रूयान्नियतेन्द्रियः	020a  
गुरुद्विजसहः क्षान्तस्तस्य गोभिः समा गतिः	020c  
न जातु ब्राह्मणो वाच्यो यदवाच्यं शचीपते	021a  
मनसा गोषु न द्रुह्येद्गोवृत्तिर्गोनुकम्पकः	021c  
सत्ये धर्मे च निरतस्तस्य शक्र फलं शृणु	022a  
गोसहस्रेण समिता तस्य धेनुर्भवत्युत	022c  
क्षत्रियस्य गुणैरेभिरन्वितस्य फलं शृणु	023a  
तस्यापि शततुल्या गौर्भवतीति विनिश्चयः	023c  
वैश्यस्यैते यदि गुणास्तस्य पञ्चाशतं भवेत्	024a  
शूद्रस्यापि विनीतस्य चतुर्भागफलं स्मृतम्	024c  
एतच्चैवं योऽनुतिष्ठेत युक्तः सत्येन युक्तो गुरुशुश्रूषया च	025a  
दान्तः क्षान्तो देवतार्ची प्रशान्तः शुचिर्बुद्धो धर्मशीलोऽनहंवाक्	025c  
महत्फलं प्राप्नुते स द्विजाय दत्त्वा दोग्ध्रीं विधिनानेन धेनुम्	026a  
नित्यं दद्यादेकभक्तः सदा च सत्ये स्थितो गुरुशुश्रूषिता च	026c  
वेदाध्यायी गोषु यो भक्तिमांश्च नित्यं दृष्ट्वा योऽभिनन्देत गाश्च	027a  
आ जातितो यश्च गवां नमेत इदं फलं शक्र निबोध तस्य	027c  
यत्स्यादिष्ट्वा राजसूये फलं तु यत्स्यादिष्ट्वा बहुना काञ्चनेन	028a  
एतत्तुल्यं फलमस्याहुरग्र्यं सर्वे सन्तस्त्वृषयो ये च सिद्धाः	028c  
योऽग्रं भक्तान्किञ्चिदप्राश्य दद्याद्गोभ्यो नित्यं गोव्रती सत्यवादी	029a  
शान्तो बुद्धो गोसहस्रस्य पुण्यं संवत्सरेणाप्नुयात्पुण्यशीलः	029c  
य एकं भक्तमश्नीयाद्दद्यादेकं गवां च यत्	030a  
दश वर्षाण्यनन्तानि गोव्रती गोनुकम्पकः	030c  
एकेनैव च भक्तेन यः क्रीत्वा गां प्रयच्छति	031a  
यावन्ति तस्य प्रोक्तानि दिवसानि शतक्रतो	031c  
तावच्छतानां स गवां फलमाप्नोति शाश्वतम्	031e  
ब्राह्मणस्य फलं हीदं क्षत्रियेऽभिहितं शृणु	032a  
पञ्चवार्षिकमेतत्तु क्षत्रियस्य फलं स्मृतम्	032c  
ततोऽर्धेन तु वैश्यस्य शूद्रो वैश्यार्धतः स्मृतः	032e  
यश्चात्मविक्रयं कृत्वा गाः क्रीत्वा सम्प्रयच्छति	033a  
यावतीः स्पर्शयेद्गा वै तावत्तु फलमश्नुते	033c  
लोम्नि लोम्नि महाभाग लोकाश्चास्याक्षयाः स्मृताः	033e  
सङ्ग्रामेष्वर्जयित्वा तु यो वै गाः सम्प्रयच्छति	034a  
आत्मविक्रयतुल्यास्ताः शाश्वता विद्धि कौशिक	034c  
अलाभे यो गवां दद्यात्तिलधेनुं यतव्रतः	035a  
दुर्गात्स तारितो धेन्वा क्षीरनद्यां प्रमोदते	035c  
न त्वेवासां दानमात्रं प्रशस्तं पात्रं कालो गोविशेषो विधिश्च	036a  
कालज्ञानं विप्र गवान्तरं हि दुःखं ज्ञातुं पावकादित्यभूतम्	036c  
स्वाध्यायाढ्यं शुद्धयोनिं प्रशान्तं वैतानस्थं पापभीरुं कृतज्ञम्	037a  
गोषु क्षान्तं नातितीक्ष्णं शरण्यं वृत्तिग्लानं तादृशं पात्रमाहुः	037c  
वृत्तिग्लाने सीदति चातिमात्रं कृष्यर्थं वा होमहेतोः प्रसूत्याम्	038a  
गुर्वर्थं वा बालसंवृद्धये वा धेनुं दद्याद्देशकाले विशिष्टे	038c  
अन्तर्जाताः सुक्रयज्ञानलब्धाः प्राणक्रीता निर्जिताश्चौकजाश्च	039a  
कृच्छ्रोत्सृष्टाः पोषणाभ्यागताश्च द्वारैरेतैर्गोविशेषाः प्रशस्ताः	039c  
बलान्विताः शीलवयोपपन्नाः सर्वाः प्रशंसन्ति सुगन्धवत्यः	040a  
यथा हि गङ्गा सरितां वरिष्ठा तथार्जुनीनां कपिला वरिष्ठा	040c  
तिस्रो रात्रीस्त्वद्भिरुपोष्य भूमौ तृप्ता गावस्तर्पितेभ्यः प्रदेयाः	041a  
वत्सैः पुष्टैः क्षीरपैः सुप्रचारास्त्र्यहं दत्त्वा गोरसैर्वर्तितव्यम्	041c  
दत्त्वा धेनुं सुव्रतां साधुवत्सां कल्याणवृत्तामपलायिनीं च	042a  
यावन्ति लोमानि भवन्ति तस्यास्तावन्ति वर्षाणि वसत्यमुत्र	042c  
तथानड्वाहं ब्राह्मणायाथ धुर्यं दत्त्वा युवानं बलिनं विनीतम्	043a  
हलस्य वोढारमनन्तवीर्यं प्राप्नोति लोकान्दशधेनुदस्य	043c  
कान्तारे ब्राह्मणान्गाश्च यः परित्राति कौशिक	044a  
क्षेमेण च विमुच्येत तस्य पुण्यफलं शृणु	044c  
अश्वमेधक्रतोस्तुल्यं फलं भवति शाश्वतम्	044e  
मृत्युकाले सहस्राक्ष यां वृत्तिमनुकाङ्क्षते	045a  
लोकान्बहुविधान्दिव्यान्यद्वास्य हृदि वर्तते	045c  
तत्सर्वं समवाप्नोति कर्मणा तेन मानवः	046a  
गोभिश्च समनुज्ञातः सर्वत्र स महीयते	046c  
यस्त्वेतेनैव विधिना गां वनेष्वनुगच्छति	047a  
तृणगोमयपर्णाशी निःस्पृहो नियतः शुचिः	047c  
अकामं तेन वस्तव्यं मुदितेन शतक्रतो	048a  
मम लोके सुरैः सार्धं लोके यत्रापि चेच्छति	048c  
