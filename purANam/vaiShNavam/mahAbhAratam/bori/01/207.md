वैशम्पायन उवाच	001  
कथयित्वा तु तत्सर्वं ब्राह्मणेभ्यः स भारत	001a  
प्रययौ हिमवत्पार्श्वं ततो वज्रधरात्मजः	001c  
अगस्त्यवटमासाद्य वसिष्ठस्य च पर्वतम्	002a  
भृगुतुङ्गे च कौन्तेयः कृतवाञ्शौचमात्मनः	002c  
प्रददौ गोसहस्राणि तीर्थेष्वायतनेषु च	003a  
निवेशांश्च द्विजातिभ्यः सोऽददत्कुरुसत्तमः	003c  
हिरण्यबिन्दोस्तीर्थे च स्नात्वा पुरुषसत्तमः	004a  
दृष्टवान्पर्वतश्रेष्ठं पुण्यान्यायतनानि च	004c  
अवतीर्य नरश्रेष्ठो ब्राह्मणैः सह भारत	005a  
प्राचीं दिशमभिप्रेप्सुर्जगाम भरतर्षभः	005c  
आनुपूर्व्येण तीर्थानि दृष्टवान्कुरुसत्तमः	006a  
नदीं चोत्पलिनीं रम्यामरण्यं नैमिषं प्रति	006c  
नन्दामपरनन्दां च कौशिकीं च यशस्विनीम्	007a  
महानदीं गयां चैव गङ्गामपि च भारत	007c  
एवं सर्वाणि तीर्थानि पश्यमानस्तथाश्रमान्	008a  
आत्मनः पावनं कुर्वन्ब्राह्मणेभ्यो ददौ वसु	008c  
अङ्गवङ्गकलिङ्गेषु यानि पुण्यानि कानिचित्	009a  
जगाम तानि सर्वाणि तीर्थान्यायतनानि च	009c  
दृष्ट्वा च विधिवत्तानि धनं चापि ददौ ततः	009e  
कलिङ्गराष्ट्रद्वारेषु ब्राह्मणाः पाण्डवानुगाः	010a  
अभ्यनुज्ञाय कौन्तेयमुपावर्तन्त भारत	010c  
स तु तैरभ्यनुज्ञातः कुन्तीपुत्रो धनञ्जयः	011a  
सहायैरल्पकैः शूरः प्रययौ येन सागरम्	011c  
स कलिङ्गानतिक्रम्य देशानायतनानि च	012a  
धर्म्याणि रमणीयानि प्रेक्षमाणो ययौ प्रभुः	012c  
महेन्द्रपर्वतं दृष्ट्वा तापसैरुपशोभितम्	013a  
समुद्रतीरेण शनैर्मणलूरं जगाम ह	013c  
तत्र सर्वाणि तीर्थानि पुण्यान्यायतनानि च	014a  
अभिगम्य महाबाहुरभ्यगच्छन्महीपतिम्	014c  
मणलूरेश्वरं राजन्धर्मज्ञं चित्रवाहनम्	014e  
तस्य चित्राङ्गदा नाम दुहिता चारुदर्शना	015a  
तां ददर्श पुरे तस्मिन्विचरन्तीं यदृच्छया	015c  
दृष्ट्वा च तां वरारोहां चकमे चैत्रवाहिनीम्	016a  
अभिगम्य च राजानं ज्ञापयत्स्वं प्रयोजनम्	016c  
तमुवाचाथ राजा स सान्त्वपूर्वमिदं वचः	016e  
राजा प्रभङ्करो नाम कुले अस्मिन्बभूव ह	017a  
अपुत्रः प्रसवेनार्थी तपस्तेपे स उत्तमम्	017c  
उग्रेण तपसा तेन प्रणिपातेन शङ्करः	018a  
ईश्वरस्तोषितस्तेन महादेव उमापतिः	018c  
स तस्मै भगवान्प्रादादेकैकं प्रसवं कुले	019a  
एकैकः प्रसवस्तस्माद्भवत्यस्मिन्कुले सदा	019c  
तेषां कुमाराः सर्वेषां पूर्वेषां मम जज्ञिरे	020a  
कन्या तु मम जातेयं कुलस्योत्पादनी ध्रुवम्	020c  
पुत्रो ममेयमिति मे भावना पुरुषोत्तम	021a  
पुत्रिका हेतुविधिना सञ्ज्ञिता भरतर्षभ	021c  
एतच्छुल्कं भवत्वस्याः कुलकृज्जायतामिह	022a  
एतेन समयेनेमां प्रतिगृह्णीष्व पाण्डव	022c  
स तथेति प्रतिज्ञाय कन्यां तां प्रतिगृह्य च	023a  
उवास नगरे तस्मिन्कौन्तेयस्त्रिहिमाः समाः	023c  
