001    वैशम्पायन उवाच
तत्रापि तपसि श्रेष्ठे वर्तमानः स वीर्यवान्	001a  
सिद्धचारणसङ्घानां बभूव प्रियदर्शनः	001c  
शुश्रूषुरनहंवादी सम्यतात्मा जितेन्द्रियः	002a  
स्वर्गं गन्तुं पराक्रान्तः स्वेन वीर्येण भारत	002c  
केषाञ्चिदभवद्भ्राता केषाञ्चिदभवत्सखा	003a  
ऋषयस्त्वपरे चैनं पुत्रवत्पर्यपालयन्	003c  
स तु कालेन महता प्राप्य निष्कल्मषं तपः	004a  
ब्रह्मर्षिसदृशः पाण्डुर्बभूव भरतर्षभ	004c  
स्वर्गपारं तितीर्षन्स शतशृङ्गादुदङ्मुखः	005a  
प्रतस्थे सह पत्नीभ्यामब्रुवंस्तत्र तापसाः	005c  
उपर्युपरि गच्छन्तः शैलराजमुदङ्मुखाः	005e  
दृष्टवन्तो गिरेरस्य दुर्गान्देशान्बहून्वयम्	006a  
आक्रीडभूतान्देवानां गन्धर्वाप्सरसां तथा	006c  
उद्यानानि कुबेरस्य समानि विषमाणि च	007a  
महानदीनितम्बांश्च दुर्गांश्च गिरिगह्वरान्	007c  
सन्ति नित्यहिमा देशा निर्वृक्षमृगपक्षिणः	008a  
सन्ति केचिन्महावर्षा दुर्गाः केचिद्दुरासदाः	008c  
अतिक्रामेन्न पक्षी यान्कुत एवेतरे मृगाः	009a  
वायुरेकोऽतिगाद्यत्र सिद्धाश्च परमर्षयः	009c  
गच्छन्त्यौ शैलराजेऽस्मिन्राजपुत्र्यौ कथं त्विमे	010a  
न सीदेतामदुःखार्हे मा गमो भरतर्षभ	010c  
011    पाण्डुरुवाच
अप्रजस्य महाभागा न द्वारं परिचक्षते	011a  
स्वर्गे तेनाभितप्तोऽहमप्रजस्तद्ब्रवीमि वः	011c  
ऋणैश्चतुर्भिः सम्युक्ता जायन्ते मनुजा भुवि	012a  
पितृदेवर्षिमनुजदेयैः शतसहस्रशः	012c  
एतानि तु यथाकालं यो न बुध्यति मानवः	013a  
न तस्य लोकाः सन्तीति धर्मविद्भिः प्रतिष्ठितम्	013c  
यज्ञैश्च देवान्प्रीणाति स्वाध्यायतपसा मुनीन्	014a  
पुत्रैः श्राद्धैः पितॄंश्चापि आनृशंस्येन मानवान्	014c  
ऋषिदेवमनुष्याणां परिमुक्तोऽस्मि धर्मतः	015a  
पित्र्यादृणादनिर्मुक्तस्तेन तप्ये तपोधनाः	015c  
देहनाशे ध्रुवो नाशः पितॄणामेष निश्चयः	016a  
इह तस्मात्प्रजाहेतोः प्रजायन्ते नरोत्तमाः	016c  
यथैवाहं पितुः क्षेत्रे सृष्टस्तेन महात्मना	017a  
तथैवास्मिन्मम क्षेत्रे कथं वै सम्भवेत्प्रजा	017c  
018    तापसा ऊचुः
अस्ति वै तव धर्मात्मन्विद्म देवोपमं शुभम्	018a  
अपत्यमनघं राजन्वयं दिव्येन चक्षुषा	018c  
दैवदिष्टं नरव्याघ्र कर्मणेहोपपादय	019a  
अक्लिष्टं फलमव्यग्रो विन्दते बुद्धिमान्नरः	019c  
तस्मिन्दृष्टे फले तात प्रयत्नं कर्तुमर्हसि	020a  
अपत्यं गुणसम्पन्नं लब्ध्वा प्रीतिमवाप्स्यसि	020c  
021    वैशम्पायन उवाच
तच्छ्रुत्वा तापसवचः पाण्डुश्चिन्तापरोऽभवत्	021a  
आत्मनो मृगशापेन जानन्नुपहतां क्रियाम्	021c  
सोऽब्रवीद्विजने कुन्तीं धर्मपत्नीं यशस्विनीम्	022a  
अपत्योत्पादने योगमापदि प्रसमर्थयन्	022c  
अपत्यं नाम लोकेषु प्रतिष्ठा धर्मसंहिता	023a  
इति कुन्ति विदुर्धीराः शाश्वतं धर्ममादितः	023c  
इष्टं दत्तं तपस्तप्तं नियमश्च स्वनुष्ठितः	024a  
सर्वमेवानपत्यस्य न पावनमिहोच्यते	024c  
सोऽहमेवं विदित्वैतत्प्रपश्यामि शुचिस्मिते	025a  
अनपत्यः शुभाँल्लोकान्नावाप्स्यामीति चिन्तयन्	025c  
मृगाभिशापान्नष्टं मे प्रजनं ह्यकृतात्मनः	026a  
नृशंसकारिणो भीरु यथैवोपहतं तथा	026c  
इमे वै बन्धुदायादाः षट्पुत्रा धर्मदर्शने	027a  
षडेवाबन्धुदायादाः पुत्रास्ताञ्शृणु मे पृथे	027c  
स्वयञ्जातः प्रणीतश्च परिक्रीतश्च यः सुतः	028a  
पौनर्भवश्च कानीनः स्वैरिण्यां यश्च जायते	028c  
दत्तः क्रीतः कृत्रिमश्च उपगच्छेत्स्वयं च यः	029a  
सहोढो जातरेताश्च हीनयोनिधृतश्च यः	029c  
पूर्वपूर्वतमाभावे मत्वा लिप्सेत वै सुतम्	030a  
उत्तमादवराः पुंसः काङ्क्षन्ते पुत्रमापदि	030c  
अपत्यं धर्मफलदं श्रेष्ठं विन्दन्ति साधवः	031a  
आत्मशुक्रादपि पृथे मनुः स्वायम्भुवोऽब्रवीत्	031c  
तस्मात्प्रहेष्याम्यद्य त्वां हीनः प्रजननात्स्वयम्	032a  
सदृशाच्छ्रेयसो वा त्वं विद्ध्यपत्यं यशस्विनि	032c  
शृणु कुन्ति कथां चेमां शारदण्डायनीं प्रति	033a  
या वीरपत्नी गुरुभिर्नियुक्तापत्यजन्मनि	033c  
पुष्पेण प्रयता स्नाता निशि कुन्ति चतुष्पथे	034a  
वरयित्वा द्विजं सिद्धं हुत्वा पुंसवनेऽनलम्	034c  
कर्मण्यवसिते तस्मिन्सा तेनैव सहावसत्	035a  
तत्र त्रीञ्जनयामास दुर्जयादीन्महारथान्	035c  
तथा त्वमपि कल्याणि ब्राह्मणात्तपसाधिकात्	036a  
मन्नियोगाद्यत क्षिप्रमपत्योत्पादनं प्रति	036c  
