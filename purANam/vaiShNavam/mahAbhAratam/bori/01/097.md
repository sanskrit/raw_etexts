वैशम्पायन उवाच	001  
ततः सत्यवती दीना कृपणा पुत्रगृद्धिनी	001a  
पुत्रस्य कृत्वा कार्याणि स्नुषाभ्यां सह भारत	001c  
धर्मं च पितृवंशं च मातृवंशं च मानिनी	002a  
प्रसमीक्ष्य महाभागा गाङ्गेयं वाक्यमब्रवीत्	002c  
शन्तनोर्धर्मनित्यस्य कौरव्यस्य यशस्विनः	003a  
त्वयि पिण्डश्च कीर्तिश्च सन्तानं च प्रतिष्ठितम्	003c  
यथा कर्म शुभं कृत्वा स्वर्गोपगमनं ध्रुवम्	004a  
यथा चायुर्ध्रुवं सत्ये त्वयि धर्मस्तथा ध्रुवः	004c  
वेत्थ धर्मांश्च धर्मज्ञ समासेनेतरेण च	005a  
विविधास्त्वं श्रुतीर्वेत्थ वेत्थ वेदांश्च सर्वशः	005c  
व्यवस्थानं च ते धर्मे कुलाचारं च लक्षये	006a  
प्रतिपत्तिं च कृच्छ्रेषु शुक्राङ्गिरसयोरिव	006c  
तस्मात्सुभृशमाश्वस्य त्वयि धर्मभृतां वर	007a  
कार्ये त्वां विनियोक्ष्यामि तच्छ्रुत्वा कर्तुमर्हसि	007c  
मम पुत्रस्तव भ्राता वीर्यवान्सुप्रियश्च ते	008a  
बाल एव गतः स्वर्गमपुत्रः पुरुषर्षभ	008c  
इमे महिष्यौ भ्रातुस्ते काशिराजसुते शुभे	009a  
रूपयौवनसम्पन्ने पुत्रकामे च भारत	009c  
तयोरुत्पादयापत्यं सन्तानाय कुलस्य नः	010a  
मन्नियोगान्महाभाग धर्मं कर्तुमिहार्हसि	010c  
राज्ये चैवाभिषिच्यस्व भारताननुशाधि च	011a  
दारांश्च कुरु धर्मेण मा निमज्जीः पितामहान्	011c  
तथोच्यमानो मात्रा च सुहृद्भिश्च परन्तपः	012a  
प्रत्युवाच स धर्मात्मा धर्म्यमेवोत्तरं वचः	012c  
असंशयं परो धर्मस्त्वया मातरुदाहृतः	013a  
त्वमपत्यं प्रति च मे प्रतिज्ञां वेत्थ वै पराम्	013c  
जानासि च यथावृत्तं शुल्कहेतोस्त्वदन्तरे	014a  
स सत्यवति सत्यं ते प्रतिजानाम्यहं पुनः	014c  
परित्यजेयं त्रैलोक्यं राज्यं देवेषु वा पुनः	015a  
यद्वाप्यधिकमेताभ्यां न तु सत्यं कथञ्चन	015c  
त्यजेच्च पृथिवी गन्धमापश्च रसमात्मनः	016a  
ज्योतिस्तथा त्यजेद्रूपं वायुः स्पर्शगुणं त्यजेत्	016c  
प्रभां समुत्सृजेदर्को धूमकेतुस्तथोष्णताम्	017a  
त्यजेच्छब्दं तथाकाशः सोमः शीतांशुतां त्यजेत्	017c  
विक्रमं वृत्रहा जह्याद्धर्मं जह्याच्च धर्मराट्	018a  
न त्वहं सत्यमुत्स्रष्टुं व्यवसेयं कथञ्चन	018c  
एवमुक्ता तु पुत्रेण भूरिद्रविणतेजसा	019a  
माता सत्यवती भीष्ममुवाच तदनन्तरम्	019c  
जानामि ते स्थितिं सत्ये परां सत्यपराक्रम	020a  
इच्छन्सृजेथास्त्रीँल्लोकानन्यांस्त्वं स्वेन तेजसा	020c  
जानामि चैव सत्यं तन्मदर्थं यदभाषथाः	021a  
आपद्धर्ममवेक्षस्व वह पैतामहीं धुरम्	021c  
यथा ते कुलतन्तुश्च धर्मश्च न पराभवेत्	022a  
सुहृदश्च प्रहृष्येरंस्तथा कुरु परन्तप	022c  
लालप्यमानां तामेवं कृपणां पुत्रगृद्धिनीम्	023a  
धर्मादपेतं ब्रुवतीं भीष्मो भूयोऽब्रवीदिदम्	023c  
राज्ञि धर्मानवेक्षस्व मा नः सर्वान्व्यनीनशः	024a  
सत्याच्च्युतिः क्षत्रियस्य न धर्मेषु प्रशस्यते	024c  
शन्तनोरपि सन्तानं यथा स्यादक्षयं भुवि	025a  
तत्ते धर्मं प्रवक्ष्यामि क्षात्रं राज्ञि सनातनम्	025c  
श्रुत्वा तं प्रतिपद्येथाः प्राज्ञैः सह पुरोहितैः	026a  
आपद्धर्मार्थकुशलैर्लोकतन्त्रमवेक्ष्य च	026c  
