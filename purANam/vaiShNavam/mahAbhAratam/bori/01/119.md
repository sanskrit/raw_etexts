001    वैशम्पायन उवाच
ततः क्षत्ता च राजा च भीष्मश्च सह बन्धुभिः	001a  
ददुः श्राद्धं तदा पाण्डोः स्वधामृतमयं तदा	001c  
कुरूंश्च विप्रमुख्यांश्च भोजयित्वा सहस्रशः	002a  
रत्नौघान्द्विजमुख्येभ्यो दत्त्वा ग्रामवरानपि	002c  
कृतशौचांस्ततस्तांस्तु पाण्डवान्भरतर्षभान्	003a  
आदाय विविशुः पौराः पुरं वारणसाह्वयम्	003c  
सततं स्मान्वतप्यन्त तमेव भरतर्षभम्	004a  
पौरजानपदाः सर्वे मृतं स्वमिव बान्धवम्	004c  
श्राद्धावसाने तु तदा दृष्ट्वा तं दुःखितं जनम्	005a  
सम्मूढां दुःखशोकार्तां व्यासो मातरमब्रवीत्	005c  
अतिक्रान्तसुखाः कालाः प्रत्युपस्थितदारुणाः	006a  
श्वः श्वः पापीयदिवसाः पृथिवी गतयौवना	006c  
बहुमायासमाकीर्णो नानादोषसमाकुलः	007a  
लुप्तधर्मक्रियाचारो घोरः कालो भविष्यति	007c  
गच्छ त्वं त्यागमास्थाय युक्ता वस तपोवने	008a  
मा द्रक्ष्यसि कुलस्यास्य घोरं सङ्क्षयमात्मनः	008c  
तथेति समनुज्ञाय सा प्रविश्याब्रवीत्स्नुषाम्	009a  
अम्बिके तव पुत्रस्य दुर्नयात्किल भारताः	009c  
सानुबन्धा विनङ्क्ष्यन्ति पौत्राश्चैवेति नः श्रुतम्	009e  
तत्कौसल्यामिमामार्तां पुत्रशोकाभिपीडिताम्	010a  
वनमादाय भद्रं ते गच्छावो यदि मन्यसे	010c  
तथेत्युक्ते अम्बिकया भीष्ममामन्त्र्य सुव्रता	011a  
वनं ययौ सत्यवती स्नुषाभ्यां सह भारत	011c  
ताः सुघोरं तपः कृत्वा देव्यो भरतसत्तम	012a  
देहं त्यक्त्वा महाराज गतिमिष्टां ययुस्तदा	012c  
अवाप्नुवन्त वेदोक्तान्संस्कारान्पाण्डवास्तदा	013a  
अवर्धन्त च भोगांस्ते भुञ्जानाः पितृवेश्मनि	013c  
धार्तराष्ट्रैश्च सहिताः क्रीडन्तः पितृवेश्मनि	014a  
बालक्रीडासु सर्वासु विशिष्टाः पाण्डवाभवन्	014c  
जवे लक्ष्याभिहरणे भोज्ये पांसुविकर्षणे	015a  
धार्तराष्ट्रान्भीमसेनः सर्वान्स परिमर्दति	015c  
हर्षादेतान्क्रीडमानान्गृह्य काकनिलीयने	016a  
शिरस्सु च निगृह्यैनान्योधयामास पाण्डवः	016c  
शतमेकोत्तरं तेषां कुमाराणां महौजसाम्	017a  
एक एव विमृद्नाति नातिकृच्छ्राद्वृकोदरः	017c  
पादेषु च निगृह्यैनान्विनिहत्य बलाद्बली	018a  
चकर्ष क्रोशतो भूमौ घृष्टजानुशिरोक्षिकान्	018c  
दश बालाञ्जले क्रीडन्भुजाभ्यां परिगृह्य सः	019a  
आस्ते स्म सलिले मग्नः प्रमृतांश्च विमुञ्चति	019c  
फलानि वृक्षमारुह्य प्रचिन्वन्ति च ते यदा	020a  
तदा पादप्रहारेण भीमः कम्पयते द्रुमम्	020c  
प्रहारवेगाभिहताद्द्रुमाद्व्याघूर्णितास्ततः	021a  
सफलाः प्रपतन्ति स्म द्रुतं स्रस्ताः कुमारकाः	021c  
न ते नियुद्धे न जवे न योग्यासु कदाचन	022a  
कुमारा उत्तरं चक्रुः स्पर्धमाना वृकोदरम्	022c  
एवं स धार्तराष्ट्राणां स्पर्धमानो वृकोदरः	023a  
अप्रियेऽतिष्ठदत्यन्तं बाल्यान्न द्रोहचेतसा	023c  
ततो बलमतिख्यातं धार्तराष्ट्रः प्रतापवान्	024a  
भीमसेनस्य तज्ज्ञात्वा दुष्टभावमदर्शयत्	024c  
तस्य धर्मादपेतस्य पापानि परिपश्यतः	025a  
मोहादैश्वर्यलोभाच्च पापा मतिरजायत	025c  
अयं बलवतां श्रेष्ठः कुन्तीपुत्रो वृकोदरः	026a  
मध्यमः पाण्डुपुत्राणां निकृत्या सन्निहन्यताम्	026c  
अथ तस्मादवरजं ज्येष्ठं चैव युधिष्ठिरम्	027a  
प्रसह्य बन्धने बद्ध्वा प्रशासिष्ये वसुन्धराम्	027c  
एवं स निश्चयं पापः कृत्वा दुर्योधनस्तदा	028a  
नित्यमेवान्तरप्रेक्षी भीमस्यासीन्महात्मनः	028c  
ततो जलविहारार्थं कारयामास भारत	029a  
चेलकम्बलवेश्मानि विचित्राणि महान्ति च	029c  
प्रमाणकोट्यामुद्देशं स्थलं किञ्चिदुपेत्य च	030a  
क्रीडावसाने सर्वे ते शुचिवस्त्राः स्वलङ्कृताः	030c  
सर्वकामसमृद्धं तदन्नं बुभुजिरे शनैः	030e  
दिवसान्ते परिश्रान्ता विहृत्य च कुरूद्वहाः	031a  
विहारावसथेष्वेव वीरा वासमरोचयन्	031c  
खिन्नस्तु बलवान्भीमो व्यायामाभ्यधिकस्तदा	032a  
वाहयित्वा कुमारांस्ताञ्जलक्रीडागतान्विभुः	032c  
प्रमाणकोट्यां वासार्थी सुष्वापारुह्य तत्स्थलम्	032e  
शीतं वासं समासाद्य श्रान्तो मदविमोहितः	033a  
निश्चेष्टः पाण्डवो राजन्सुष्वाप मृतकल्पवत्	033c  
ततो बद्ध्वा लतापाशैर्भीमं दुर्योधनः शनैः	034a  
गम्भीरं भीमवेगं च स्थलाज्जलमपातयत्	034c  
ततः प्रबुद्धः कौन्तेयः सर्वं सञ्छिद्य बन्धनम्	035a  
उदतिष्ठज्जलाद्भूयो भीमः प्रहरतां वरः	035c  
सुप्तं चापि पुनः सर्पैस्तीक्ष्णदंष्ट्रैर्महाविषैः	036a  
कुपितैर्दंशयामास सर्वेष्वेवाङ्गमर्मसु	036c  
दंष्ट्राश्च दंष्ट्रिणां तेषां मर्मस्वपि निपातिताः	037a  
त्वचं नैवास्य बिभिदुः सारत्वात्पृथुवक्षसः	037c  
प्रतिबुद्धस्तु भीमस्तान्सर्वान्सर्पानपोथयत्	038a  
सारथिं चास्य दयितमपहस्तेन जघ्निवान्	038c  
भोजने भीमसेनस्य पुनः प्राक्षेपयद्विषम्	039a  
कालकूटं नवं तीक्ष्णं सम्भृतं लोमहर्षणम्	039c  
वैश्यापुत्रस्तदाचष्ट पार्थानां हितकाम्यया	040a  
तच्चापि भुक्त्वाजरयदविकारो वृकोदरः	040c  
विकारं न ह्यजनयत्सुतीक्ष्णमपि तद्विषम्	041a  
भीमसंहननो भीमस्तदप्यजरयत्ततः	041c  
एवं दुर्योधनः कर्णः शकुनिश्चापि सौबलः	042a  
अनेकैरभ्युपायैस्ताञ्जिघांसन्ति स्म पाण्डवान्	042c  
पाण्डवाश्चापि तत्सर्वं प्रत्यजानन्नरिन्दमाः	043a  
उद्भावनमकुर्वन्तो विदुरस्य मते स्थिताः	043c  
