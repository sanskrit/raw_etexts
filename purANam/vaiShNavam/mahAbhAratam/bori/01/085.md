अष्टक उवाच	001  
यदावसो नन्दने कामरूपी; संवत्सराणामयुतं शतानाम्	001a  
किं कारणं कार्तयुगप्रधान; हित्वा तत्त्वं वसुधामन्वपद्यः	001c  
ययातिरुवाच	002  
ज्ञातिः सुहृत्स्वजनो यो यथेह; क्षीणे वित्ते त्यज्यते मानवैर्हि	002a  
तथा तत्र क्षीणपुण्यं मनुष्यं; त्यजन्ति सद्यः सेश्वरा देवसङ्घाः	002c  
अष्टक उवाच	003  
कथं तस्मिन्क्षीणपुण्या भवन्ति; सम्मुह्यते मेऽत्र मनोऽतिमात्रम्	003a  
किंविशिष्टाः कस्य धामोपयान्ति; तद्वै ब्रूहि क्षेत्रवित्त्वं मतो मे	003c  
ययातिरुवाच	004  
इमं भौमं नरकं ते पतन्ति; लालप्यमाना नरदेव सर्वे	004a  
ते कङ्कगोमायुबलाशनार्थं; क्षीणा विवृद्धिं बहुधा व्रजन्ति	004c  
तस्मादेतद्वर्जनीयं नरेण; दुष्टं लोके गर्हणीयं च कर्म	005a  
आख्यातं ते पार्थिव सर्वमेतद्भूयश्चेदानीं वद किं ते वदामि	005c  
अष्टक उवाच	006  
यदा तु तान्वितुदन्ते वयांसि; तथा गृध्राः शितिकण्ठाः पतङ्गाः	006a  
कथं भवन्ति कथमाभवन्ति; न भौममन्यं नरकं शृणोमि	006c  
ययातिरुवाच	007  
ऊर्ध्वं देहात्कर्मणो जृम्भमाणाद्व्यक्तं पृथिव्यामनुसञ्चरन्ति	007a  
इमं भौमं नरकं ते पतन्ति; नावेक्षन्ते वर्षपूगाननेकान्	007c  
षष्टिं सहस्राणि पतन्ति व्योम्नि; तथा अशीतिं परिवत्सराणि	008a  
तान्वै तुदन्ति प्रपततः प्रपातं; भीमा भौमा राक्षसास्तीक्ष्णदंष्ट्राः	008c  
अष्टक उवाच	009  
यदेनसस्ते पततस्तुदन्ति; भीमा भौमा राक्षसास्तीक्ष्णदंष्ट्राः	009a  
कथं भवन्ति कथमाभवन्ति; कथम्भूता गर्भभूता भवन्ति	009c  
ययातिरुवाच	0100  
अस्रं रेतः पुष्पफलानुपृक्तमन्वेति तद्वै पुरुषेण सृष्टम्	010a  
स वै तस्या रज आपद्यते वै; स गर्भभूतः समुपैति तत्र	010c  
वनस्पतींश्चौषधीश्चाविशन्ति; अपो वायुं पृथिवीं चान्तरिक्षम्	011a  
चतुष्पदं द्विपदं चापि सर्वमेवम्भूता गर्भभूता भवन्ति	011c  
अष्टक उवाच	012  
अन्यद्वपुर्विदधातीह गर्भ; उताहो स्वित्स्वेन कामेन याति	012a  
आपद्यमानो नरयोनिमेतामाचक्ष्व मे संशयात्प्रब्रवीमि	012c  
शरीरदेहादिसमुच्छ्रयं च; चक्षुःश्रोत्रे लभते केन सञ्ज्ञाम्	013a  
एतत्तत्त्वं सर्वमाचक्ष्व पृष्टः; क्षेत्रज्ञं त्वां तात मन्याम सर्वे	013c  
ययातिरुवाच	014  
वायुः समुत्कर्षति गर्भयोनिमृतौ रेतः पुष्परसानुपृक्तम्	014a  
स तत्र तन्मात्रकृताधिकारः; क्रमेण संवर्धयतीह गर्भम्	014c  
स जायमानो विगृहीतगात्रः; षड्ज्ञाननिष्ठायतनो मनुष्यः	015a  
स श्रोत्राभ्यां वेदयतीह शब्दं; सर्वं रूपं पश्यति चक्षुषा च	015c  
घ्राणेन गन्धं जिह्वयाथो रसं च; त्वचा स्पर्शं मनसा वेद भावम्	016a  
इत्यष्टकेहोपचितिं च विद्धि; महात्मनः प्राणभृतः शरीरे	016c  
अष्टक उवाच	017  
यः संस्थितः पुरुषो दह्यते वा; निखन्यते वापि निघृष्यते वा	017a  
अभावभूतः स विनाशमेत्य; केनात्मानं चेतयते पुरस्तात्	017c  
ययातिरुवाच	018  
हित्वा सोऽसून्सुप्तवन्निष्टनित्वा; पुरोधाय सुकृतं दुष्कृतं च	018a  
अन्यां योनिं पवनाग्रानुसारी; हित्वा देहं भजते राजसिंह	018c  
पुण्यां योनिं पुण्यकृतो व्रजन्ति; पापां योनिं पापकृतो व्रजन्ति	019a  
कीटाः पतङ्गाश्च भवन्ति पापा; न मे विवक्षास्ति महानुभाव	019c  
चतुष्पदा द्विपदाः षट्पदाश्च; तथाभूता गर्भभूता भवन्ति	020a  
आख्यातमेतन्निखिलेन सर्वं; भूयस्तु किं पृच्छसि राजसिंह	020c  
अष्टक उवाच	021  
किं स्वित्कृत्वा लभते तात लोकान्मर्त्यः श्रेष्ठांस्तपसा विद्यया वा	021a  
तन्मे पृष्टः शंस सर्वं यथावच्छुभाँल्लोकान्येन गच्छेत्क्रमेण	021c  
ययातिरुवाच	022  
तपश्च दानं च शमो दमश्च; ह्रीरार्जवं सर्वभूतानुकम्पा	022a  
नश्यन्ति मानेन तमोऽभिभूताः; पुंसः सदैवेति वदन्ति सन्तः	022c  
अधीयानः पण्डितं मन्यमानो; यो विद्यया हन्ति यशः परेषाम्	023a  
तस्यान्तवन्तश्च भवन्ति लोका; न चास्य तद्ब्रह्म फलं ददाति	023c  
चत्वारि कर्माण्यभयङ्कराणि; भयं प्रयच्छन्त्ययथाकृतानि	024a  
मानाग्निहोत्रमुत मानमौनं; मानेनाधीतमुत मानयज्ञः	024c  
न मान्यमानो मुदमाददीत; न सन्तापं प्राप्नुयाच्चावमानात्	025a  
सन्तः सतः पूजयन्तीह लोके; नासाधवः साधुबुद्धिं लभन्ते	025c  
इति दद्यादिति यजेदित्यधीयीत मे व्रतम्	026a  
इत्यस्मिन्नभयान्याहुस्तानि वर्ज्यानि नित्यशः	026c  
येनाश्रयं वेदयन्ते पुराणं; मनीषिणो मानसमानभक्तम्	027a  
तन्निःश्रेयस्तैजसं रूपमेत्य; परां शान्तिं प्राप्नुयुः प्रेत्य चेह	027c  
