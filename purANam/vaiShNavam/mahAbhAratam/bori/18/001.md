जनमेजय उवाच	001  
स्वर्गं त्रिविष्टपं प्राप्य मम पूर्वपितामहाः	001a  
पाण्डवा धार्तराष्ट्राश्च कानि स्थानानि भेजिरे	001c  
एतदिच्छाम्यहं श्रोतुं सर्वविच्चासि मे मतः	002a  
महर्षिणाभ्यनुज्ञातो व्यासेनाद्भुतकर्मणा	002c  
वैशम्पायन उवाच	003  
स्वर्गं त्रिविष्टपं प्राप्य तव पूर्वपितामहाः	003a  
युधिष्ठिरप्रभृतयो यदकुर्वत तच्छृणु	003c  
स्वर्गं त्रिविष्टपं प्राप्य धर्मराजो युधिष्ठिरः	004a  
दुर्योधनं श्रिया जुष्टं ददर्शाऽऽसीनमासने	004c  
भ्राजमानमिवादित्यं वीरलक्ष्म्याभिसंवृतम्	005a  
देवैर्भ्राजिष्णुभिः साध्यैः सहितं पुण्यकर्मभिः	005c  
ततो युधिष्ठिरो दृष्ट्वा दुर्योधनममर्षितः	006a  
सहसा सन्निवृत्तोऽभूच्छ्रियं दृष्ट्वा सुयोधने	006c  
ब्रुवन्नुच्चैर्वचस्तान्वै नाहं दुर्योधनेन वै	007a  
सहितः कामये लोकाँल्लुब्धेनादीर्घदर्शिना	007c  
यत्कृते पृथिवी सर्वा सुहृदो बान्धवास्तथा	008a  
हतास्माभिः प्रसह्याजौ क्लिष्टैः पूर्वं महावने	008c  
द्रौपदी च सभामध्ये पाञ्चाली धर्मचारिणी	009a  
परिक्लिष्टानवद्याङ्गी पत्नी नो गुरुसन्निधौ	009c  
स्वस्ति देवा न मे कामः सुयोधनमुदीक्षितुम्	010a  
तत्राहं गन्तुमिच्छामि यत्र ते भ्रातरो मम	010c  
मैवमित्यब्रवीत्तं तु नारदः प्रहसन्निव	011a  
स्वर्गे निवासो राजेन्द्र विरुद्धं चापि नश्यति	011c  
युधिष्ठिर महाबाहो मैवं वोचः कथञ्चन	012a  
दुर्योधनं प्रति नृपं शृणु चेदं वचो मम	012c  
एष दुर्योधनो राजा पूज्यते त्रिदशैः सह	013a  
सद्भिश्च राजप्रवरैर्य इमे स्वर्गवासिनः	013c  
वीरलोकगतिं प्राप्तो युद्धे हुत्वाऽऽत्मनस्तनुम्	014a  
यूयं सर्वे सुरसमा येन युद्धे समासिताः	014c  
स एष क्षत्रधर्मेण स्थानमेतदवाप्तवान्	015a  
भये महति योऽभीतो बभूव पृथिवीपतिः	015c  
न तन्मनसि कर्तव्यं पुत्र यद्द्यूतकारितम्	016a  
द्रौपद्याश्च परिक्लेशं न चिन्तयितुमर्हसि	016c  
ये चान्येऽपि परिक्लेशा युष्माकं द्यूतकारिताः	017a  
सङ्ग्रामेष्वथ वान्यत्र न तान्संस्मर्तुमर्हसि	017c  
समागच्छ यथान्यायं राज्ञा दुर्योधनेन वै	018a  
स्वर्गोऽयं नेह वैराणि भवन्ति मनुजाधिप	018c  
नारदेनैवमुक्तस्तु कुरुराजो युधिष्ठिरः	019a  
भ्रातॄन्पप्रच्छ मेधावी वाक्यमेतदुवाच ह	019c  
यदि दुर्योधनस्यैते वीरलोकाः सनातनाः	020a  
अधर्मज्ञस्य पापस्य पृथिवीसुहृदद्रुहः	020c  
यत्कृते पृथिवी नष्टा सहया सरथद्विपा	021a  
वयं च मन्युना दग्धा वैरं प्रतिचिकीर्षवः	021c  
ये ते वीरा महात्मानो भ्रातरो मे महाव्रताः	022a  
सत्यप्रतिज्ञा लोकस्य शूरा वै सत्यवादिनः	022c  
तेषामिदानीं के लोका द्रष्टुमिच्छामि तानहम्	023a  
कर्णं चैव महात्मानं कौन्तेयं सत्यसङ्गरम्	023c  
धृष्टद्युम्नं सात्यकिं च धृष्टद्युम्नस्य चात्मजान्	024a  
ये च शस्त्रैर्वधं प्राप्ताः क्षत्रधर्मेण पार्थिवाः	024c  
क्व नु ते पार्थिवा ब्रह्मन्नैतान्पश्यामि नारद	025a  
विराटद्रुपदौ चैव धृष्टकेतुमुखांश्च तान्	025c  
शिखण्डिनं च पाञ्चाल्यं द्रौपदेयांश्च सर्वशः	026a  
अभिमन्युं च दुर्धर्षं द्रष्टुमिच्छामि नारद	026c  
