वैशम्पायन उवाच	001  
ततस्ते सहिताः सर्वे दुर्योधनमुपागमन्	001a  
अब्रुवंश्च महाराज यदूचुः कौरवं प्रति	001c  
गन्धर्वैर्वारिते सैन्ये धार्तराष्ट्रः प्रतापवान्	002a  
अमर्षपूर्णः सैन्यानि प्रत्यभाषत भारत	002c  
शासतैनानधर्मज्ञान्मम विप्रियकारिणः	003a  
यदि प्रक्रीडितो देवैः सर्वैः सह शतक्रतुः	003c  
दुर्योधनवचः श्रुत्वा धार्तराष्ट्रा महाबलाः	004a  
सर्व एवाभिसन्नद्धा योधाश्चापि सहस्रशः	004c  
ततः प्रमथ्य गन्धर्वांस्तद्वनं विविशुर्बलात्	005a  
सिंहनादेन महता पूरयन्तो दिशो दश	005c  
ततोऽपरैरवार्यन्त गन्धर्वैः कुरुसैनिकाः	006a  
ते वार्यमाणा गन्धर्वैः साम्नैव वसुधाधिप	006c  
ताननादृत्य गन्धर्वांस्तद्वनं विविशुर्महत्	006e  
यदा वाचा न तिष्ठन्ति धार्तराष्ट्राः सराजकाः	007a  
ततस्ते खेचराः सर्वे चित्रसेने न्यवेदयन्	007c  
गन्धर्वराजस्तान्सर्वानब्रवीत्कौरवान्प्रति	008a  
अनार्याञ्शासतेत्येवं चित्रसेनोऽत्यमर्षणः	008c  
अनुज्ञातास्तु गन्धर्वाश्चित्रसेनेन भारत	009a  
प्रगृहीतायुधाः सर्वे धार्तराष्ट्रानभिद्रवन्	009c  
तान्दृष्ट्वा पततः शीघ्रान्गन्धर्वानुद्यतायुधान्	010a  
सर्वे ते प्राद्रवन्सङ्ख्ये धार्तराष्ट्रस्य पश्यतः	010c  
तान्दृष्ट्वा द्रवतः सर्वान्धार्तराष्ट्रान्पराङ्मुखान्	011a  
वैकर्तनस्तदा वीरो नासीत्तत्र पराङ्मुखः	011c  
आपतन्तीं तु सम्प्रेक्ष्य गन्धर्वाणां महाचमूम्	012a  
महता शरवर्षेण राधेयः प्रत्यवारयत्	012c  
क्षुरप्रैर्विशिखैर्भल्लैर्वत्सदन्तैस्तथायसैः	013a  
गन्धर्वाञ्शतशोऽभ्यघ्नँल्लघुत्वात्सूतनन्दनः	013c  
पातयन्नुत्तमाङ्गानि गन्धर्वाणां महारथः	014a  
क्षणेन व्यधमत्सर्वां चित्रसेनस्य वाहिनीम्	014c  
ते वध्यमाना गन्धर्वाः सूतपुत्रेण धीमता	015a  
भूय एवाभ्यवर्तन्त शतशोऽथ सहस्रशः	015c  
गन्धर्वभूता पृथिवी क्षणेन समपद्यत	016a  
आपतद्भिर्महावेगैश्चित्रसेनस्य सैनिकैः	016c  
अथ दुर्योधनो राजा शकुनिश्चापि सौबलः	017a  
दुःशासनो विकर्णश्च ये चान्ये धृतराष्ट्रजाः	017c  
न्यहनंस्तत्तदा सैन्यं रथैर्गरुडनिस्वनैः	017e  
भूयश्च योधयामासुः कृत्वा कर्णमथाग्रतः	018a  
महता रथघोषेण हयचारेण चाप्युत	018c  
वैकर्तनं परीप्सन्तो गन्धर्वान्समवारयन्	018e  
ततः सन्न्यपतन्सर्वे गन्धर्वाः कौरवैः सह	019a  
तदा सुतुमुलं युद्धमभवल्लोमहर्षणम्	019c  
ततस्ते मृदवोऽभूवन्गन्धर्वाः शरपीडिताः	020a  
उच्चुक्रुशुश्च कौरव्या गन्धर्वान्प्रेक्ष्य पीडितान्	020c  
गन्धर्वांस्त्रासितान्दृष्ट्वा चित्रसेनोऽत्यमर्षणः	021a  
उत्पपातासनात्क्रुद्धो वधे तेषां समाहितः	021c  
ततो मायास्त्रमास्थाय युयुधे चित्रमार्गवित्	022a  
तयामुह्यन्त कौरव्याश्चित्रसेनस्य मायया	022c  
एकैको हि तदा योधो धार्तराष्ट्रस्य भारत	023a  
पर्यवर्तत गन्धर्वैर्दशभिर्दशभिः सह	023c  
ततः सम्पीड्यमानास्ते बलेन महता तदा	024a  
प्राद्रवन्त रणे भीता यत्र राजा युधिष्ठिरः	024c  
भज्यमानेष्वनीकेषु धार्तराष्ट्रेषु सर्वशः	025a  
कर्णो वैकर्तनो राजंस्तस्थौ गिरिरिवाचलः	025c  
दुर्योधनश्च कर्णश्च शकुनिश्चापि सौबलः	026a  
गन्धर्वान्योधयाञ्चक्रुः समरे भृशविक्षताः	026c  
सर्व एव तु गन्धर्वाः शतशोऽथ सहस्रशः	027a  
जिघांसमानाः सहिताः कर्णमभ्यद्रवन्रणे	027c  
असिभिः पट्टिशैः शूलैर्गदाभिश्च महाबलाः	028a  
सूतपुत्रं जिघांसन्तः समन्तात्पर्यवारयन्	028c  
अन्येऽस्य युगमच्छिन्दन्ध्वजमन्ये न्यपातयन्	029a  
ईषामन्ये हयानन्ये सूतमन्ये न्यपातयन्	029c  
अन्ये छत्रं वरूथं च बन्धुरं च तथापरे	030a  
गन्धर्वा बहुसाहस्राः खण्डशोऽभ्यहनन्रथम्	030c  
ततो रथादवप्लुत्य सूतपुत्रोऽसिचर्मभृत्	031a  
विकर्णरथमास्थाय मोक्षायाश्वानचोदयत्	031c  
