मार्कण्डेय उवाच	001  
अथ भार्यासहायः स फलान्यादाय वीर्यवान्	001a  
कठिनं पूरयामास ततः काष्ठान्यपाटयत्	001c  
तस्य पाटयतः काष्ठं स्वेदो वै समजायत	002a  
व्यायामेन च तेनास्य जज्ञे शिरसि वेदना	002c  
सोऽभिगम्य प्रियां भार्यामुवाच श्रमपीडितः	003a  
व्यायामेन ममानेन जाता शिरसि वेदना	003c  
अङ्गानि चैव सावित्रि हृदयं दूयतीव च	004a  
अस्वस्थमिव चात्मानं लक्षये मितभाषिणि	004c  
शूलैरिव शिरो विद्धमिदं संलक्षयाम्यहम्	005a  
तत्स्वप्तुमिच्छे कल्याणि न स्थातुं शक्तिरस्ति मे	005c  
समासाद्याथ सावित्री भर्तारमुपगूह्य च	006a  
उत्सङ्गेऽस्य शिरः कृत्वा निषसाद महीतले	006c  
ततः सा नारदवचो विमृशन्ती तपस्विनी	007a  
तं मुहूर्तं क्षणं वेलां दिवसं च युयोज ह	007c  
मुहूर्तादिव चापश्यत्पुरुषं पीतवाससम्	008a  
बद्धमौलिं वपुष्मन्तमादित्यसमतेजसम्	008c  
श्यामावदातं रक्ताक्षं पाशहस्तं भयावहम्	009a  
स्थितं सत्यवतः पार्श्वे निरीक्षन्तं तमेव च	009c  
तं दृष्ट्वा सहसोत्थाय भर्तुर्न्यस्य शनैः शिरः	010a  
कृताञ्जलिरुवाचार्ता हृदयेन प्रवेपता	010c  
दैवतं त्वाभिजानामि वपुरेतद्ध्यमानुषम्	011a  
कामया ब्रूहि मे देव कस्त्वं किं च चिकीर्षसि	011c  
यम उवाच	012  
पतिव्रतासि सावित्रि तथैव च तपोन्विता	012a  
अतस्त्वामभिभाषामि विद्धि मां त्वं शुभे यमम्	012c  
अयं ते सत्यवान्भर्ता क्षीणायुः पार्थिवात्मजः	013a  
नेष्याम्येनमहं बद्ध्वा विद्ध्येतन्मे चिकीर्षितम्	013c  
मार्कण्डेय उवाच	014  
इत्युक्त्वा पितृराजस्तां भगवान्स्वं चिकीर्षितम्	014a  
यथावत्सर्वमाख्यातुं तत्प्रियार्थं प्रचक्रमे	014c  
अयं हि धर्मसंयुक्तो रूपवान्गुणसागरः	015a  
नार्हो मत्पुरुषैर्नेतुमतोऽस्मि स्वयमागतः	015c  
ततः सत्यवतः कायात्पाशबद्धं वशं गतम्	016a  
अङ्गुष्ठमात्रं पुरुषं निश्चकर्ष यमो बलात्	016c  
ततः समुद्धृतप्राणं गतश्वासं हतप्रभम्	017a  
निर्विचेष्टं शरीरं तद्बभूवाप्रियदर्शनम्	017c  
यमस्तु तं तथा बद्ध्वा प्रयातो दक्षिणामुखः	018a  
सावित्री चापि दुःखार्ता यममेवान्वगच्छत	018c  
नियमव्रतसंसिद्धा महाभागा पतिव्रता	018e  
यम उवाच	019  
निवर्त गच्छ सावित्रि कुरुष्वास्यौर्ध्वदेहिकम्	019a  
कृतं भर्तुस्त्वयानृण्यं यावद्गम्यं गतं त्वया	019c  
सावित्र्युवाच	020  
यत्र मे नीयते भर्ता स्वयं वा यत्र गच्छति	020a  
मयापि तत्र गन्तव्यमेष धर्मः सनातनः	020c  
तपसा गुरुवृत्त्या च भर्तुः स्नेहाद्व्रतेन च	021a  
तव चैव प्रसादेन न मे प्रतिहता गतिः	021c  
प्राहुः सप्तपदं मित्रं बुधास्तत्त्वार्थदर्शिनः	022a  
मित्रतां च पुरस्कृत्य किञ्चिद्वक्ष्यामि तच्छृणु	022c  
नानात्मवन्तस्तु वने चरन्ति धर्मं च वासं च परिश्रमं च	023a  
विज्ञानतो धर्ममुदाहरन्ति तस्मात्सन्तो धर्ममाहुः प्रधानम्	023c  
एकस्य धर्मेण सतां मतेन सर्वे स्म तं मार्गमनुप्रपन्नाः	024a  
मा वै द्वितीयं मा तृतीयं च वाञ्छे तस्मात्सन्तो धर्ममाहुः प्रधानम्	024c  
यम उवाच	025  
निवर्त तुष्टोऽस्मि तवानया गिरा स्वराक्षरव्यञ्जनहेतुयुक्तया	025a  
वरं वृणीष्वेह विनास्य जीवितं ददानि ते सर्वमनिन्दिते वरम्	025c  
सावित्र्युवाच	026  
च्युतः स्वराज्याद्वनवासमाश्रितो विनष्टचक्षुः श्वशुरो ममाश्रमे	026a  
स लब्धचक्षुर्बलवान्भवेन्नृपस्तव प्रसादाज्ज्वलनार्कसन्निभः	026c  
यम उवाच	027  
ददानि ते सर्वमनिन्दिते वरं यथा त्वयोक्तं भविता च तत्तथा	027a  
तवाध्वना ग्लानिमिवोपलक्षये निवर्त गच्छस्व न ते श्रमो भवेत्	027c  
सावित्र्युवाच	028  
कुतः श्रमो भर्तृसमीपतो हि मे यतो हि भर्ता मम सा गतिर्ध्रुवा	028a  
यतः पतिं नेष्यसि तत्र मे गतिः सुरेश भूयश्च वचो निबोध मे	028c  
सतां सकृत्सङ्गतमीप्सितं परं ततः परं मित्रमिति प्रचक्षते	029a  
न चाफलं सत्पुरुषेण सङ्गतं ततः सतां सन्निवसेत्समागमे	029c  
यम उवाच	030  
मनोनुकूलं बुधबुद्धिवर्धनं त्वयाहमुक्तो वचनं हिताश्रयम्	030a  
विना पुनः सत्यवतोऽस्य जीवितं वरं द्वितीयं वरयस्व भामिनि	030c  
सावित्र्युवाच	031  
हृतं पुरा मे श्वशुरस्य धीमतः स्वमेव राज्यं स लभेत पार्थिवः	031a  
जह्यात्स्वधर्मं न च मे गुरुर्यथा द्वितीयमेतं वरयामि ते वरम्	031c  
यम उवाच	032  
स्वमेव राज्यं प्रतिपत्स्यतेऽचिरान्न च स्वधर्मात्परिहास्यते नृपः	032a  
कृतेन कामेन मया नृपात्मजे निवर्त गच्छस्व न ते श्रमो भवेत्	032c  
सावित्र्युवाच	033  
प्रजास्त्वयेमा नियमेन संयता नियम्य चैता नयसे न कामया	033a  
अतो यमत्वं तव देव विश्रुतं निबोध चेमां गिरमीरितां मया	033c  
अद्रोहः सर्वभूतेषु कर्मणा मनसा गिरा	034a  
अनुग्रहश्च दानं च सतां धर्मः सनातनः	034c  
एवम्प्रायश्च लोकोऽयं मनुष्याः शक्तिपेशलाः	035a  
सन्तस्त्वेवाप्यमित्रेषु दयां प्राप्तेषु कुर्वते	035c  
यम उवाच	036  
पिपासितस्येव यथा भवेत्पयस्तथा त्वया वाक्यमिदं समीरितम्	036a  
विना पुनः सत्यवतोऽस्य जीवितं वरं वृणीष्वेह शुभे यदिच्छसि	036c  
सावित्र्युवाच	037  
ममानपत्यः पृथिवीपतिः पिता भवेत्पितुः पुत्रशतं ममौरसम्	037a  
कुलस्य सन्तानकरं च यद्भवेत्तृतीयमेतं वरयामि ते वरम्	037c  
यम उवाच	038  
कुलस्य सन्तानकरं सुवर्चसं शतं सुतानां पितुरस्तु ते शुभे	038a  
कृतेन कामेन नराधिपात्मजे निवर्त दूरं हि पथस्त्वमागता	038c  
सावित्र्युवाच	039  
न दूरमेतन्मम भर्तृसन्निधौ मनो हि मे दूरतरं प्रधावति	039a  
तथा व्रजन्नेव गिरं समुद्यतां मयोच्यमानां शृणु भूय एव च	039c  
विवस्वतस्त्वं तनयः प्रतापवांस्ततो हि वैवस्वत उच्यसे बुधैः	040a  
शमेन धर्मेण च रञ्जिताः प्रजास्ततस्तवेहेश्वर धर्मराजता	040c  
आत्मन्यपि न विश्वासस्तावान्भवति सत्सु यः	041a  
तस्मात्सत्सु विशेषेण सर्वः प्रणयमिच्छति	041c  
सौहृदात्सर्वभूतानां विश्वासो नाम जायते	042a  
तस्मात्सत्सु विशेषेण विश्वासं कुरुते जनः	042c  
यम उवाच	043  
उदाहृतं ते वचनं यदङ्गने शुभे न तादृक्त्वदृते मया श्रुतम्	043a  
अनेन तुष्टोऽस्मि विनास्य जीवितं वरं चतुर्थं वरयस्व गच्छ च	043c  
सावित्र्युवाच	044  
ममात्मजं सत्यवतस्तथौरसं भवेदुभाभ्यामिह यत्कुलोद्वहम्	044a  
शतं सुतानां बलवीर्यशालिनामिदं चतुर्थं वरयामि ते वरम्	044c  
यम उवाच	045  
शतं सुतानां बलवीर्यशालिनां भविष्यति प्रीतिकरं तवाबले	045a  
परिश्रमस्ते न भवेन्नृपात्मजे निवर्त दूरं हि पथस्त्वमागता	045c  
सावित्र्युवाच	046  
सतां सदा शाश्वती धर्मवृत्तिः सन्तो न सीदन्ति न च व्यथन्ति	046a  
सतां सद्भिर्नाफलः सङ्गमोऽस्ति सद्भ्यो भयं नानुवर्तन्ति सन्तः	046c  
सन्तो हि सत्येन नयन्ति सूर्यं सन्तो भूमिं तपसा धारयन्ति	047a  
सन्तो गतिर्भूतभव्यस्य राजन्सतां मध्ये नावसीदन्ति सन्तः	047c  
आर्यजुष्टमिदं वृत्तमिति विज्ञाय शाश्वतम्	048a  
सन्तः परार्थं कुर्वाणा नावेक्षन्ते प्रतिक्रियाम्	048c  
न च प्रसादः सत्पुरुषेषु मोघो न चाप्यर्थो नश्यति नापि मानः	049a  
यस्मादेतन्नियतं सत्सु नित्यं तस्मात्सन्तो रक्षितारो भवन्ति	049c  
यम उवाच	050  
यथा यथा भाषसि धर्मसंहितं मनोनुकूलं सुपदं महार्थवत्	050a  
तथा तथा मे त्वयि भक्तिरुत्तमा वरं वृणीष्वाप्रतिमं यतव्रते	050c  
सावित्र्युवाच	051  
न तेऽपवर्गः सुकृताद्विनाकृतस्तथा यथान्येषु वरेषु मानद	051a  
वरं वृणे जीवतु सत्यवानयं यथा मृता ह्येवमहं विना पतिम्	051c  
न कामये भर्तृविनाकृता सुखं न कामये भर्तृविनाकृता दिवम्	052a  
न कामये भर्तृविनाकृता श्रियं न भर्तृहीना व्यवसामि जीवितुम्	052c  
वरातिसर्गः शतपुत्रता मम त्वयैव दत्तो ह्रियते च मे पतिः	053a  
वरं वृणे जीवतु सत्यवानयं तवैव सत्यं वचनं भविष्यति	053c  
मार्कण्डेय उवाच	054  
तथेत्युक्त्वा तु तान्पाशान्मुक्त्वा वैवस्वतो यमः	054a  
धर्मराजः प्रहृष्टात्मा सावित्रीमिदमब्रवीत्	054c  
एष भद्रे मया मुक्तो भर्ता ते कुलनन्दिनि	055a  
अरोगस्तव नेयश्च सिद्धार्थश्च भविष्यति	055c  
चतुर्वर्षशतं चायुस्त्वया सार्धमवाप्स्यति	056a  
इष्ट्वा यज्ञैश्च धर्मेण ख्यातिं लोके गमिष्यति	056c  
त्वयि पुत्रशतं चैव सत्यवाञ्जनयिष्यति	057a  
ते चापि सर्वे राजानः क्षत्रियाः पुत्रपौत्रिणः	057c  
ख्यातास्त्वन्नामधेयाश्च भविष्यन्तीह शाश्वताः	057e  
पितुश्च ते पुत्रशतं भविता तव मातरि	058a  
मालव्यां मालवा नाम शाश्वताः पुत्रपौत्रिणः	058c  
भ्रातरस्ते भविष्यन्ति क्षत्रियास्त्रिदशोपमाः	058e  
एवं तस्यै वरं दत्त्वा धर्मराजः प्रतापवान्	059a  
निवर्तयित्वा सावित्रीं स्वमेव भवनं ययौ	059c  
सावित्र्यपि यमे याते भर्तारं प्रतिलभ्य च	060a  
जगाम तत्र यत्रास्या भर्तुः शावं कलेवरम्	060c  
सा भूमौ प्रेक्ष्य भर्तारमुपसृत्योपगूह्य च	061a  
उत्सङ्गे शिर आरोप्य भूमावुपविवेश ह	061c  
सञ्ज्ञां च सत्यवाँल्लब्ध्वा सावित्रीमभ्यभाषत	062a  
प्रोष्यागत इव प्रेम्णा पुनः पुनरुदीक्ष्य वै	062c  
सत्यवानुवाच	063  
सुचिरं बत सुप्तोऽस्मि किमर्थं नावबोधितः	063a  
क्व चासौ पुरुषः श्यामो योऽसौ मां सञ्चकर्ष ह	063c  
सावित्र्युवाच	064  
सुचिरं बत सुप्तोऽसि ममाङ्के पुरुषर्षभ	064a  
गतः स भगवान्देवः प्रजासंयमनो यमः	064c  
विश्रान्तोऽसि महाभाग विनिद्रश्च नृपात्मज	065a  
यदि शक्यं समुत्तिष्ठ विगाढां पश्य शर्वरीम्	065c  
मार्कण्डेय उवाच	066  
उपलभ्य ततः सञ्ज्ञां सुखसुप्त इवोत्थितः	066a  
दिशः सर्वा वनान्तांश्च निरीक्ष्योवाच सत्यवान्	066c  
फलाहारोऽस्मि निष्क्रान्तस्त्वया सह सुमध्यमे	067a  
ततः पाटयतः काष्ठं शिरसो मे रुजाभवत्	067c  
शिरोभितापसन्तप्तः स्थातुं चिरमशक्नुवन्	068a  
तवोत्सङ्गे प्रसुप्तोऽहमिति सर्वं स्मरे शुभे	068c  
त्वयोपगूढस्य च मे निद्रयापहृतं मनः	069a  
ततोऽपश्यं तमो घोरं पुरुषं च महौजसम्	069c  
तद्यदि त्वं विजानासि किं तद्ब्रूहि सुमध्यमे	070a  
स्वप्नो मे यदि वा दृष्टो यदि वा सत्यमेव तत्	070c  
तमुवाचाथ सावित्री रजनी व्यवगाहते	071a  
श्वस्ते सर्वं यथावृत्तमाख्यास्यामि नृपात्मज	071c  
उत्तिष्ठोत्तिष्ठ भद्रं ते पितरौ पश्य सुव्रत	072a  
विगाढा रजनी चेयं निवृत्तश्च दिवाकरः	072c  
नक्तञ्चराश्चरन्त्येते हृष्टाः क्रूराभिभाषिणः	073a  
श्रूयन्ते पर्णशब्दाश्च मृगाणां चरतां वने	073c  
एताः शिवा घोरनादा दिशं दक्षिणपश्चिमाम्	074a  
आस्थाय विरुवन्त्युग्राः कम्पयन्त्यो मनो मम	074c  
सत्यवानुवाच	075  
वनं प्रतिभयाकारं घनेन तमसा वृतम्	075a  
न विज्ञास्यसि पन्थानं गन्तुं चैव न शक्ष्यसि	075c  
सावित्र्युवाच	076  
अस्मिन्नद्य वने दग्धे शुष्कवृक्षः स्थितो ज्वलन्	076a  
वायुना धम्यमानोऽग्निर्दृश्यतेऽत्र क्वचित्क्वचित्	076c  
ततोऽग्निमानयित्वेह ज्वालयिष्यामि सर्वतः	077a  
काष्ठानीमानि सन्तीह जहि सन्तापमात्मनः	077c  
यदि नोत्सहसे गन्तुं सरुजं त्वाभिलक्षये	078a  
न च ज्ञास्यसि पन्थानं तमसा संवृते वने	078c  
श्वः प्रभाते वने दृश्ये यास्यावोऽनुमते तव	079a  
वसावेह क्षपामेतां रुचितं यदि तेऽनघ	079c  
सत्यवानुवाच	080  
शिरोरुजा निवृत्ता मे स्वस्थान्यङ्गानि लक्षये	080a  
मातापितृभ्यामिच्छामि सङ्गमं त्वत्प्रसादजम्	080c  
न कदाचिद्विकाले हि गतपूर्वो मयाश्रमः	081a  
अनागतायां सन्ध्यायां माता मे प्ररुणद्धि माम्	081c  
दिवापि मयि निष्क्रान्ते सन्तप्येते गुरू मम	082a  
विचिनोति च मां तातः सहैवाश्रमवासिभिः	082c  
मात्रा पित्रा च सुभृशं दुःखिताभ्यामहं पुरा	083a  
उपालब्धः सुबहुशश्चिरेणागच्छसीति ह	083c  
का त्ववस्था तयोरद्य मदर्थमिति चिन्तये	084a  
तयोरदृश्ये मयि च महद्दुःखं भविष्यति	084c  
पुरा मामूचतुश्चैव रात्रावस्रायमाणकौ	085a  
भृशं सुदुःखितौ वृद्धौ बहुशः प्रीतिसंयुतौ	085c  
त्वया हीनौ न जीवाव मुहूर्तमपि पुत्रक	086a  
यावद्धरिष्यसे पुत्र तावन्नौ जीवितं ध्रुवम्	086c  
वृद्धयोरन्धयोर्यष्टिस्त्वयि वंशः प्रतिष्ठितः	087a  
त्वयि पिण्डश्च कीर्तिश्च सन्तानं चावयोरिति	087c  
माता वृद्धा पिता वृद्धस्तयोर्यष्टिरहं किल	088a  
तौ रात्रौ मामपश्यन्तौ कामवस्थां गमिष्यतः	088c  
निद्रायाश्चाभ्यसूयामि यस्या हेतोः पिता मम	089a  
माता च संशयं प्राप्ता मत्कृतेऽनपकारिणी	089c  
अहं च संशयं प्राप्तः कृच्छ्रामापदमास्थितः	090a  
मातापितृभ्यां हि विना नाहं जीवितुमुत्सहे	090c  
व्यक्तमाकुलया बुद्ध्या प्रज्ञाचक्षुः पिता मम	091a  
एकैकमस्यां वेलायां पृच्छत्याश्रमवासिनम्	091c  
नात्मानमनुशोचामि यथाहं पितरं शुभे	092a  
भर्तारं चाप्यनुगतां मातरं परिदुर्बलाम्	092c  
मत्कृतेन हि तावद्य सन्तापं परमेष्यतः	093a  
जीवन्तावनुजीवामि भर्तव्यौ तौ मयेति ह	093c  
तयोः प्रियं मे कर्तव्यमिति जीवामि चाप्यहम्	093e  
मार्कण्डेय उवाच	094  
एवमुक्त्वा स धर्मात्मा गुरुवर्ती गुरुप्रियः	094a  
उच्छ्रित्य बाहू दुःखार्तः सस्वरं प्ररुरोद ह	094c  
ततोऽब्रवीत्तथा दृष्ट्वा भर्तारं शोककर्शितम्	095a  
प्रमृज्याश्रूणि नेत्राभ्यां सावित्री धर्मचारिणी	095c  
यदि मेऽस्ति तपस्तप्तं यदि दत्तं हुतं यदि	096a  
श्वश्रूश्वशुरभर्तॄणां मम पुण्यास्तु शर्वरी	096c  
न स्मराम्युक्तपूर्वां वै स्वैरेष्वप्यनृतां गिरम्	097a  
तेन सत्येन तावद्य ध्रियेतां श्वशुरौ मम	097c  
सत्यवानुवाच	098  
कामये दर्शनं पित्रोर्याहि सावित्रि माचिरम्	098a  
पुरा मातुः पितुर्वापि यदि पश्यामि विप्रियम्	098c  
न जीविष्ये वरारोहे सत्येनात्मानमालभे	098e  
यदि धर्मे च ते बुद्धिर्मां चेज्जीवन्तमिच्छसि	099a  
मम प्रियं वा कर्तव्यं गच्छस्वाश्रममन्तिकात्	099c  
मार्कण्डेय उवाच	100  
सावित्री तत उत्थाय केशान्संयम्य भामिनी	100a  
पतिमुत्थापयामास बाहुभ्यां परिगृह्य वै	100c  
उत्थाय सत्यवांश्चापि प्रमृज्याङ्गानि पाणिना	101a  
दिशः सर्वाः समालोक्य कठिने दृष्टिमादधे	101c  
तमुवाचाथ सावित्री श्वः फलानीह नेष्यसि	102a  
योगक्षेमार्थमेतत्ते नेष्यामि परशुं त्वहम्	102c  
कृत्वा कठिनभारं सा वृक्षशाखावलम्बिनम्	103a  
गृहीत्वा परशुं भर्तुः सकाशं पुनरागमत्	103c  
वामे स्कन्धे तु वामोरूर्भर्तुर्बाहुं निवेश्य सा	104a  
दक्षिणेन परिष्वज्य जगाम मृदुगामिनी	104c  
सत्यवानुवाच	105  
अभ्यासगमनाद्भीरु पन्थानो विदिता मम	105a  
वृक्षान्तरालोकितया ज्योत्स्नया चापि लक्षये	105c  
आगतौ स्वः पथा येन फलान्यवचितानि च	106a  
यथागतं शुभे गच्छ पन्थानं मा विचारय	106c  
पलाशषण्डे चैतस्मिन्पन्था व्यावर्तते द्विधा	107a  
तस्योत्तरेण यः पन्थास्तेन गच्छ त्वरस्व च	107c  
स्वस्थोऽस्मि बलवानस्मि दिदृक्षुः पितरावुभौ	107e  
मार्कण्डेय उवाच	108  
ब्रुवन्नेवं त्वरायुक्तः स प्रायादाश्रमं प्रति	108a  
