वैशम्पायन उवाच	001  
याज्ञसेन्या वचः श्रुत्वा भीमसेनोऽत्यमर्षणः	001a  
निःश्वसन्नुपसङ्गम्य क्रुद्धो राजानमब्रवीत्	001c  
राज्यस्य पदवीं धर्म्यां व्रज सत्पुरुषोचिताम्	002a  
धर्मकामार्थहीनानां किं नो वस्तुं तपोवने	002c  
नैव धर्मेण तद्राज्यं नार्जवेन न चौजसा	003a  
अक्षकूटमधिष्ठाय हृतं दुर्योधनेन नः	003c  
गोमायुनेव सिंहानां दुर्बलेन बलीयसाम्	004a  
आमिषं विघसाशेन तद्वद्राज्यं हि नो हृतम्	004c  
धर्मलेशप्रतिच्छन्नः प्रभवं धर्मकामयोः	005a  
अर्थमुत्सृज्य किं राजन्दुर्गेषु परितप्यसे	005c  
भवतोऽनुविधानेन राज्यं नः पश्यतां हृतम्	006a  
अहार्यमपि शक्रेण गुप्तं गाण्डीवधन्वना	006c  
कुणीनामिव बिल्वानि पङ्गूनामिव धेनवः	007a  
हृतमैश्वर्यमस्माकं जीवतां भवतः कृते	007c  
भवतः प्रियमित्येवं महद्व्यसनमीदृशम्	008a  
धर्मकामे प्रतीतस्य प्रतिपन्नाः स्म भारत	008c  
कर्शयामः स्वमित्राणि नन्दयामश्च शात्रवान्	009a  
आत्मानं भवतः शास्त्रे नियम्य भरतर्षभ	009c  
यद्वयं न तदैवैतान्धार्तराष्ट्रान्निहन्महि	010a  
भवतः शास्त्रमादाय तन्नस्तपति दुष्कृतम्	010c  
अथैनामन्ववेक्षस्व मृगचर्यामिवात्मनः	011a  
अवीराचरितां राजन्न बलस्थैर्निषेविताम्	011c  
यां न कृष्णो न बीभत्सुर्नाभिमन्युर्न सृञ्जयः	012a  
न चाहमभिनन्दामि न च माद्रीसुतावुभौ	012c  
भवान्धर्मो धर्म इति सततं व्रतकर्शितः	013a  
कच्चिद्राजन्न निर्वेदादापन्नः क्लीबजीविकाम्	013c  
दुर्मनुष्या हि निर्वेदमफलं सर्वघातिनम्	014a  
अशक्ताः श्रियमाहर्तुमात्मनः कुर्वते प्रियम्	014c  
स भवान्दृष्टिमाञ्शक्तः पश्यन्नात्मनि पौरुषम्	015a  
आनृशंस्यपरो राजन्नानर्थमवबुध्यसे	015c  
अस्मानमी धार्तराष्ट्राः क्षममाणानलं सतः	016a  
अशक्तानेव मन्यन्ते तद्दुःखं नाहवे वधः	016c  
तत्र चेद्युध्यमानानामजिह्ममनिवर्तिनाम्	017a  
सर्वशो हि वधः श्रेयान्प्रेत्य लोकाँल्लभेमहि	017c  
अथ वा वयमेवैतान्निहत्य भरतर्षभ	018a  
आददीमहि गां सर्वां तथापि श्रेय एव नः	018c  
सर्वथा कार्यमेतन्नः स्वधर्ममनुतिष्ठताम्	019a  
काङ्क्षतां विपुलां कीर्तिं वैरं प्रतिचिकीर्षताम्	019c  
आत्मार्थं युध्यमानानां विदिते कृत्यलक्षणे	020a  
अन्यैरपहृते राज्ये प्रशंसैव न गर्हणा	020c  
कर्शनार्थो हि यो धर्मो मित्राणामात्मनस्तथा	021a  
व्यसनं नाम तद्राजन्न स धर्मः कुधर्म तत्	021c  
सर्वथा धर्मनित्यं तु पुरुषं धर्मदुर्बलम्	022a  
जहतस्तात धर्मार्थौ प्रेतं दुःखसुखे यथा	022c  
यस्य धर्मो हि धर्मार्थं क्लेशभाङ्न स पण्डितः	023a  
न स धर्मस्य वेदार्थं सूर्यस्यान्धः प्रभामिव	023c  
यस्य चार्थार्थमेवार्थः स च नार्थस्य कोविदः	024a  
रक्षते भृतकोऽरण्यं यथा स्यात्तादृगेव सः	024c  
अतिवेलं हि योऽर्थार्थी नेतरावनुतिष्ठति	025a  
स वध्यः सर्वभूतानां ब्रह्महेव जुगुप्सितः	025c  
सततं यश्च कामार्थी नेतरावनुतिष्ठति	026a  
मित्राणि तस्य नश्यन्ति धर्मार्थाभ्यां च हीयते	026c  
तस्य धर्मार्थहीनस्य कामान्ते निधनं ध्रुवम्	027a  
कामतो रममाणस्य मीनस्येवाम्भसः क्षये	027c  
तस्माद्धर्मार्थयोर्नित्यं न प्रमाद्यन्ति पण्डिताः	028a  
प्रकृतिः सा हि कामस्य पावकस्यारणिर्यथा	028c  
सर्वथा धर्ममूलोऽर्थो धर्मश्चार्थपरिग्रहः	029a  
इतरेतरयोनी तौ विद्धि मेघोदधी यथा	029c  
द्रव्यार्थस्पर्शसंयोगे या प्रीतिरुपजायते	030a  
स कामश्चित्तसङ्कल्पः शरीरं नास्य विद्यते	030c  
अर्थार्थी पुरुषो राजन्बृहन्तं धर्ममृच्छति	031a  
अर्थमृच्छति कामार्थी न कामादन्यमृच्छती	031c  
न हि कामेन कामोऽन्यः साध्यते फलमेव तत्	032a  
उपयोगात्फलस्येव काष्ठाद्भस्मेव पण्डितः	032c  
इमाञ्शकुनिकान्राजन्हन्ति वैतंसिको यथा	033a  
एतद्रूपमधर्मस्य भूतेषु च विहिंसताम्	033c  
कामाल्लोभाच्च धर्मस्य प्रवृत्तिं यो न पश्यति	034a  
स वध्यः सर्वभूतानां प्रेत्य चेह च दुर्मतिः	034c  
व्यक्तं ते विदितो राजन्नर्थो द्रव्यपरिग्रहः	035a  
प्रकृतिं चापि वेत्थास्य विकृतिं चापि भूयसीम्	035c  
तस्य नाशं विनाशं वा जरया मरणेन वा	036a  
अनर्थमिति मन्यन्ते सोऽयमस्मासु वर्तते	036c  
इन्द्रियाणां च पञ्चानां मनसो हृदयस्य च	037a  
विषये वर्तमानानां या प्रीतिरुपजायते	037c  
स काम इति मे बुद्धिः कर्मणां फलमुत्तमम्	037e  
एवमेव पृथग्दृष्ट्वा धर्मार्थौ काममेव च	038a  
न धर्मपर एव स्यान्न चार्थपरमो नरः	038c  
न कामपरमो वा स्यात्सर्वान्सेवेत सर्वदा	038e  
धर्मं पूर्वं धनं मध्ये जघन्ये काममाचरेत्	039a  
अहन्यनुचरेदेवमेष शास्त्रकृतो विधिः	039c  
कामं पूर्वं धनं मध्ये जघन्ये धर्ममाचरेत्	040a  
वयस्यनुचरेदेवमेष शास्त्रकृतो विधिः	040c  
धर्मं चार्थं च कामं च यथावद्वदतां वर	041a  
विभज्य काले कालज्ञः सर्वान्सेवेत पण्डितः	041c  
मोक्षो वा परमं श्रेय एष राजन्सुखार्थिनाम्	042a  
प्राप्तिर्वा बुद्धिमास्थाय सोपायं कुरुनन्दन	042c  
तद्वाशु क्रियतां राजन्प्राप्तिर्वाप्यधिगम्यताम्	043a  
जीवितं ह्यातुरस्येव दुःखमन्तरवर्तिनः	043c  
विदितश्चैव ते धर्मः सततं चरितश्च ते	044a  
जानते त्वयि शंसन्ति सुहृदः कर्मचोदनाम्	044c  
दानं यज्ञः सतां पूजा वेदधारणमार्जवम्	045a  
एष धर्मः परो राजन्फलवान्प्रेत्य चेह च	045c  
एष नार्थविहीनेन शक्यो राजन्निषेवितुम्	046a  
अखिलाः पुरुषव्याघ्र गुणाः स्युर्यद्यपीतरे	046c  
धर्ममूलं जगद्राजन्नान्यद्धर्माद्विशिष्यते	047a  
धर्मश्चार्थेन महता शक्यो राजन्निषेवितुम्	047c  
न चार्थो भैक्षचर्येण नापि क्लैब्येन कर्हिचित्	048a  
वेत्तुं शक्यः सदा राजन्केवलं धर्मबुद्धिना	048c  
प्रतिषिद्धा हि ते याच्ञा यया सिध्यति वै द्विजः	049a  
तेजसैवार्थलिप्सायां यतस्व पुरुषर्षभ	049c  
भैक्षचर्या न विहिता न च विट्शूद्रजीविका	050a  
क्षत्रियस्य विशेषेण धर्मस्तु बलमौरसम्	050c  
उदारमेव विद्वांसो धर्मं प्राहुर्मनीषिणः	051a  
उदारं प्रतिपद्यस्व नावरे स्थातुमर्हसि	051c  
अनुबुध्यस्व राजेन्द्र वेत्थ धर्मान्सनातनान्	052a  
क्रूरकर्माभिजातोऽसि यस्मादुद्विजते जनः	052c  
प्रजापालनसम्भूतं फलं तव न गर्हितम्	053a  
एष ते विहितो राजन्धात्रा धर्मः सनातनः	053c  
तस्माद्विचलितः पार्थ लोके हास्यं गमिष्यसि	054a  
स्वधर्माद्धि मनुष्याणां चलनं न प्रशस्यते	054c  
स क्षात्रं हृदयं कृत्वा त्यक्त्वेदं शिथिलं मनः	055a  
वीर्यमास्थाय कौन्तेय धुरमुद्वह धुर्यवत्	055c  
न हि केवलधर्मात्मा पृथिवीं जातु कश्चन	056a  
पार्थिवो व्यजयद्राजन्न भूतिं न पुनः श्रियम्	056c  
जिह्वां दत्त्वा बहूनां हि क्षुद्राणां लुब्धचेतसाम्	057a  
निकृत्या लभते राज्यमाहारमिव शल्यकः	057c  
भ्रातरः पूर्वजाताश्च सुसमृद्धाश्च सर्वशः	058a  
निकृत्या निर्जिता देवैरसुराः पाण्डवर्षभ	058c  
एवं बलवतः सर्वमिति बुद्ध्वा महीपते	059a  
जहि शत्रून्महाबाहो परां निकृतिमास्थितः	059c  
न ह्यर्जुनसमः कश्चिद्युधि योद्धा धनुर्धरः	060a  
भविता वा पुमान्कश्चिन्मत्समो वा गदाधरः	060c  
सत्त्वेन कुरुते युद्धं राजन्सुबलवानपि	061a  
न प्रमाणेन नोत्साहात्सत्त्वस्थो भव पाण्डव	061c  
सत्त्वं हि मूलमर्थस्य वितथं यदतोऽन्यथा	062a  
न तु प्रसक्तं भवति वृक्षच्छायेव हैमनी	062c  
अर्थत्यागो हि कार्यः स्यादर्थं श्रेयांसमिच्छता	063a  
बीजौपम्येन कौन्तेय मा ते भूदत्र संशयः	063c  
अर्थेन तु समोऽनर्थो यत्र लभ्येत नोदयः	064a  
न तत्र विपणः कार्यः खरकण्डूयितं हि तत्	064c  
एवमेव मनुष्येन्द्र धर्मं त्यक्त्वाल्पकं नरः	065a  
बृहन्तं धर्ममाप्नोति स बुद्ध इति निश्चितः	065c  
अमित्रं मित्रसम्पन्नं मित्रैर्भिन्दन्ति पण्डिताः	066a  
भिन्नैर्मित्रैः परित्यक्तं दुर्बलं कुरुते वशे	066c  
सत्त्वेन कुरुते युद्धं राजन्सुबलवानपि	067a  
नोद्यमेन न होत्राभिः सर्वाः स्वीकुरुते प्रजाः	067c  
सर्वथा संहतैरेव दुर्बलैर्बलवानपि	068a  
अमित्रः शक्यते हन्तुं मधुहा भ्रमरैरिव	068c  
यथा राजन्प्रजाः सर्वाः सूर्यः पाति गभस्तिभिः	069a  
अत्ति चैव तथैव त्वं सवितुः सदृशो भव	069c  
एतद्ध्यपि तपो राजन्पुराणमिति नः श्रुतम्	070a  
विधिना पालनं भूमेर्यत्कृतं नः पितामहैः	070c  
अपेयात्किल भाः सूर्याल्लक्ष्मीश्चन्द्रमसस्तथा	071a  
इति लोको व्यवसितो दृष्ट्वेमां भवतो व्यथाम्	071c  
भवतश्च प्रशंसाभिर्निन्दाभिरितरस्य च	072a  
कथायुक्ताः परिषदः पृथग्राजन्समागताः	072c  
इदमभ्यधिकं राजन्ब्राह्मणा गुरवश्च ते	073a  
समेताः कथयन्तीह मुदिताः सत्यसन्धताम्	073c  
यन्न मोहान्न कार्पण्यान्न लोभान्न भयादपि	074a  
अनृतं किञ्चिदुक्तं ते न कामान्नार्थकारणात्	074c  
यदेनः कुरुते किञ्चिद्राजा भूमिमवाप्नुवन्	075a  
सर्वं तन्नुदते पश्चाद्यज्ञैर्विपुलदक्षिणैः	075c  
ब्राह्मणेभ्यो ददद्ग्रामान्गाश्च राजन्सहस्रशः	076a  
मुच्यते सर्वपापेभ्यस्तमोभ्य इव चन्द्रमाः	076c  
पौरजानपदाः सर्वे प्रायशः कुरुनन्दन	077a  
सवृद्धबालाः सहिताः शंसन्ति त्वां युधिष्ठिर	077c  
श्वदृतौ क्षीरमासक्तं ब्रह्म वा वृषले यथा	078a  
सत्यं स्तेने बलं नार्यां राज्यं दुर्योधने तथा	078c  
इति निर्वचनं लोके चिरं चरति भारत	079a  
अपि चैतत्स्त्रियो बालाः स्वाध्यायमिव कुर्वते	079c  
स भवान्रथमास्थाय सर्वोपकरणान्वितम्	080a  
त्वरमाणोऽभिनिर्यातु चिरमर्थोपपादकम्	080c  
वाचयित्वा द्विजश्रेष्ठानद्यैव गजसाह्वयम्	081a  
अस्त्रविद्भिः परिवृतो भ्रातृभिर्दृढधन्विभिः	081c  
आशीविषसमैर्वीरैर्मरुद्भिरिव वृत्रहा	081e  
अमित्रांस्तेजसा मृद्नन्नसुरेभ्य इवारिहा	082a  
श्रियमादत्स्व कौन्तेय धार्तराष्ट्रान्महाबल	082c  
न हि गाण्डीवमुक्तानां शराणां गार्ध्रवाससाम्	083a  
स्पर्शमाशीविषाभानां मर्त्यः कश्चन संसहेत्	083c  
न स वीरो न मातङ्गो न सदश्वोऽस्ति भारत	084a  
यः सहेत गदावेगं मम क्रुद्धस्य संयुगे	084c  
सृञ्जयैः सह कैकेयैर्वृष्णीनामृषभेण च	085a  
कथं स्विद्युधि कौन्तेय राज्यं न प्राप्नुयामहे	085c  
