यवक्रीरुवाच	001  
प्रतिभास्यन्ति वै वेदा मम तातस्य चोभयोः	001a  
अति चान्यान्भविष्यावो वरा लब्धास्तथा मया	001c  
भरद्वाज उवाच	002  
दर्पस्ते भविता तात वराँल्लब्ध्वा यथेप्सितान्	002a  
स दर्पपूर्णः कृपणः क्षिप्रमेव विनश्यसि	002c  
अत्राप्युदाहरन्तीमा गाथा देवैरुदाहृताः	003a  
ऋषिरासीत्पुरा पुत्र बालधिर्नाम वीर्यवान्	003c  
स पुत्रशोकादुद्विग्नस्तपस्तेपे सुदुश्चरम्	004a  
भवेन्मम सुतोऽमर्त्य इति तं लब्धवांश्च सः	004c  
तस्य प्रसादो देवैश्च कृतो न त्वमरैः समः	005a  
नामर्त्यो विद्यते मर्त्यो निमित्तायुर्भविष्यति	005c  
बालधिरुवाच	006  
यथेमे पर्वताः शश्वत्तिष्ठन्ति सुरसत्तमाः	006a  
अक्षयास्तन्निमित्तं मे सुतस्यायुर्भवेदिति	006c  
भरद्वाज उवाच	007  
तस्य पुत्रस्तदा जज्ञे मेधावी क्रोधनः सदा	007a  
स तच्छ्रुत्वाकरोद्दर्पमृषींश्चैवावमन्यत	007c  
विकुर्वाणो मुनीनां तु चरमाणो महीमिमाम्	008a  
आससाद महावीर्यं धनुषाक्षं मनीषिणम्	008c  
तस्यापचक्रे मेधावी तं शशाप स वीर्यवान्	009a  
भव भस्मेति चोक्तः स न भस्म समपद्यत	009c  
धनुषाक्षस्तु तं दृष्ट्वा मेधाविनमनामयम्	010a  
निमित्तमस्य महिषैर्भेदयामास वीर्यवान्	010c  
स निमित्ते विनष्टे तु ममार सहसा शिशुः	011a  
तं मृतं पुत्रमादाय विललाप ततः पिता	011c  
लालप्यमानं तं दृष्ट्वा मुनयः पुनरार्तवत्	012a  
ऊचुर्वेदोक्तया पूर्वं गाथया तन्निबोध मे	012c  
न दिष्टमर्थमत्येतुमीशो मर्त्यः कथञ्चन	013a  
महिषैर्भेदयामास धनुषाक्षो महीधरान्	013c  
एवं लब्ध्वा वरान्बाला दर्पपूर्णास्तरस्विनः	014a  
क्षिप्रमेव विनश्यन्ति यथा न स्यात्तथा भवान्	014c  
एष रैभ्यो महावीर्यः पुत्रौ चास्य तथाविधौ	015a  
तं यथा पुत्र नाभ्येषि तथा कुर्यास्त्वतन्द्रितः	015c  
स हि क्रुद्धः समर्थस्त्वां पुत्र पीडयितुं रुषा	016a  
वैद्यश्चापि तपस्वी च कोपनश्च महानृषिः	016c  
यवक्रीरुवाच	017  
एवं करिष्ये मा तापं तात कार्षीः कथञ्चन	017a  
यथा हि मे भवान्मान्यस्तथा रैभ्यः पिता मम	017c  
लोमश उवाच	018  
उक्त्वा स पितरं श्लक्ष्णं यवक्रीरकुतोभयः	018a  
विप्रकुर्वन्नृषीनन्यानतुष्यत्परया मुदा	018c  
