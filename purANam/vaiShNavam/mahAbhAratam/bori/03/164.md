अर्जुन उवाच	001  
ततस्तामवसं प्रीतो रजनीं तत्र भारत	001a  
प्रसादाद्देवदेवस्य त्र्यम्बकस्य महात्मनः	001c  
व्युषितो रजनीं चाहं कृत्वा पूर्वाह्णिकक्रियाम्	002a  
अपश्यं तं द्विजश्रेष्ठं दृष्टवानस्मि यं पुरा	002c  
तस्मै चाहं यथावृत्तं सर्वमेव न्यवेदयम्	003a  
भगवन्तं महादेवं समेतोऽस्मीति भारत	003c  
स मामुवाच राजेन्द्र प्रीयमाणो द्विजोत्तमः	004a  
दृष्टस्त्वया महादेवो यथा नान्येन केनचित्	004c  
समेत्य लोकपालैस्तु सर्वैर्वैवस्वतादिभिः	005a  
द्रष्टास्यनघ देवेन्द्रं स च तेऽस्त्राणि दास्यति	005c  
एवमुक्त्वा स मां राजन्नाश्लिष्य च पुनः पुनः	006a  
अगच्छत्स यथाकामं ब्राह्मणः सूर्यसन्निभः	006c  
अथापराह्णे तस्याह्नः प्रावात्पुण्यः समीरणः	007a  
पुनर्नवमिमं लोकं कुर्वन्निव सपत्नहन्	007c  
दिव्यानि चैव माल्यानि सुगन्धीनि नवानि च	008a  
शैशिरस्य गिरेः पादे प्रादुरासन्समीपतः	008c  
वादित्राणि च दिव्यानि सुघोषाणि समन्ततः	009a  
स्तुतयश्चेन्द्रसंयुक्ता अश्रूयन्त मनोहराः	009c  
गणाश्चाप्सरसां तत्र गन्धर्वाणां तथैव च	010a  
पुरस्ताद्देवदेवस्य जगुर्गीतानि सर्वशः	010c  
मरुतां च गणास्तत्र देवयानैरुपागमन्	011a  
महेन्द्रानुचरा ये च देवसद्मनिवासिनः	011c  
ततो मरुत्वान्हरिभिर्युक्तैर्वाहैः स्वलङ्कृतैः	012a  
शचीसहायस्तत्रायात्सह सर्वैस्तदामरैः	012c  
एतस्मिन्नेव काले तु कुबेरो नरवाहनः	013a  
दर्शयामास मां राजँल्लक्ष्म्या परमया युतः	013c  
दक्षिणस्यां दिशि यमं प्रत्यपश्यं व्यवस्थितम्	014a  
वरुणं देवराजं च यथास्थानमवस्थितम्	014c  
ते मामूचुर्महाराज सान्त्वयित्वा सुरर्षभाः	015a  
सव्यसाचिन्समीक्षस्व लोकपालानवस्थितान्	015c  
सुरकार्यार्थसिद्ध्यर्थं दृष्टवानसि शङ्करम्	016a  
अस्मत्तोऽपि गृहाण त्वमस्त्राणीति समन्ततः	016c  
ततोऽहं प्रयतो भूत्वा प्रणिपत्य सुरर्षभान्	017a  
प्रत्यगृह्णं तदास्त्राणि महान्ति विधिवत्प्रभो	017c  
गृहीतास्त्रस्ततो देवैरनुज्ञातोऽस्मि भारत	018a  
अथ देवा ययुः सर्वे यथागतमरिन्दम	018c  
मघवानपि देवेशो रथमारुह्य सुप्रभम्	019a  
उवाच भगवान्वाक्यं स्मयन्निव सुरारिहा	019c  
पुरैवागमनादस्माद्वेदाहं त्वां धनञ्जय	020a  
अतः परं त्वहं वै त्वां दर्शये भरतर्षभ	020c  
त्वया हि तीर्थेषु पुरा समाप्लावः कृतोऽसकृत्	021a  
तपश्चेदं पुरा तप्तं स्वर्गं गन्तासि पाण्डव	021c  
भूयश्चैव तु तप्तव्यं तपः परमदारुणम्	022a  
उवाच भगवान्सर्वं तपसश्चोपपादनम्	022c  
मातलिर्मन्नियोगात्त्वां त्रिदिवं प्रापयिष्यति	023a  
विदितस्त्वं हि देवानामृषीणां च महात्मनाम्	023c  
ततोऽहमब्रुवं शक्रं प्रसीद भगवन्मम	024a  
आचार्यं वरये त्वाहमस्त्रार्थं त्रिदशेश्वर	024c  
इन्द्र उवाच	025  
क्रूरं कर्मास्त्रवित्तात करिष्यसि परन्तप	025a  
यदर्थमस्त्राणीप्सुस्त्वं तं कामं पाण्डवाप्नुहि	025c  
अर्जुन उवाच	026  
ततोऽहमब्रुवं नाहं दिव्यान्यस्त्राणि शत्रुहन्	026a  
मानुषेषु प्रयोक्ष्यामि विनास्त्रप्रतिघातनम्	026c  
तानि दिव्यानि मेऽस्त्राणि प्रयच्छ विबुधाधिप	027a  
लोकांश्चास्त्रजितान्पश्चाल्लभेयं सुरपुङ्गव	027c  
इन्द्र उवाच	028  
परीक्षार्थं मयैतत्ते वाक्यमुक्तं धनञ्जय	028a  
ममात्मजस्य वचनं सूपपन्नमिदं तव	028c  
शिक्ष मे भवनं गत्वा सर्वाण्यस्त्राणि भारत	029a  
वायोरग्नेर्वसुभ्योऽथ वरुणात्समरुद्गणात्	029c  
साध्यं पैतामहं चैव गन्धर्वोरगरक्षसाम्	030a  
वैष्णवानि च सर्वाणि नैर्ऋतानि तथैव च	030c  
मद्गतानि च यानीह सर्वास्त्राणि कुरूद्वह	030e  
अर्जुन उवाच	031  
एवमुक्त्वा तु मां शक्रस्तत्रैवान्तरधीयत	031a  
अथापश्यं हरियुजं रथमैन्द्रमुपस्थितम्	031c  
दिव्यं मायामयं पुण्यं यत्तं मातलिना नृप	031e  
लोकपालेषु यातेषु मामुवाचाथ मातलिः	032a  
द्रष्टुमिच्छति शक्रस्त्वां देवराजो महाद्युते	032c  
संसिद्धस्त्वं महाबाहो कुरु कार्यमनुत्तमम्	033a  
पश्य पुण्यकृतां लोकान्सशरीरो दिवं व्रज	033c  
इत्युक्तोऽहं मातलिना गिरिमामन्त्र्य शैशिरम्	034a  
प्रदक्षिणमुपावृत्य समारोहं रथोत्तमम्	034c  
चोदयामास स हयान्मनोमारुतरंहसः	035a  
मातलिर्हयशास्त्रज्ञो यथावद्भूरिदक्षिणः	035c  
अवैक्षत च मे वक्त्रं स्थितस्याथ स सारथिः	036a  
तथा भ्रान्ते रथे राजन्विस्मितश्चेदमब्रवीत्	036c  
अत्यद्भुतमिदं मेऽद्य विचित्रं प्रतिभाति माम्	037a  
यदास्थितो रथं दिव्यं पदा न चलितो भवान्	037c  
देवराजोऽपि हि मया नित्यमत्रोपलक्षितः	038a  
विचलन्प्रथमोत्पाते हयानां भरतर्षभ	038c  
त्वं पुनः स्थित एवात्र रथे भ्रान्ते कुरूद्वह	039a  
अतिशक्रमिदं सत्त्वं तवेति प्रतिभाति मे	039c  
इत्युक्त्वाकाशमाविश्य मातलिर्विबुधालयान्	040a  
दर्शयामास मे राजन्विमानानि च भारत	040c  
नन्दनादीनि देवानां वनानि बहुलान्युत	041a  
दर्शयामास मे प्रीत्या मातलिः शक्रसारथिः	041c  
ततः शक्रस्य भवनमपश्यममरावतीम्	042a  
दिव्यैः कामफलैर्वृक्षै रत्नैश्च समलङ्कृताम्	042c  
न तां भासयते सूर्यो न शीतोष्णे न च क्लमः	043a  
रजः पङ्को न च तमस्तत्रास्ति न जरा नृप	043c  
न तत्र शोको दैन्यं वा वैवर्ण्यं चोपलक्ष्यते	044a  
दिवौकसां महाराज न च ग्लानिररिन्दम	044c  
न क्रोधलोभौ तत्रास्तामशुभं च विशां पते	045a  
नित्यतुष्टाश्च हृष्टाश्च प्राणिनः सुरवेश्मनि	045c  
नित्यपुष्पफलास्तत्र पादपा हरितच्छदाः	046a  
पुष्करिण्यश्च विविधाः पद्मसौगन्धिकायुताः	046c  
शीतस्तत्र ववौ वायुः सुगन्धो जीवनः शुचिः	047a  
सर्वरत्नविचित्रा च भूमिः पुष्पविभूषिता	047c  
मृगद्विजाश्च बहवो रुचिरा मधुरस्वराः	048a  
विमानयायिनश्चात्र दृश्यन्ते बहवोऽमराः	048c  
ततोऽपश्यं वसून्रुद्रान्साध्यांश्च समरुद्गणान्	049a  
आदित्यानश्विनौ चैव तान्सर्वान्प्रत्यपूजयम्	049c  
ते मां वीर्येण यशसा तेजसा च बलेन च	050a  
अस्त्रैश्चाप्यन्वजानन्त सङ्ग्रामविजयेन च	050c  
प्रविश्य तां पुरीं रम्यां देवगन्धर्वसेविताम्	051a  
देवराजं सहस्राक्षमुपातिष्ठं कृताञ्जलिः	051c  
ददावर्धासनं प्रीतः शक्रो मे ददतां वरः	052a  
बहुमानाच्च गात्राणि पस्पर्श मम वासवः	052c  
तत्राहं देवगन्धर्वैः सहितो भुरिदक्षिण	053a  
अस्त्रार्थमवसं स्वर्गे कुर्वाणोऽस्त्राणि भारत	053c  
विश्वावसोश्च मे पुत्रश्चित्रसेनोऽभवत्सखा	054a  
स च गान्धर्वमखिलं ग्राहयामास मां नृप	054c  
ततोऽहमवसं राजन्गृहीतास्त्रः सुपूजितः	055a  
सुखं शक्रस्य भवने सर्वकामसमन्वितः	055c  
शृण्वन्वै गीतशब्दं च तूर्यशब्दं च पुष्कलम्	056a  
पश्यंश्चाप्सरसः श्रेष्ठा नृत्यमानाः परन्तप	056c  
तत्सर्वमनवज्ञाय तथ्यं विज्ज्ञाय भारत	057a  
अत्यर्थं प्रतिगृह्याहमस्त्रेष्वेव व्यवस्थितः	057c  
ततोऽतुष्यत्सहस्राक्षस्तेन कामेन मे विभुः	058a  
एवं मे वसतो राजन्नेष कालोऽत्यगाद्दिवि	058c  
