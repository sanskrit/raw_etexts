बृहदश्व उवाच	001  
दमयन्ती तु तच्छ्रुत्वा भृशं शोकपरायणा	001a  
शङ्कमाना नलं तं वै केशिनीमिदमब्रवीत्	001c  
गच्छ केशिनि भूयस्त्वं परीक्षां कुरु बाहुके	002a  
आब्रुवाणा समीपस्था चरितान्यस्य लक्षय	002c  
यदा च किञ्चित्कुर्यात्स कारणं तत्र भामिनि	003a  
तत्र सञ्चेष्टमानस्य संलक्ष्यं ते विचेष्टितम्	003c  
न चास्य प्रतिबन्धेन देयोऽग्निरपि भामिनि	004a  
याचते न जलं देयं सम्यगत्वरमाणया	004c  
एतत्सर्वं समीक्ष्य त्वं चरितं मे निवेदय	005a  
यच्चान्यदपि पश्येथास्तच्चाख्येयं त्वया मम	005c  
दमयन्त्यैवमुक्ता सा जगामाथाशु केशिनी	006a  
निशाम्य च हयज्ञस्य लिङ्गानि पुनरागमत्	006c  
सा तत्सर्वं यथावृत्तं दमयन्त्यै न्यवेदयत्	007a  
निमित्तं यत्तदा दृष्टं बाहुके दिव्यमानुषम्	007c  
केशिन्युवाच	008  
दृढं शुच्युपचारोऽसौ न मया मानुषः क्वचित्	008a  
दृष्टपूर्वः श्रुतो वापि दमयन्ति तथाविधः	008c  
ह्रस्वमासाद्य सञ्चारं नासौ विनमते क्वचित्	009a  
तं तु दृष्ट्वा यथासङ्गमुत्सर्पति यथासुखम्	009c  
सङ्कटेऽप्यस्य सुमहद्विवरं जायतेऽधिकम्	009e  
ऋतुपर्णस्य चार्थाय भोजनीयमनेकशः	010a  
प्रेषितं तत्र राज्ञा च मांसं सुबहु पाशवम्	010c  
तस्य प्रक्षालनार्थाय कुम्भस्तत्रोपकल्पितः	011a  
स तेनावेक्षितः कुम्भः पूर्ण एवाभवत्तदा	011c  
ततः प्रक्षालनं कृत्वा समधिश्रित्य बाहुकः	012a  
तृणमुष्टिं समादाय आविध्यैनं समादधत्	012c  
अथ प्रज्वलितस्तत्र सहसा हव्यवाहनः	013a  
तदद्भुततमं दृष्ट्वा विस्मिताहमिहागता	013c  
अन्यच्च तस्मिन्सुमहदाश्चर्यं लक्षितं मया	014a  
यदग्निमपि संस्पृश्य नैव दह्यत्यसौ शुभे	014c  
छन्देन चोदकं तस्य वहत्यावर्जितं द्रुतम्	015a  
अतीव चान्यत्सुमहदाश्चर्यं दृष्टवत्यहम्	015c  
यत्स पुष्पाण्युपादाय हस्ताभ्यां ममृदे शनैः	016a  
मृद्यमानानि पाणिभ्यां तेन पुष्पाणि तान्यथ	016c  
भूय एव सुगन्धीनि हृषितानि भवन्ति च	017a  
एतान्यद्भुतकल्पानि दृष्ट्वाहं द्रुतमागता	017c  
बृहदश्व उवाच	018  
दमयन्ती तु तच्छ्रुत्वा पुण्यश्लोकस्य चेष्टितम्	018a  
अमन्यत नलं प्राप्तं कर्मचेष्टाभिसूचितम्	018c  
सा शङ्कमाना भर्तारं नलं बाहुकरूपिणम्	019a  
केशिनीं श्लक्ष्णया वाचा रुदती पुनरब्रवीत्	019c  
पुनर्गच्छ प्रमत्तस्य बाहुकस्योपसंस्कृतम्	020a  
महानसाच्छृतं मांसं समादायैहि भामिनि	020c  
सा गत्वा बाहुके व्यग्रे तन्मांसमपकृष्य च	021a  
अत्युष्णमेव त्वरिता तत्क्षणं प्रियकारिणी	021c  
दमयन्त्यै ततः प्रादात्केशिनी कुरुनन्दन	021e  
सोचिता नलसिद्धस्य मांसस्य बहुशः पुरा	022a  
प्राश्य मत्वा नलं सूदं प्राक्रोशद्भृशदुःखिता	022c  
वैक्लव्यं च परं गत्वा प्रक्षाल्य च मुखं ततः	023a  
मिथुनं प्रेषयामास केशिन्या सह भारत	023c  
इन्द्रसेनां सह भ्रात्रा समभिज्ञाय बाहुकः	024a  
अभिद्रुत्य ततो राजा परिष्वज्याङ्कमानयत्	024c  
बाहुकस्तु समासाद्य सुतौ सुरसुतोपमौ	025a  
भृशं दुःखपरीतात्मा सस्वरं प्ररुदोद ह	025c  
नैषधो दर्शयित्वा तु विकारमसकृत्तदा	026a  
उत्सृज्य सहसा पुत्रौ केशिनीमिदमब्रवीत्	026c  
इदं सुसदृशं भद्रे मिथुनं मम पुत्रयोः	027a  
ततो दृष्ट्वैव सहसा बाष्पमुत्सृष्टवानहम्	027c  
बहुशः सम्पतन्तीं त्वां जनः शङ्केत दोषतः	028a  
वयं च देशातिथयो गच्छ भद्रे नमोऽस्तु ते	028c  
