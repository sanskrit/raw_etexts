वैशम्पायन उवाच	001  
एतच्छ्रुत्वा वचस्तस्य वानरेन्द्रस्य धीमतः	001a  
भीमसेनस्तदा वीरः प्रोवाचामित्रकर्शनः	001c  
को भवान्किन्निमित्तं वा वानरं वपुराश्रितः	002a  
ब्राह्मणानन्तरो वर्णः क्षत्रियस्त्वानुपृच्छति	002c  
कौरवः सोमवंशीयः कुन्त्या गर्भेण धारितः	003a  
पाण्डवो वायुतनयो भीमसेन इति श्रुतः	003c  
स वाक्यं भीमसेनस्य स्मितेन प्रतिगृह्य तत्	004a  
हनूमान्वायुतनयो वायुपुत्रमभाषत	004c  
वानरोऽहं न ते मार्गं प्रदास्यामि यथेप्सितम्	005a  
साधु गच्छ निवर्तस्व मा त्वं प्राप्स्यसि वैशसम्	005c  
भीम उवाच	006  
वैशसं वास्तु यद्वान्यन्न त्वा पृच्छामि वानर	006a  
प्रयच्छोत्तिष्ठ मार्गं मे मा त्वं प्राप्स्यसि वैशसम्	006c  
हनूमानुवाच	007  
नास्ति शक्तिर्ममोत्थातुं व्याधिना क्लेशितो ह्यहम्	007a  
यद्यवश्यं प्रयातव्यं लङ्घयित्वा प्रयाहि माम्	007c  
भीम उवाच	008  
निर्गुणः परमात्मेति देहं ते व्याप्य तिष्ठति	008a  
तमहं ज्ञानविज्ञेयं नावमन्ये न लङ्घये	008c  
यद्यागमैर्न विन्देयं तमहं भूतभावनम्	009a  
क्रमेयं त्वां गिरिं चेमं हनूमानिव सागरम्	009c  
हनूमानुवाच	010  
क एष हनुमान्नाम सागरो येन लङ्घितः	010a  
पृच्छामि त्वा कुरुश्रेष्ठ कथ्यतां यदि शक्यते	010c  
भीम उवाच	011  
भ्राता मम गुणश्लाघ्यो बुद्धिसत्त्वबलान्वितः	011a  
रामायणेऽतिविख्यातः शूरो वानरपुङ्गवः	011c  
रामपत्नीकृते येन शतयोजनमायतः	012a  
सागरः प्लवगेन्द्रेण क्रमेणैकेन लङ्घितः	012c  
स मे भ्राता महावीर्यस्तुल्योऽहं तस्य तेजसा	013a  
बले पराक्रमे युद्धे शक्तोऽहं तव निग्रहे	013c  
उत्तिष्ठ देहि मे मार्गं पश्य वा मेऽद्य पौरुषम्	014a  
मच्छासनमकुर्वाणं मा त्वा नेष्ये यमक्षयम्	014c  
वैशम्पायन उवाच	015  
विज्ञाय तं बलोन्मत्तं बाहुवीर्येण गर्वितम्	015a  
हृदयेनावहस्यैनं हनूमान्वाक्यमब्रवीत्	015c  
प्रसीद नास्ति मे शक्तिरुत्थातुं जरयानघ	016a  
ममानुकम्पया त्वेतत्पुच्छमुत्सार्य गम्यताम्	016c  
सावज्ञमथ वामेन स्मयञ्जग्राह पाणिना	017a  
न चाशकच्चालयितुं भीमः पुच्छं महाकपेः	017c  
उच्चिक्षेप पुनर्दोर्भ्यामिन्द्रायुधमिवोच्छ्रितम्	018a  
नोद्धर्तुमशकद्भीमो दोर्भ्यामपि महाबलः	018c  
उत्क्षिप्तभ्रूर्विवृत्ताक्षः संहतभ्रुकुटीमुखः	019a  
स्विन्नगात्रोऽभवद्भीमो न चोद्धर्तुं शशाक ह	019c  
यत्नवानपि तु श्रीमाँल्लाङ्गूलोद्धरणोद्धुतः	020a  
कपेः पार्श्वगतो भीमस्तस्थौ व्रीडादधोमुखः	020c  
प्रणिपत्य च कौन्तेयः प्राञ्जलिर्वाक्यमब्रवीत्	021a  
प्रसीद कपिशार्दूल दुरुक्तं क्षम्यतां मम	021c  
सिद्धो वा यदि वा देवो गन्धर्वो वाथ गुह्यकः	022a  
पृष्टः सन्कामया ब्रूहि कस्त्वं वानररूपधृक्	022c  
हनूमानुवाच	023  
यत्ते मम परिज्ञाने कौतूहलमरिन्दम	023a  
तत्सर्वमखिलेन त्वं शृणु पाण्डवनन्दन	023c  
अहं केसरिणः क्षेत्रे वायुना जगदायुषा	024a  
जातः कमलपत्राक्ष हनूमान्नाम वानरः	024c  
सूर्यपुत्रं च सुग्रीवं शक्रपुत्रं च वालिनम्	025a  
सर्ववानरराजानौ सर्ववानरयूथपाः	025c  
उपतस्थुर्महावीर्या मम चामित्रकर्शन	026a  
सुग्रीवेणाभवत्प्रीतिरनिलस्याग्निना यथा	026c  
निकृतः स ततो भ्रात्रा कस्मिंश्चित्कारणान्तरे	027a  
ऋश्यमूके मया सार्धं सुग्रीवो न्यवसच्चिरम्	027c  
अथ दाशरथिर्वीरो रामो नाम महाबलः	028a  
विष्णुर्मानुषरूपेण चचार वसुधामिमाम्	028c  
स पितुः प्रियमन्विच्छन्सहभार्यः सहानुजः	029a  
सधनुर्धन्विनां श्रेष्ठो दण्डकारण्यमाश्रितः	029c  
तस्य भार्या जनस्थानाद्रावणेन हृता बलात्	030a  
वञ्चयित्वा महाबुद्धिं मृगरूपेण राघवम्	030c  
हृतदारः सह भ्रात्रा पत्नीं मार्गन्स राघवः	031a  
दृष्टवाञ्शैलशिखरे सुग्रीवं वानरर्षभम्	031c  
तेन तस्याभवत्सख्यं राघवस्य महात्मनः	032a  
स हत्वा वालिनं राज्ये सुग्रीवं प्रत्यपादयत्	032c  
स हरीन्प्रेषयामास सीतायाः परिमार्गणे	032e  
ततो वानरकोटीभिर्यां वयं प्रस्थिता दिशम्	033a  
तत्र प्रवृत्तिः सीताया गृध्रेण प्रतिपादिता	033c  
ततोऽहं कार्यसिद्ध्यर्थं रामस्याक्लिष्टकर्मणः	034a  
शतयोजनविस्तीर्णमर्णवं सहसाप्लुतः	034c  
दृष्टा सा च मया देवी रावणस्य निवेशने	035a  
प्रत्यागतश्चापि पुनर्नाम तत्र प्रकाश्य वै	035c  
ततो रामेण वीरेण हत्वा तान्सर्वराक्षसान्	036a  
पुनः प्रत्याहृता भार्या नष्टा वेदश्रुतिर्यथा	036c  
ततः प्रतिष्ठिते रामे वीरोऽयं याचितो मया	037a  
यावद्रामकथा वीर भवेल्लोकेषु शत्रुहन्	037c  
तावज्जीवेयमित्येवं तथास्त्विति च सोऽब्रवीत्	037e  
दश वर्षसहस्राणि दश वर्षशतानि च	038a  
राज्यं कारितवान्रामस्ततस्तु त्रिदिवं गतः	038c  
तदिहाप्सरसस्तात गन्धर्वाश्च सदानघ	039a  
तस्य वीरस्य चरितं गायन्त्यो रमयन्ति माम्	039c  
अयं च मार्गो मर्त्यानामगम्यः कुरुनन्दन	040a  
ततोऽहं रुद्धवान्मार्गं तवेमं देवसेवितम्	040c  
धर्षयेद्वा शपेद्वापि मा कश्चिदिति भारत	040e  
दिव्यो देवपथो ह्येष नात्र गच्छन्ति मानुषाः	041a  
यदर्थमागतश्चासि तत्सरोऽभ्यर्ण एव हि	041c  
