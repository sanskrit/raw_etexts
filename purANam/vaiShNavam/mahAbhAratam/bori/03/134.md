अष्टावक्र उवाच	001  
अत्रोग्रसेनसमितेषु राजन्समागतेष्वप्रतिमेषु राजसु	001a  
न वै विवित्सान्तरमस्ति वादिनां महाजले हंसनिनादिनामिव	001c  
न मेऽद्य वक्ष्यस्यतिवादिमानिन्ग्लहं प्रपन्नः सरितामिवागमः	002a  
हुताशनस्येव समिद्धतेजसः स्थिरो भवस्वेह ममाद्य बन्दिन्	002c  
बन्द्युवाच	003  
व्याघ्रं शयानं प्रति मा प्रबोधय आशीविषं सृक्किणी लेलिहानम्	003a  
पदाहतस्येव शिरोऽभिहत्य नादष्टो वै मोक्ष्यसे तन्निबोध	003c  
यो वै दर्पात्संहननोपपन्नः सुदुर्बलः पर्वतमाविहन्ति	004a  
तस्यैव पाणिः सनखो विशीर्यते न चैव शैलस्य हि दृश्यते व्रणः	004c  
सर्वे राज्ञो मैथिलस्य मैनाकस्येव पर्वताः	005a  
निकृष्टभूता राजानो वत्सा अनडुहो यथा	005c  
लोमश उवाच	006  
अष्टावक्रः समितौ गर्जमानो जातक्रोधो बन्दिनमाह राजन्	006a  
उक्ते वाक्ये चोत्तरं मे ब्रवीहि वाक्यस्य चाप्युत्तरं ते ब्रवीमि	006c  
बन्द्युवाच	007  
एक एवाग्निर्बहुधा समिध्यते एकः सूर्यः सर्वमिदं प्रभासते	007a  
एको वीरो देवराजो निहन्ता यमः पितॄणामीश्वरश्चैक एव	007c  
अष्टावक्र उवाच	008  
द्वाविन्द्राग्नी चरतो वै सखायौ द्वौ देवर्षी नारदः पर्वतश्च	008a  
द्वावश्विनौ द्वे च रथस्य चक्रे भार्यापती द्वौ विहितौ विधात्रा	008c  
बन्द्युवाच	009  
त्रिः सूयते कर्मणा वै प्रजेयं त्रयो युक्ता वाजपेयं वहन्ति	009a  
अध्वर्यवस्त्रिषवणानि तन्वते त्रयो लोकास्त्रीणि ज्योतींषि चाहुः	009c  
अष्टावक्र उवाच	010  
चतुष्टयं ब्राह्मणानां निकेतं चत्वारो युक्ता यज्ञमिमं वहन्ति	010a  
दिशश्चतस्रश्चतुरश्च वर्णाश्चतुष्पदा गौरपि शश्वदुक्ता	010c  
बन्द्युवाच	011  
पञ्चाग्नयः पञ्चपदा च पङ्क्तिर्यज्ञाः पञ्चैवाप्यथ पञ्चेन्द्रियाणि	011a  
दृष्टा वेदे पञ्चचूडाश्च पञ्च लोके ख्यातं पञ्चनदं च पुण्यम्	011c  
अष्टावक्र उवाच	012  
षडाधाने दक्षिणामाहुरेके षडेवेमे ऋतवः कालचक्रम्	012a  
षडिन्द्रियाण्युत षट्कृत्तिकाश्च षट्साद्यस्काः सर्ववेदेषु दृष्टाः	012c  
बन्द्युवाच	013  
सप्त ग्राम्याः पशवः सप्त वन्याः सप्त छन्दांसि क्रतुमेकं वहन्ति	013a  
सप्तर्षयः सप्त चाप्यर्हणानि सप्ततन्त्री प्रथिता चैव वीणा	013c  
अष्टावक्र उवाच	014  
अष्टौ शाणाः शतमानं वहन्ति तथाष्टपादः शरभः सिंहघाती	014a  
अष्टौ वसूञ्शुश्रुम देवतासु यूपश्चाष्टास्रिर्विहितः सर्वयज्ञः	014c  
बन्द्युवाच	015  
नवैवोक्ताः सामिधेन्यः पितॄणां तथा प्राहुर्नवयोगं विसर्गम्	015a  
नवाक्षरा बृहती सम्प्रदिष्टा नवयोगो गणनामेति शश्वत्	015c  
अष्टावक्र उवाच	016  
दशा दशोक्ताः पुरुषस्य लोके सहस्रमाहुर्दश पूर्णं शतानि	016a  
दशैव मासान्बिभ्रति गर्भवत्यो दशेरका दश दाशा दशार्णाः	016c  
बन्द्युवाच	017  
एकादशैकादशिनः पशूनामेकादशैवात्र भवन्ति यूपाः	017a  
एकादश प्राणभृतां विकारा एकादशोक्ता दिवि देवेषु रुद्राः	017c  
अष्टावक्र उवाच	018  
संवत्सरं द्वादश मासमाहुर्जगत्याः पादो द्वादशैवाक्षराणि	018a  
द्वादशाहः प्राकृतो यज्ञ उक्तो द्वादशादित्यान्कथयन्तीह विप्राः	018c  
बन्द्युवाच	019  
त्रयोदशी तिथिरुक्ता महोग्रा त्रयोदशद्वीपवती मही च	019a  
लोमश उवाच	020  
एतावदुक्त्वा विरराम बन्दी श्लोकस्यार्धं व्याजहाराष्टवक्रः	020a  
त्रयोदशाहानि ससार केशी त्रयोदशादीन्यतिच्छन्दांसि चाहुः	020c  
ततो महानुदतिष्ठन्निनादस्तूष्णीम्भूतं सूतपुत्रं निशम्य	021a  
अधोमुखं ध्यानपरं तदानीमष्टावक्रं चाप्युदीर्यन्तमेव	021c  
तस्मिंस्तथा सङ्कुले वर्तमाने स्फीते यज्ञे जनकस्याथ राज्ञः	022a  
अष्टावक्रं पूजयन्तोऽभ्युपेयुर्विप्राः सर्वे प्राञ्जलयः प्रतीताः	022c  
अष्टावक्र उवाच	023  
अनेन वै ब्राह्मणाः शुश्रुवांसो वादे जित्वा सलिले मज्जिताः किल	023a  
तानेव धर्मानयमद्य बन्दी प्राप्नोतु गृह्याप्सु निमज्जयैनम्	023c  
बन्द्युवाच	024  
अहं पुत्रो वरुणस्योत राज्ञस्तत्रास सत्रं द्वादशवार्षिकं वै	024a  
सत्रेण ते जनक तुल्यकालं तदर्थं ते प्रहिता मे द्विजाग्र्याः	024c  
एते सर्वे वरुणस्योत यज्ञं द्रष्टुं गता इह आयान्ति भूयः	025a  
अष्टावक्रं पूजये पूजनीयं यस्य हेतोर्जनितारं समेष्ये	025c  
अष्टावक्र उवाच	026  
विप्राः समुद्राम्भसि मज्जितास्ते वाचा जिता मेधया आविदानाः	026a  
तां मेधया वाचमथोज्जहार यथा वाचमवचिन्वन्ति सन्तः	026c  
अग्निर्दहञ्जातवेदाः सतां गृहान्विसर्जयंस्तेजसा न स्म धाक्षीत्	027a  
बालेषु पुत्रेषु कृपणं वदत्सु तथा वाचमवचिन्वन्ति सन्तः	027c  
श्लेष्मातकी क्षीणवर्चाः शृणोषि उताहो त्वां स्तुतयो मादयन्ति	028a  
हस्तीव त्वं जनक वितुद्यमानो न मामिकां वाचमिमां शृणोषि	028c  
जनक उवाच	029  
शृणोमि वाचं तव दिव्यरूपाममानुषीं दिव्यरूपोऽसि साक्षात्	029a  
अजैषीर्यद्बन्दिनं त्वं विवादे निसृष्ट एष तव कामोऽद्य बन्दी	029c  
अष्टावक्र उवाच	030  
नानेन जीवता कश्चिदर्थो मे बन्दिना नृप	030a  
पिता यद्यस्य वरुणो मज्जयैनं जलाशये	030c  
बन्द्युवाच	031  
अहं पुत्रो वरुणस्योत राज्ञो न मे भयं सलिले मज्जितस्य	031a  
इमं मुहूर्तं पितरं द्रक्ष्यतेऽयमष्टावक्रश्चिरनष्टं कहोडम्	031c  
लोमश उवाच	032  
ततस्ते पूजिता विप्रा वरुणेन महात्मना	032a  
उदतिष्ठन्त ते सर्वे जनकस्य समीपतः	032c  
कहोड उवाच	033  
इत्यर्थमिच्छन्ति सुताञ्जना जनक कर्मणा	033a  
यदहं नाशकं कर्तुं तत्पुत्रः कृतवान्मम	033c  
उताबलस्य बलवानुत बालस्य पण्डितः	034a  
उत वाविदुषो विद्वान्पुत्रो जनक जायते	034c  
बन्द्युवाच	035  
शितेन ते परशुना स्वयमेवान्तको नृप	035a  
शिरांस्यपाहरत्वाजौ रिपूणां भद्रमस्तु ते	035c  
महदुक्थ्यं गीयते साम चाग्र्यं सम्यक्सोमः पीयते चात्र सत्रे	036a  
शुचीन्भागान्प्रतिजगृहुश्च हृष्टाः साक्षाद्देवा जनकस्येह यज्ञे	036c  
लोमश उवाच	037  
समुत्थितेष्वथ सर्वेषु राजन्विप्रेषु तेष्वधिकं सुप्रभेषु	037a  
अनुज्ञातो जनकेनाथ राज्ञा विवेश तोयं सागरस्योत बन्दी	037c  
अष्टावक्रः पितरं पूजयित्वा सम्पूजितो ब्राह्मणैस्तैर्यथावत्	038a  
प्रत्याजगामाश्रममेव चाग्र्यं जित्वा बन्दिं सहितो मातुलेन	038c  
अत्र कौन्तेय सहितो भ्रातृभिस्त्वं सुखोषितः सह विप्रैः प्रतीतः	039a  
पुण्यान्यन्यानि शुचिकर्मैकभक्तिर्मया सार्धं चरितास्याजमीढ	039c  
