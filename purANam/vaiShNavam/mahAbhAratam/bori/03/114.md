वैशम्पायन उवाच	001  
ततः प्रयातः कौशिक्याः पाण्डवो जनमेजय	001a  
आनुपूर्व्येण सर्वाणि जगामायतनान्युत	001c  
स सागरं समासाद्य गङ्गायाः सङ्गमे नृप	002a  
नदीशतानां पञ्चानां मध्ये चक्रे समाप्लवम्	002c  
ततः समुद्रतीरेण जगाम वसुधाधिपः	003a  
भ्रातृभिः सहितो वीरः कलिङ्गान्प्रति भारत	003c  
लोमश उवाच	004  
एते कलिङ्गाः कौन्तेय यत्र वैतरणी नदी	004a  
यत्रायजत धर्मोऽपि देवाञ्शरणमेत्य वै	004c  
ऋषिभिः समुपायुक्तं यज्ञियं गिरिशोभितम्	005a  
उत्तरं तीरमेतद्धि सततं द्विजसेवितम्	005c  
समेन देवयानेन पथा स्वर्गमुपेयुषः	006a  
अत्र वै ऋषयोऽन्येऽपि पुरा क्रतुभिरीजिरे	006c  
अत्रैव रुद्रो राजेन्द्र पशुमादत्तवान्मखे	007a  
रुद्रः पशुं मानवेन्द्र भागोऽयमिति चाब्रवीत्	007c  
हृते पशौ तदा देवास्तमूचुर्भरतर्षभ	008a  
मा परस्वमभिद्रोग्धा मा धर्मान्सकलान्नशीः	008c  
ततः कल्याणरूपाभिर्वाग्भिस्ते रुद्रमस्तुवन्	009a  
इष्ट्या चैनं तर्पयित्वा मानयाञ्चक्रिरे तदा	009c  
ततः स पशुमुत्सृज्य देवयानेन जग्मिवान्	010a  
अत्रानुवंशो रुद्रस्य तं निबोध युधिष्ठिर	010c  
अयातयामं सर्वेभ्यो भागेभ्यो भागमुत्तमम्	011a  
देवाः सङ्कल्पयामासुर्भयाद्रुद्रस्य शाश्वतम्	011c  
इमां गाथामत्र गायन्नपः स्पृशति यो नरः	012a  
देवयानस्तस्य पन्थाश्चक्षुश्चैव प्रकाशते	012c  
वैशम्पायन उवाच	013  
ततो वैतरणीं सर्वे पाण्डवा द्रौपदी तथा	013a  
अवतीर्य महाभागा तर्पयाञ्चक्रिरे पितॄन्	013c  
युधिष्ठिर उवाच	014  
उपस्पृश्यैव भगवन्नस्यां नद्यां तपोधन	014a  
मानुषादस्मि विषयादपेतः पश्य लोमश	014c  
सर्वाँल्लोकान्प्रपश्यामि प्रसादात्तव सुव्रत	015a  
वैखानसानां जपतामेष शब्दो महात्मनाम्	015c  
लोमश उवाच	016  
त्रिशतं वै सहस्राणि योजनानां युधिष्ठिर	016a  
यत्र ध्वनिं शृणोष्येनं तूष्णीमास्स्व विशां पते	016c  
एतत्स्वयम्भुवो राजन्वनं रम्यं प्रकाशते	017a  
यत्रायजत कौन्तेय विश्वकर्मा प्रतापवान्	017c  
यस्मिन्यज्ञे हि भूर्दत्ता कश्यपाय महात्मने	018a  
सपर्वतवनोद्देशा दक्षिणा वै स्वयम्भुवा	018c  
अवासीदच्च कौन्तेय दत्तमात्रा मही तदा	019a  
उवाच चापि कुपिता लोकेश्वरमिदं प्रभुम्	019c  
न मां मर्त्याय भगवन्कस्मैचिद्दातुमर्हसि	020a  
प्रदानं मोघमेतत्ते यास्याम्येषा रसातलम्	020c  
विषीदन्तीं तु तां दृष्ट्वा कश्यपो भगवानृषिः	021a  
प्रसादयां बभूवाथ ततो भूमिं विशां पते	021c  
ततः प्रसन्ना पृथिवी तपसा तस्य पाण्डव	022a  
पुनरुन्मज्ज्य सलिलाद्वेदीरूपा स्थिता बभौ	022c  
सैषा प्रकाशते राजन्वेदी संस्थानलक्षणा	023a  
आरुह्यात्र महाराज वीर्यवान्वै भविष्यसि	023c  
अहं च ते स्वस्त्ययनं प्रयोक्ष्ये यथा त्वमेनामधिरोक्ष्यसेऽद्य	024a  
स्पृष्टा हि मर्त्येन ततः समुद्रमेषा वेदी प्रविशत्याजमीढ	024c  
अग्निर्मित्रो योनिरापोऽथ देव्यो विष्णो रेतस्त्वममृतस्य नाभिः	025a  
एवं ब्रुवन्पाण्डव सत्यवाक्यं वेदीमिमां त्वं तरसाधिरोह	025c  
वैशम्पायन उवाच	026  
ततः कृतस्वस्त्ययनो महात्मा युधिष्ठिरः सागरगामगच्छत्	026a  
कृत्वा च तच्छासनमस्य सर्वं महेन्द्रमासाद्य निशामुवास	026c  
