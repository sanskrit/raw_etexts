001  धृतराष्ट्र उवाच
001a यत्र वैकर्तनः कर्णो राक्षसश्च घटोत्कचः
001c निशीथे समसज्जेतां तद्युद्धमभवत्कथम्
002a कीदृशं चाभवद्युद्धं तस्य घोरस्य रक्षसः
002c रथश्च कीदृशस्तस्य मायाः सर्वायुधानि च
003a किम्प्रमाणा हयास्तस्य रथकेतुर्धनुस्तथा
003c कीदृशं वर्म चैवास्य कण्ठत्राणं च कीदृशम्
003e पृष्टस्त्वमेतदाचक्ष्व कुशलो ह्यसि सञ्जय
004  सञ्जय उवाच
004a लोहिताक्षो महाकायस्ताम्रास्यो निम्नितोदरः
004c ऊर्ध्वरोमा हरिश्मश्रुः शङ्कुकर्णो महाहनुः
005a आकर्णाद्दारितास्यश्च तीक्ष्णदंष्ट्रः करालवान्
005c सुदीर्घताम्रजिह्वोष्ठो लम्बभ्रूः स्थूलनासिकः
006a नीलाङ्गो लोहितग्रीवो गिरिवर्ष्मा भयङ्करः
006c महाकायो महाबाहुर्महाशीर्षो महाबलः
007a विकचः परुषस्पर्शो विकटोद्बद्धपिण्डिकः
007c स्थूलस्फिग्गूढनाभिश्च शिथिलोपचयो महान्
008a तथैव हस्ताभरणी महामायोऽङ्गदी तथा
008c उरसा धारयन्निष्कमग्निमालां यथाचलः
009a तस्य हेममयं चित्रं बहुरूपाङ्गशोभितम्
009c तोरणप्रतिमं शुभ्रं किरीटं मूर्ध्न्यशोभत
010a कुण्डले बालसूर्याभे मालां हेममयीं शुभाम्
010c धारयन्विपुलं कांस्यं कवचं च महाप्रभम्
011a किङ्किणीशतनिर्घोषं रक्तध्वजपताकिनम्
011c ऋक्षचर्मावनद्धाङ्गं नल्वमात्रं महारथम्
012a सर्वायुधवरोपेतमास्थितो ध्वजमालिनम्
012c अष्टचक्रसमायुक्तं मेघगम्भीरनिस्वनम्
013a तत्र मातङ्गसङ्काशा लोहिताक्षा विभीषणाः
013c कामवर्णजवा युक्ता बलवन्तोऽवहन्हयाः
014a राक्षसोऽस्य विरूपाक्षः सूतो दीप्तास्यकुण्डलः
014c रश्मिभिः सूर्यरश्म्याभैः सञ्जग्राह हयान्रणे
014e स तेन सहितस्तस्थावरुणेन यथा रविः
015a संसक्त इव चाभ्रेण यथाद्रिर्महता महान्
015c दिवस्पृक्सुमहान्केतुः स्यन्दनेऽस्य समुच्छ्रितः
015e रक्तोत्तमाङ्गः क्रव्यादो गृध्रः परमभीषणः
016a वासवाशनिनिर्घोषं दृढज्यमभिविक्षिपन्
016c व्यक्तं किष्कुपरीणाहं द्वादशारत्नि कार्मुकम्
017a रथाक्षमात्रैरिषुभिः सर्वाः प्रच्छादयन्दिशः
017c तस्यां वीरापहारिण्यां निशायां कर्णमभ्ययात्
018a तस्य विक्षिपतश्चापं रथे विष्टभ्य तिष्ठतः
018c अश्रूयत धनुर्घोषो विस्फूर्जितमिवाशनेः
019a तेन वित्रास्यमानानि तव सैन्यानि भारत
019c समकम्पन्त सर्वाणि सिन्धोरिव महोर्मयः
020a तमापतन्तं सम्प्रेक्ष्य विरूपाक्षं विभीषणम्
020c उत्स्मयन्निव राधेयस्त्वरमाणोऽभ्यवारयत्
021a ततः कर्णोऽभ्ययादेनमस्यन्नस्यन्तमन्तिकात्
021c मातङ्ग इव मातङ्गं यूथर्षभ इवर्षभम्
022a स सन्निपातस्तुमुलस्तयोरासीद्विशाम्पते
022c कर्णराक्षसयो राजन्निन्द्रशम्बरयोरिव
023a तौ प्रगृह्य महावेगे धनुषी भीमनिस्वने
023c प्राच्छादयेतामन्योन्यं तक्षमाणौ महेषुभिः
024a ततः पूर्णायतोत्सृष्टैः शरैः सन्नतपर्वभिः
024c न्यवारयेतामन्योन्यं कांस्ये निर्भिद्य वर्मणी
025a तौ नखैरिव शार्दूलौ दन्तैरिव महाद्विपौ
025c रथशक्तिभिरन्योन्यं विशिखैश्च ततक्षतुः
026a सञ्छिन्दन्तौ हि गात्राणि सन्दधानौ च सायकान्
026c धक्ष्यमाणौ शरव्रातैर्नोदीक्षितुमशक्नुताम्
027a तौ तु विक्षतसर्वाङ्गौ रुधिरौघपरिप्लुतौ
027c व्यभ्राजेतां यथा वारिप्रस्रुतौ गैरिकाचलौ
028a तौ शराग्रविभिन्नाङ्गौ निर्भिन्दन्तौ परस्परम्
028c नाकम्पयेतामन्योन्यं यतमानौ महाद्युती
029a तत्प्रवृत्तं निशायुद्धं चिरं सममिवाभवत्
029c प्राणयोर्दीव्यतो राजन्कर्णराक्षसयोर्मृधे
030a तस्य सन्दधतस्तीक्ष्णाञ्शरांश्चासक्तमस्यतः
030c धनुर्घोषेण वित्रस्ताः स्वे परे च तदाभवन्
030e घटोत्कचं यदा कर्णो विशेषयति नो नृप
031a ततः प्रादुष्करोद्दिव्यमस्त्रमस्त्रविदां वरः
031c कर्णेन विहितं दृष्ट्वा दिव्यमस्त्रं घटोत्कचः
031e प्रादुश्चक्रे महामायां राक्षसः पाण्डुनन्दनः
032a शूलमुद्गरधारिण्या शैलपादपहस्तया
032c रक्षसां घोररूपाणां महत्या सेनया वृतः
033a तमुद्यतमहाचापं दृष्ट्वा ते व्यथिता नृपाः
033c भूतान्तकमिवायान्तं कालदण्डोग्रधारिणम्
034a घटोत्कचप्रमुक्तेन सिंहनादेन भीषिताः
034c प्रसुस्रुवुर्गजा मूत्रं विव्यथुश्च नरा भृशम्
035a ततोऽश्मवृष्टिरत्युग्रा महत्यासीत्समन्ततः
035c अर्धरात्रेऽधिकबलैर्विमुक्ता रक्षसां बलैः
036a आयसानि च चक्राणि भुशुण्ड्यः शक्तितोमराः
036c पतन्त्यविरलाः शूलाः शतघ्न्यः पट्टिशास्तथा
037a तदुग्रमतिरौद्रं च दृष्ट्वा युद्धं नराधिपाः
037c पुत्राश्च तव योधाश्च व्यथिता विप्रदुद्रुवुः
038a तत्रैकोऽस्त्रबलश्लाघी कर्णो मानी न विव्यथे
038c व्यधमच्च शरैर्मायां घटोत्कचविनिर्मिताम्
039a मायायां तु प्रहीणायाममर्षात्स घटोत्कचः
039c विससर्ज शरान्घोरान्सूतपुत्रं त आविशन्
040a ततस्ते रुधिराभ्यक्ता भित्त्वा कर्णं महाहवे
040c विविशुर्धरणीं बाणाः सङ्क्रुद्धा इव पन्नगाः
041a सूतपुत्रस्तु सङ्क्रुद्धो लघुहस्तः प्रतापवान्
041c घटोत्कचमतिक्रम्य बिभेद दशभिः शरैः
042a घटोत्कचो विनिर्भिन्नः सूतपुत्रेण मर्मसु
042c चक्रं दिव्यं सहस्रारमगृह्णाद्व्यथितो भृशम्
043a क्षुरान्तं बालसूर्याभं मणिरत्नविभूषितम्
043c चिक्षेपाधिरथेः क्रुद्धो भैमसेनिर्जिघांसया
044a प्रविद्धमतिवेगेन विक्षिप्तं कर्णसायकैः
044c अभाग्यस्येव सङ्कल्पस्तन्मोघमपतद्भुवि
045a घटोत्कचस्तु सङ्क्रुद्धो दृष्ट्वा चक्रं निपातितम्
045c कर्णं प्राच्छादयद्बाणैः स्वर्भानुरिव भास्करम्
046a सूतपुत्रस्त्वसम्भ्रान्तो रुद्रोपेन्द्रेन्द्रविक्रमः
046c घटोत्कचरथं तूर्णं छादयामास पत्रिभिः
047a घटोत्कचेन क्रुद्धेन गदा हेमाङ्गदा तदा
047c क्षिप्ता भ्राम्य शरैः सापि कर्णेनाभ्याहतापतत्
048a ततोऽन्तरिक्षमुत्पत्य कालमेघ इवोन्नदन्
048c प्रववर्ष महाकायो द्रुमवर्षं नभस्तलात्
049a ततो मायाविनं कर्णो भीमसेनसुतं दिवि
049c मार्गणैरभिविव्याध घनं सूर्य इवांशुभिः
050a तस्य सर्वान्हयान्हत्वा सञ्छिद्य शतधा रथम्
050c अभ्यवर्षच्छरैः कर्णः पर्जन्य इव वृष्टिमान्
051a न चास्यासीदनिर्भिन्नं गात्रे द्व्यङ्गुलमन्तरम्
051c सोऽदृश्यत मुहूर्तेन श्वाविच्छललितो यथा
052a न हयान्न रथं तस्य न ध्वजं न घटोत्कचम्
052c दृष्टवन्तः स्म समरे शरौघैरभिसंवृतम्
053a स तु कर्णस्य तद्दिव्यमस्त्रमस्त्रेण शातयन्
053c मायायुद्धेन मायावी सूतपुत्रमयोधयत्
054a सोऽयोधयत्तदा कर्णं मायया लाघवेन च
054c अलक्ष्यमाणोऽथ दिवि शरजालेषु सम्पतन्
055a भैमसेनिर्महामायो मायया कुरुसत्तम
055c प्रचकार महामायां मोहयन्निव भारत
056a स स्म कृत्वा विरूपाणि वदनान्यशुभाननः
056c अग्रसत्सूतपुत्रस्य दिव्यान्यस्त्राणि मायया
057a पुनश्चापि महाकायः सञ्छिन्नः शतधा रणे
057c गतसत्त्वो निरुत्साहः पतितः खाद्व्यदृश्यत
057e हतं तं मन्यमानाः स्म प्राणदन्कुरुपुङ्गवाः
058a अथ देहैर्नवैरन्यैर्दिक्षु सर्वास्वदृश्यत
058c पुनश्चापि महाकायः शतशीर्षः शतोदरः
059a व्यदृश्यत महाबाहुर्मैनाक इव पर्वतः
059c अङ्गुष्ठमात्रो भूत्वा च पुनरेव स राक्षसः
059e सागरोर्मिरिवोद्धूतस्तिर्यगूर्ध्वमवर्तत
060a वसुधां दारयित्वा च पुनरप्सु न्यमज्जत
060c अदृश्यत तदा तत्र पुनरुन्मज्जितोऽन्यतः
061a सोऽवतीर्य पुनस्तस्थौ रथे हेमपरिष्कृते
061c क्षितिं द्यां च दिशश्चैव माययावृत्य दंशितः
062a गत्वा कर्णरथाभ्याशं विचलत्कुण्डलाननः
062c प्राह वाक्यमसम्भ्रान्तः सूतपुत्रं विशाम्पते
063a तिष्ठेदानीं न मे जीवन्सूतपुत्र गमिष्यसि
063c युद्धश्रद्धामहं तेऽद्य विनेष्यामि रणाजिरे
064a इत्युक्त्वा रोषताम्राक्षं रक्षः क्रूरपराक्रमम्
064c उत्पपातान्तरिक्षं च जहास च सुविस्वरम्
064e कर्णमभ्याहनच्चैव गजेन्द्रमिव केसरी
065a रथाक्षमात्रैरिषुभिरभ्यवर्षद्घटोत्कचः
065c रथिनामृषभं कर्णं धाराभिरिव तोयदः
065e शरवृष्टिं च तां कर्णो दूरप्राप्तामशातयत्
066a दृष्ट्वा च विहतां मायां कर्णेन भरतर्षभ
066c घटोत्कचस्ततो मायां ससर्जान्तर्हितः पुनः
067a सोऽभवद्गिरिरित्युच्चः शिखरैस्तरुसङ्कटैः
067c शूलप्रासासिमुसलजलप्रस्रवणो महान्
068a तमञ्जनचयप्रख्यं कर्णो दृष्ट्वा महीधरम्
068c प्रपातैरायुधान्युग्राण्युद्वहन्तं न चुक्षुभे
069a स्मयन्निव ततः कर्णो दिव्यमस्त्रमुदीरयत्
069c ततः सोऽस्त्रेण शैलेन्द्रो विक्षिप्तो वै व्यनश्यत
070a ततः स तोयदो भूत्वा नीलः सेन्द्रायुधो दिवि
070c अश्मवृष्टिभिरत्युग्रः सूतपुत्रमवाकिरत्
071a अथ सन्धाय वायव्यमस्त्रमस्त्रविदां वरः
071c व्यधमत्कालमेघं तं कर्णो वैकर्तनो वृषा
072a स मार्गणगणैः कर्णो दिशः प्रच्छाद्य सर्वशः
072c जघानास्त्रं महाराज घटोत्कचसमीरितम्
073a ततः प्रहस्य समरे भैमसेनिर्महाबलः
073c प्रादुश्चक्रे महामायां कर्णं प्रति महारथम्
074a स दृष्ट्वा पुनरायान्तं रथेन रथिनां वरम्
074c घटोत्कचमसम्भ्रान्तं राक्षसैर्बहुभिर्वृतम्
075a सिंहशार्दूलसदृशैर्मत्तद्विरदविक्रमैः
075c गजस्थैश्च रथस्थैश्च वाजिपृष्ठगतैस्तथा
076a नानाशस्त्रधरैर्घोरैर्नानाकवचभूषणैः
076c वृतं घटोत्कचं क्रूरैर्मरुद्भिरिव वासवम्
076e दृष्ट्वा कर्णो महेष्वासो योधयामास राक्षसम्
077a घटोत्कचस्ततः कर्णं विद्ध्वा पञ्चभिराशुगैः
077c ननाद भैरवं नादं भीषयन्सर्वपार्थिवान्
078a भूयश्चाञ्जलिकेनाथ समार्गणगणं महत्
078c कर्णहस्तस्थितं चापं चिच्छेदाशु घटोत्कचः
079a अथान्यद्धनुरादाय दृढं भारसहं महत्
079c व्यकर्षत बलात्कर्ण इन्द्रायुधमिवोच्छ्रितम्
080a ततः कर्णो महाराज प्रेषयामास सायकान्
080c सुवर्णपुङ्खाञ्शत्रुघ्नान्खचरान्राक्षसान्प्रति
081a तद्बाणैरर्दितं यूथं रक्षसां पीनवक्षसाम्
081c सिंहेनेवार्दितं वन्यं गजानामाकुलं कुलम्
082a विधम्य राक्षसान्बाणैः साश्वसूतगजान्विभुः
082c ददाह भगवान्वह्निर्भूतानीव युगक्षये
083a स हत्वा राक्षसीं सेनां शुशुभे सूतनन्दनः
083c पुरेव त्रिपुरं दग्ध्वा दिवि देवो महेश्वरः
084a तेषु राजसहस्रेषु पाण्डवेयेषु मारिष
084c नैनं निरीक्षितुमपि कश्चिच्छक्नोति पार्थिव
085a ऋते घटोत्कचाद्राजन्राक्षसेन्द्रान्महाबलात्
085c भीमवीर्यबलोपेतात्क्रुद्धाद्वैवस्वतादिव
086a तस्य क्रुद्धस्य नेत्राभ्यां पावकः समजायत
086c महोल्काभ्यां यथा राजन्सार्चिषः स्नेहबिन्दवः
087a तलं तलेन संहत्य सन्दश्य दशनच्छदम्
087c रथमास्थाय च पुनर्मायया निर्मितं पुनः
088a युक्तं गजनिभैर्वाहैः पिशाचवदनैः खरैः
088c स सूतमब्रवीत्क्रुद्धः सूतपुत्राय मा वह
089a स ययौ घोररूपेण रथेन रथिनां वरः
089c द्वैरथं सूतपुत्रेण पुनरेव विशाम्पते
090a स चिक्षेप पुनः क्रुद्धः सूतपुत्राय राक्षसः
090c अष्टचक्रां महाघोरामशनिं रुद्रनिर्मिताम्
091a तामवप्लुत्य जग्राह कर्णो न्यस्य रथे धनुः
091c चिक्षेप चैनां तस्यैव स्यन्दनात्सोऽवपुप्लुवे
092a साश्वसूतध्वजं यानं भस्म कृत्वा महाप्रभा
092c विवेश वसुधां भित्त्वा सुरास्तत्र विसिस्मियुः
093a कर्णं तु सर्वभूतानि पूजयामासुरञ्जसा
093c यदवप्लुत्य जग्राह देवसृष्टां महाशनिम्
094a एवं कृत्वा रणे कर्ण आरुरोह रथं पुनः
094c ततो मुमोच नाराचान्सूतपुत्रः परन्तपः
095a अशक्यं कर्तुमन्येन सर्वभूतेषु मानद
095c यदकार्षीत्तदा कर्णः सङ्ग्रामे भीमदर्शने
096a स हन्यमानो नाराचैर्धाराभिरिव पर्वतः
096c गन्धर्वनगराकारः पुनरन्तरधीयत
097a एवं स वै महामायो मायया लाघवेन च
097c अस्त्राणि तानि दिव्यानि जघान रिपुसूदनः
098a निहन्यमानेष्वस्त्रेषु मायया तेन रक्षसा
098c असम्भ्रान्तस्ततः कर्णस्तद्रक्षः प्रत्ययुध्यत
099a ततः क्रुद्धो महाराज भैमसेनिर्महाबलः
099c चकार बहुधात्मानं भीषयाणो नराधिपान्
100a ततो दिग्भ्यः समापेतुः सिंहव्याघ्रतरक्षवः
100c अग्निजिह्वाश्च भुजगा विहगाश्चाप्ययोमुखाः
101a स कीर्यमाणो निशितैः कर्णचापच्युतैः शरैः
101c नगराद्रिवनप्रख्यस्तत्रैवान्तरधीयत
102a राक्षसाश्च पिशाचाश्च यातुधानाः शलावृकाः
102c ते कर्णं भक्षयिष्यन्तः सर्वतः समुपाद्रवन्
102e अथैनं वाग्भिरुग्राभिस्त्रासयां चक्रिरे तदा
103a उद्यतैर्बहुभिर्घोरैरायुधैः शोणितोक्षितैः
103c तेषामनेकैरेकैकं कर्णो विव्याध चाशुगैः
104a प्रतिहत्य तु तां मायां दिव्येनास्त्रेण राक्षसीम्
104c आजघान हयानस्य शरैः सन्नतपर्वभिः
105a ते भग्ना विकृताङ्गाश्च छिन्नपृष्ठाश्च सायकैः
105c वसुधामन्वपद्यन्त पश्यतस्तस्य रक्षसः
106a स भग्नमायो हैडिम्बः कर्णं वैकर्तनं ततः
106c एष ते विदधे मृत्युमित्युक्त्वान्तरधीयत
