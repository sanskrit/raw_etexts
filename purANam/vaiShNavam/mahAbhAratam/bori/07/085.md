धृतराष्ट्र उवाच	001  
भारद्वाजं कथं युद्धे युयुधानोऽभ्यवारयत्	001a  
सञ्जयाचक्ष्व तत्त्वेन परं कौतूहलं हि मे	001c  
सञ्जय उवाच	002  
शृणु राजन्महाप्राज्ञ सङ्ग्रामं लोमहर्षणम्	002a  
द्रोणस्य पाण्डवैः सार्धं युयुधानपुरोगमैः	002c  
वध्यमानं बलं दृष्ट्वा युयुधानेन मारिष	003a  
अभ्यद्रवत्स्वयं द्रोणः सात्यकिं सत्यविक्रमम्	003c  
तमापतन्तं सहसा भारद्वाजं महारथम्	004a  
सात्यकिः पञ्चविंशत्या क्षुद्रकाणां समार्पयत्	004c  
द्रोणोऽपि युधि विक्रान्तो युयुधानं समाहितः	005a  
अविध्यत्पञ्चभिस्तूर्णं हेमपुङ्खैः शिलाशितैः	005c  
ते वर्म भित्त्वा सुदृढं द्विषत्पिशितभोजनाः	006a  
अभ्यगुर्धरणीं राजञ्श्वसन्त इव पन्नगाः	006c  
दीर्घबाहुरभिक्रुद्धस्तोत्त्रार्दित इव द्विपः	007a  
द्रोणं पञ्चाशताविध्यन्नाराचैरग्निसन्निभैः	007c  
भारद्वाजो रणे विद्धो युयुधानेन सत्वरम्	008a  
सात्यकिं बहुभिर्बाणैर्यतमानमविध्यत	008c  
ततः क्रुद्धो महेष्वासो भूय एव महाबलः	009a  
सात्वतं पीडयामास शतेन नतपर्वणा	009c  
स वध्यमानः समरे भारद्वाजेन सात्यकिः	010a  
नाभ्यपद्यत कर्तव्यं किञ्चिदेव विशां पते	010c  
विषण्णवदनश्चापि युयुधानोऽभवन्नृप	011a  
भारद्वाजं रणे दृष्ट्वा विसृजन्तं शिताञ्शरान्	011c  
तं तु सम्प्रेक्ष्य ते पुत्राः सैनिकाश्च विशां पते	012a  
प्रहृष्टमनसो भूत्वा सिंहवद्व्यनदन्मुहुः	012c  
तं श्रुत्वा निनदं घोरं पीड्यमानं च माधवम्	013a  
युधिष्ठिरोऽब्रवीद्राजन्सर्वसैन्यानि भारत	013c  
एष वृष्णिवरो वीरः सात्यकिः सत्यकर्मकृत्	014a  
ग्रस्यते युधि वीरेण भानुमानिव राहुणा	014c  
अभिद्रवत गच्छध्वं सात्यकिर्यत्र युध्यते	014e  
धृष्टद्युम्नं च पाञ्चाल्यमिदमाह जनाधिप	015a  
अभिद्रव द्रुतं द्रोणं किं नु तिष्ठसि पार्षत	015c  
न पश्यसि भयं घोरं द्रोणान्नः समुपस्थितम्	015e  
असौ द्रोणो महेष्वासो युयुधानेन संयुगे	016a  
क्रीडते सूत्रबद्धेन पक्षिणा बालको यथा	016c  
तत्रैव सर्वे गच्छन्तु भीमसेनमुखा रथाः	017a  
त्वयैव सहिता यत्ता युयुधानरथं प्रति	017c  
पृष्ठतोऽनुगमिष्यामि त्वामहं सहसैनिकः	018a  
सात्यकिं मोक्षयस्वाद्य यमदंष्ट्रान्तरं गतम्	018c  
एवमुक्त्वा ततो राजा सर्वसैन्येन पाण्डवः	019a  
अभ्यद्रवद्रणे द्रोणं युयुधानस्य कारणात्	019c  
तत्रारावो महानासीद्द्रोणमेकं युयुत्सताम्	020a  
पाण्डवानां च भद्रं ते सृञ्जयानां च सर्वशः	020c  
ते समेत्य नरव्याघ्रा भारद्वाजं महारथम्	021a  
अभ्यवर्षञ्शरैस्तीक्ष्णैः कङ्कबर्हिणवाजितैः	021c  
स्मयन्नेव तु तान्वीरान्द्रोणः प्रत्यग्रहीत्स्वयम्	022a  
अतिथीनागतान्यद्वत्सलिलेनासनेन च	022c  
तर्पितास्ते शरैस्तस्य भारद्वाजस्य धन्विनः	023a  
आतिथेयगृहं प्राप्य नृपतेऽतिथयो यथा	023c  
भारद्वाजं च ते सर्वे न शेकुः प्रतिवीक्षितुम्	024a  
मध्यन्दिनमनुप्राप्तं सहस्रांशुमिव प्रभो	024c  
तांस्तु सर्वान्महेष्वासान्द्रोणः शस्त्रभृतां वरः	025a  
अतापयच्छरव्रातैर्गभस्तिभिरिवांशुमान्	025c  
वध्यमाना रणे राजन्पाण्डवाः सृञ्जयास्तथा	026a  
त्रातारं नाध्यगच्छन्त पङ्कमग्ना इव द्विपाः	026c  
द्रोणस्य च व्यदृश्यन्त विसर्पन्तो महाशराः	027a  
गभस्तय इवार्कस्य प्रतपन्तः समन्ततः	027c  
तस्मिन्द्रोणेन निहताः पाञ्चालाः पञ्चविंशतिः	028a  
महारथसमाख्याता धृष्टद्युम्नस्य सम्मताः	028c  
पाण्डूनां सर्वसैन्येषु पाञ्चालानां तथैव च	029a  
द्रोणं स्म ददृशुः शूरं विनिघ्नन्तं वरान्वरान्	029c  
केकयानां शतं हत्वा विद्राव्य च समन्ततः	030a  
द्रोणस्तस्थौ महाराज व्यादितास्य इवान्तकः	030c  
पाञ्चालान्सृञ्जयान्मत्स्यान्केकयान्पाण्डवानपि	031a  
द्रोणोऽजयन्महाबाहुः शतशोऽथ सहस्रशः	031c  
तेषां समभवच्छब्दो वध्यतां द्रोणसायकैः	032a  
वनौकसामिवारण्ये दह्यतां धूमकेतुना	032c  
तत्र देवाः सगन्धर्वाः पितरश्चाब्रुवन्नृप	033a  
एते द्रवन्ति पाञ्चालाः पाण्डवाश्च ससैनिकाः	033c  
तं तथा समरे द्रोणं निघ्नन्तं सोमकान्रणे	034a  
न चाप्यभिययुः केचिदपरे नैव विव्यधुः	034c  
वर्तमाने तथा रौद्रे तस्मिन्वीरवरक्षये	035a  
अशृणोत्सहसा पार्थः पाञ्चजन्यस्य निस्वनम्	035c  
पूरितो वासुदेवेन शङ्खराट्स्वनते भृशम्	036a  
युध्यमानेषु वीरेषु सैन्धवस्याभिरक्षिषु	036c  
नदत्सु धार्तराष्ट्रेषु विजयस्य रथं प्रति	036e  
गाण्डीवस्य च निर्घोषे विप्रनष्टे समन्ततः	037a  
कश्मलाभिहतो राजा चिन्तयामास पाण्डवः	037c  
न नूनं स्वस्ति पार्थस्य यथा नदति शङ्खराट्	038a  
कौरवाश्च यथा हृष्टा विनदन्ति मुहुर्मुहुः	038c  
एवं सञ्चिन्तयित्वा तु व्याकुलेनान्तरात्मना	039a  
अजातशत्रुः कौन्तेयः सात्वतं प्रत्यभाषत	039c  
बाष्पगद्गदया वाचा मुह्यमानो मुहुर्मुहुः	040a  
कृत्यस्यानन्तरापेक्षी शैनेयं शिनिपुङ्गवम्	040c  
यः स धर्मः पुरा दृष्टः सद्भिः शैनेय शाश्वतः	041a  
साम्पराये सुहृत्कृत्ये तस्य कालोऽयमागतः	041c  
सर्वेष्वपि च योधेषु चिन्तयञ्शिनिपुङ्गव	042a  
त्वत्तः सुहृत्तमं कञ्चिन्नाभिजानामि सात्यके	042c  
यो हि प्रीतमना नित्यं यश्च नित्यमनुव्रतः	043a  
स कार्ये साम्पराये तु नियोज्य इति मे मतिः	043c  
यथा च केशवो नित्यं पाण्डवानां परायणम्	044a  
तथा त्वमपि वार्ष्णेय कृष्णतुल्यपराक्रमः	044c  
सोऽहं भारं समाधास्ये त्वयि तं वोढुमर्हसि	045a  
अभिप्रायं च मे नित्यं न वृथा कर्तुमर्हसि	045c  
स त्वं भ्रातुर्वयस्यस्य गुरोरपि च संयुगे	046a  
कुरु कृच्छ्रे सहायार्थमर्जुनस्य नरर्षभ	046c  
त्वं हि सत्यव्रतः शूरो मित्राणामभयङ्करः	047a  
लोके विख्यायसे वीर कर्मभिः सत्यवागिति	047c  
यो हि शैनेय मित्रार्थे युध्यमानस्त्यजेत्तनुम्	048a  
पृथिवीं वा द्विजातिभ्यो यो दद्यात्सममेव तत्	048c  
श्रुताश्च बहवोऽस्माभी राजानो ये दिवं गताः	049a  
दत्त्वेमां पृथिवीं कृत्स्नां ब्राह्मणेभ्यो यथाविधि	049c  
एवं त्वामपि धर्मात्मन्प्रयाचेऽहं कृताञ्जलिः	050a  
पृथिवीदानतुल्यं स्यादधिकं वा फलं विभो	050c  
एक एव सदा कृष्णो मित्राणामभयङ्करः	051a  
रणे सन्त्यजति प्राणान्द्वितीयस्त्वं च सात्यके	051c  
विक्रान्तस्य च वीरस्य युद्धे प्रार्थयतो यशः	052a  
शूर एव सहायः स्यान्नेतरः प्राकृतो जनः	052c  
ईदृशे तु परामर्दे वर्तमानस्य माधव	053a  
त्वदन्यो हि रणे गोप्ता विजयस्य न विद्यते	053c  
श्लाघन्नेव हि कर्माणि शतशस्तव पाण्डवः	054a  
मम सञ्जनयन्हर्षं पुनः पुनरकीर्तयत्	054c  
लघ्वस्त्रश्चित्रयोधी च तथा लघुपराक्रमः	055a  
प्राज्ञः सर्वास्त्रविच्छूरो मुह्यते न च संयुगे	055c  
महास्कन्धो महोरस्को महाबाहुर्महाधनुः	056a  
महाबलो महावीर्यः स महात्मा महारथः	056c  
शिष्यो मम सखा चैव प्रियोऽस्याहं प्रियश्च मे	057a  
युयुधानः सहायो मे प्रमथिष्यति कौरवान्	057c  
अस्मदर्थं च राजेन्द्र सन्नह्येद्यदि केशवः	058a  
रामो वाप्यनिरुद्धो वा प्रद्युम्नो वा महारथः	058c  
गदो वा सारणो वापि साम्बो वा सह वृष्णिभिः	059a  
सहायार्थं महाराज सङ्ग्रामोत्तममूर्धनि	059c  
तथाप्यहं नरव्याघ्रं शैनेयं सत्यविक्रमम्	060a  
साहाय्ये विनियोक्ष्यामि नास्ति मेऽन्यो हि तत्समः	060c  
इति द्वैतवने तात मामुवाच धनञ्जयः	061a  
परोक्षं त्वद्गुणांस्तथ्यान्कथयन्नार्यसंसदि	061c  
तस्य त्वमेवं सङ्कल्पं न वृथा कर्तुमर्हसि	062a  
धनञ्जयस्य वार्ष्णेय मम भीमस्य चोभयोः	062c  
यच्चापि तीर्थानि चरन्नगच्छं द्वारकां प्रति	063a  
तत्राहमपि ते भक्तिमर्जुनं प्रति दृष्टवान्	063c  
न तत्सौहृदमन्येषु मया शैनेय लक्षितम्	064a  
यथा त्वमस्मान्भजसे वर्तमानानुपप्लवे	064c  
सोऽभिजात्या च भक्त्या च सख्यस्याचार्यकस्य च	065a  
सौहृदस्य च वीर्यस्य कुलीनत्वस्य माधव	065c  
सत्यस्य च महाबाहो अनुकम्पार्थमेव च	066a  
अनुरूपं महेष्वास कर्म त्वं कर्तुमर्हसि	066c  
सुयोधनो हि सहसा गतो द्रोणेन दंशितः	067a  
पूर्वमेव तु यातास्ते कौरवाणां महारथाः	067c  
सुमहान्निनदश्चैव श्रूयते विजयं प्रति	068a  
स शैनेय जवेनात्र गन्तुमर्हसि माधव	068c  
भीमसेनो वयं चैव संयत्ताः सहसैनिकाः	069a  
द्रोणमावारयिष्यामो यदि त्वां प्रति यास्यति	069c  
पश्य शैनेय सैन्यानि द्रवमाणानि संयुगे	070a  
महान्तं च रणे शब्दं दीर्यमाणां च भारतीम्	070c  
महामारुतवेगेन समुद्रमिव पर्वसु	071a  
धार्तराष्ट्रबलं तात विक्षिप्तं सव्यसाचिना	071c  
रथैर्विपरिधावद्भिर्मनुष्यैश्च हयैश्च ह	072a  
सैन्यं रजःसमुद्धूतमेतत्सम्परिवर्तते	072c  
संवृतः सिन्धुसौवीरैर्नखरप्रासयोधिभिः	073a  
अत्यन्तापचितैः शूरैः फल्गुनः परवीरहा	073c  
नैतद्बलमसंवार्य शक्यो हन्तुं जयद्रथः	074a  
एते हि सैन्धवस्यार्थे सर्वे सन्त्यक्तजीविताः	074c  
शरशक्तिध्वजवनं हयनागसमाकुलम्	075a  
पश्यैतद्धार्तराष्ट्राणामनीकं सुदुरासदम्	075c  
शृणु दुन्दुभिनिर्घोषं शङ्खशब्दांश्च पुष्कलान्	076a  
सिंहनादरवांश्चैव रथनेमिस्वनांस्तथा	076c  
नागानां शृणु शब्दं च पत्तीनां च सहस्रशः	077a  
सादिनां द्रवतां चैव शृणु कम्पयतां महीम्	077c  
पुरस्तात्सैन्धवानीकं द्रोणानीकस्य पृष्ठतः	078a  
बहुत्वाद्धि नरव्याघ्र देवेन्द्रमपि पीडयेत्	078c  
अपर्यन्ते बले मग्नो जह्यादपि च जीवितम्	079a  
तस्मिंश्च निहते युद्धे कथं जीवेत मादृशः	079c  
सर्वथाहमनुप्राप्तः सुकृच्छ्रं बत जीवितम्	079e  
श्यामो युवा गुडाकेशो दर्शनीयश्च पाण्डवः	080a  
लघ्वस्त्रश्चित्रयोधी च प्रविष्टस्तात भारतीम्	080c  
सूर्योदये महाबाहुर्दिवसश्चातिवर्तते	081a  
तन्न जानामि वार्ष्णेय यदि जीवति वा न वा	081c  
कुरूणां चापि तत्सैन्यं सागरप्रतिमं महत्	081e  
एक एव च बीभत्सुः प्रविष्टस्तात भारतीम्	082a  
अविषह्यां महाबाहुः सुरैरपि महामृधे	082c  
न च मे वर्तते बुद्धिरद्य युद्धे कथञ्चन	083a  
द्रोणोऽपि रभसो युद्धे मम पीडयते बलम्	083c  
प्रत्यक्षं ते महाबाहो यथासौ चरति द्विजः	083e  
युगपच्च समेतानां कार्याणां त्वं विचक्षणः	084a  
महार्थं लघुसंयुक्तं कर्तुमर्हसि माधव	084c  
तस्य मे सर्वकार्येषु कार्यमेतन्मतं सदा	085a  
अर्जुनस्य परित्राणं कर्तव्यमिति संयुगे	085c  
नाहं शोचामि दाशार्हं गोप्तारं जगतः प्रभुम्	086a  
स हि शक्तो रणे तात त्रीँल्लोकानपि सङ्गतान्	086c  
विजेतुं पुरुषव्याघ्र सत्यमेतद्ब्रवीमि ते	087a  
किं पुनर्धार्तराष्ट्रस्य बलमेतत्सुदुर्बलम्	087c  
अर्जुनस्त्वेव वार्ष्णेय पीडितो बहुभिर्युधि	088a  
प्रजह्यात्समरे प्राणांस्तस्माद्विन्दामि कश्मलम्	088c  
तस्य त्वं पदवीं गच्छ गच्छेयुस्त्वादृशा यथा	089a  
तादृशस्येदृशे काले मादृशेनाभिचोदितः	089c  
रणे वृष्णिप्रवीराणां द्वावेवातिरथौ स्मृतौ	090a  
प्रद्युम्नश्च महाबाहुस्त्वं च सात्वत विश्रुतः	090c  
अस्त्रे नारायणसमः सङ्कर्षणसमो बले	091a  
वीरतायां नरव्याघ्र धनञ्जयसमो ह्यसि	091c  
भीष्मद्रोणावतिक्रम्य सर्वयुद्धविशारदम्	092a  
त्वामद्य पुरुषव्याघ्रं लोके सन्तः प्रचक्षते	092c  
नासाध्यं विद्यते लोके सात्यकेरिति माधव	093a  
तत्त्वां यदभिवक्ष्यामि तत्कुरुष्व महाबल	093c  
सम्भावना हि लोकस्य तव पार्थस्य चोभयोः	094a  
नान्यथा तां महाबाहो सम्प्रकर्तुमिहार्हसि	094c  
परित्यज्य प्रियान्प्राणान्रणे विचर वीरवत्	095a  
न हि शैनेय दाशार्हा रणे रक्षन्ति जीवितम्	095c  
अयुद्धमनवस्थानं सङ्ग्रामे च पलायनम्	096a  
भीरूणामसतां मार्गो नैष दाशार्हसेवितः	096c  
तवार्जुनो गुरुस्तात धर्मात्मा शिनिपुङ्गव	097a  
वासुदेवो गुरुश्चापि तव पार्थस्य धीमतः	097c  
कारणद्वयमेतद्धि जानानस्त्वाहमब्रुवम्	098a  
मावमंस्था वचो मह्यं गुरुस्तव गुरोर्ह्यहम्	098c  
वासुदेवमतं चैतन्मम चैवार्जुनस्य च	099a  
सत्यमेतन्मयोक्तं ते याहि यत्र धनञ्जयः	099c  
एतद्वचनमाज्ञाय मम सत्यपराक्रम	100a  
प्रविशैतद्बलं तात धार्तराष्ट्रस्य दुर्मतेः	100c  
प्रविश्य च यथान्यायं सङ्गम्य च महारथैः	101a  
यथार्हमात्मनः कर्म रणे सात्वत दर्शय	101c  
