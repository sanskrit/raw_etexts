---
title: ०८५

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_01.mp3"></div>  
ततो मगधभूमृता चिरनिरोधसङ्क्लेशितं  
शताष्टकयुतायुतद्वितयमीश भूमीभृताम् ।  
अनाथशरणाय ते कमपि पूरुषं प्राहिणो  
दयाचत स मागधक्षपणमेव किं भूयसा ॥ ८५१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_02.mp3"></div>  
यियासुरभिमागधं तदनु नारदोदीरिता  
द्युधिष्ठिरमखोद्यमादुभयकार्यपर्याकुलः ।  
विरुद्धजयिनोऽध्वरादुभयसिद्धिरित्युद्धवे  
शशंसुषि निजैः समं पुरमियेथ यौधिष्ठिरीम् ॥ ८५२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_03.mp3"></div>  
अशेषदयितायुते त्वयि समागते धर्मजो  
विजित्य सहजैर्महीं भवदपाङ्गसंवर्धितैः ।  
श्रियं निरुपमां वहन्नहह भक्तदासायितं  
भवन्तमयि मागधे प्रहितवान्सभीमार्जुनम् ॥ ८५३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_04.mp3"></div>  
गिरिव्रजपुरं गतास्तदनु देव यूयं त्रयो  
ययाच समरोत्सवं द्विजमिषेण तं मागधम् ।  
अपूर्णसुकृतं त्वमुं पवनजेन सङ्ग्रामयन्  
निरीक्ष्य सह जिष्णुना त्वमपि राजयुध्वा स्थितः ॥ ८५४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_05.mp3"></div>  
अशान्तसमरोद्धतं विटपपाटनासञ्ज्ञया  
निपात्य जरसस्सुतं पवनजेन निष्पाटितम् ।  
विमुच्य नृपतीन्मुदा समनुगृह्य भक्तिं परां  
दिदेशिथ गतस्पृहानपि च धर्मगुप्त्यै भुवः ॥ ८५५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_06.mp3"></div>  
प्रचक्रुषि युधिष्ठिरे तदनु राजसूयाध्वरं  
प्रसन्नभृतकीभवत्सकलराजकव्याकुलम् ।  
त्वमप्ययि जगत्पते द्विजपदावनेजादिकं  
चकर्थ किमु कथ्यते नृपवरस्य भाग्योन्नतिः ॥ ८५६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_07.mp3"></div>  
ततस्सवनकर्मणि प्रवरमग्र्यपूजाविधिं  
विचार्य सहदेववागनुगतस्स धर्मात्मजः ।  
व्यधत्त भवते मुदा सदसि विश्वभूतात्मने  
तदा ससुरमानुषं भुवनमेव तृप्तिः दधौ ॥ ८५७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_08.mp3"></div>  
ततस्सपदि चेदिपो मुनिनृपेषु तिष्ठत्स्वहो  
सभाजयति को जडः पशुपदुर्दुरूटं वटुम् ।  
इति त्वयि स दुर्वचोविततिमुद्वमन्नासना  
दुदापतदुदायुधः समपतन्नमुं पाण्डवाः ॥ ८५८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_09.mp3"></div>  
निवार्य निजपक्षगानभिमुखस्य विद्वेषिण  
स्त्वमेव जहृषे शिरो दनुजदारिणा स्वारिणा ।  
जनुस्त्रितयलब्धया सततचिन्तया शुद्धधी  
स्त्वया स परमेकतामधृत योगिनां दुर्लभाम् ॥ ८५९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_10.mp3"></div>  
ततस्सुमहितो त्वया क्रतुवरे निरूढे जनो  
ययौ जयति धर्मजो जयति कृष्ण इत्यालपन् ।  
खलः स तु सुयोधनो धुतमनास्सपत्नश्रिया  
मयार्पितसभामुखे स्थलजलभ्रमादभ्रमीत् ॥ ८५१०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/085/085_11.mp3"></div>  
तदा हसितमुत्थितं द्रुपदन्दनाभीमयो  
रपाङ्गकलया विभो किमपि तावदुज्जृम्भयन् ।  
धराभरनिराकृतौ सपदि नाम बीजं वपन्  
जनार्दन मरुत्पुरीनिलय पाहि मामामयात् ॥ ८५११॥