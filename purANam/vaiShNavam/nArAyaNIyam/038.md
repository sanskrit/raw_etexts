---
title: ०३८

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/038/038_01.mp3"></div>  
आनन्दरूप भगवन्नयि तेऽवतारे  
प्राप्ते प्रदीप्तभवदङ्ग निरीयमाणैः ।  
कान्तिव्रजैरिव घनाघनमण्डलैर्द्या  
मावृण्वती विरुरुचे किल वर्षवेला ॥ ३८१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/038/038_02.mp3"></div>  
आशासु शीतलतरासु पयोदतोयै  
राशासिताप्तिविवशेषु च सज्जनेषु ।  
नैशाकरोदयविधौ निशि मध्यमायां  
क्लेशापहस्त्रिजगतां त्वमिहाऽविरासीः ॥ ३८२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/038/038_03.mp3"></div>  
बाल्यसृशापि वपुषा दधुषा विभूती  
रुद्यत्किरीटकटकाङ्गदहारभासा ।  
शङ्खारिवारिजगदापरिभासितेन  
मेघासितेन परिलेसिथ सूतिगेहे ॥ ३८३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/038/038_04.mp3"></div>  
वक्षःस्थलीसुखनिलानविलासिलक्ष्मी  
मन्दाक्षलक्षितकटाक्षविमोक्षभेदैः ।  
तन्मन्दिरस्य खलकंसकृतामलक्ष्मी  
मुन्मार्जयन्निव विरेजिथ वासुदेव ॥ ३८४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/038/038_05.mp3"></div>  
शौरिस्तु धीरमुनिमण्डलचेतसोऽपि  
दूरस्थितं वपुरुदीक्ष्य निजेक्षणाभ्याम् ।  
आनन्दबष्पपुलकोद्गमगद्गदार्द्र  
स्तुष्टाव दृष्टिमकरन्दरसं भवन्तम् ॥ ३८५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/038/038_06.mp3"></div>  
देव प्रसीद परपूरुष तापवल्ली  
निर्लूनदात्र समनेत्र कलाविलासिन् ।  
खेदानपाकुरु कृपागुरुभिः कटाक्षैर्  
इत्यादि तेन मुदितेन चिरं नुतोऽभूः ॥ ३८६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/038/038_07.mp3"></div>  
मात्रा च नेत्रसलिलास्तृतगात्रवल्ल्या  
स्तोत्रैरभिष्टुतगुणः करुणालयस्त्वम् ।  
प्राचीनजन्मयुगलं प्रतिबोध्य ताभ्यां  
मातुर्गिरा दधिथ मानुषबालवेषम् ॥ ३८७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/038/038_08.mp3"></div>  
त्वत्प्रेरिस्ततदनु नन्दतनूजया ते  
व्यत्यासमारचयितुं स हि शूरसूनुः ।  
त्वां हस्तयोरधृत चित्ताविधार्यमार्यै  
रम्भोरुहस्थकलहंसकिशोररम्यम् ॥ ३८८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/038/038_09.mp3"></div>  
जाता तदा पुशुपसद्मनि योगनिद्रा  
निद्राविमुद्रितमथाकृत पौरलोकम् ।  
त्वत्प्रेरणात्किमिह चित्रमचेतनैर्यद्  
द्वारैः स्वयं व्यघटि सङ्गटितैस्सुगाढम् ॥ ३८९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/038/038_10.mp3"></div>  
शेषेण भूरिफणवारितवारिणाऽथ  
स्वैरं प्रदर्शितपथो मणिदीपितेन ।  
त्वां धारयन् स खलु धन्यतमः प्रतस्थे  
सोऽयं त्वमीश मम नाशय रोगवेगान् ॥ ३८१०॥