---
title: ०५८

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/058/058_01.mp3"></div>  
त्वयि विहरणलोले बालजालैः प्रलम्ब  
प्रमथनसविलम्बे धेनवः स्वैरचाराः ।  
तृणकुतुकनिविष्टा दूरदूरं चरन्त्यः  
किमपि विपिनमैषीकाख्यमीषाम्बभूवुः ॥ ५८१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/058/058_02.mp3"></div>  
अनधिगतनिदाघक्रौर्यबृन्दावनान्तात्  
बहिरिदमुपयाताः काननं धेनवस्ताः ।  
तव विरहविषण्णा ऊष्मलग्रीष्मताप  
प्रसरविसरदम्भस्याकुलाः स्तम्भमापुः ॥ ५८२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/058/058_03.mp3"></div>  
तदनु सह सहायैर्दूरमन्विष्य शौरे  
गलितसरणिमुञ्जारण्यसञ्जातखेदम् ।  
पशुकुलमभिवीक्ष्य क्षिप्रमानेतुमारात्  
त्वयि गतवति ही ही सर्वतोऽग्निर्जजृम्भे ॥ ५८३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/058/058_04.mp3"></div>  
सकलहरिति दीप्ते घोरभाङ्कारभीमे  
शिखिनि विहतमार्गा अर्धदग्धा इवार्ताः ।  
अहह भुवनबन्धो पाहि पाहीति सर्वे  
शरणमुपगतास्त्वां तापहर्तारमेकम् ॥ ५८४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/058/058_05.mp3"></div>  
अलमलमतिभीत्य सर्वतो मीलयध्वं  
भृशमिति तव वाचा मीलिताक्षेषु तेषु ।  
क्वनु दवदहनोऽसौ कुत्र मुञ्जाटवी सा  
सपदि ववृतिरे ते हन्त भण्डीरदेशे ॥ ५८५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/058/058_06.mp3"></div>  
जय जय तव माया केयमीशेति तेषां  
नुतिभिरुदितहासो बद्वनानाविलासः ।  
पुनरपि विपिनान्ते प्राचरः पाटलादि  
प्रसवनिकरमात्रग्राह्यघर्मानुभावे ॥ ५८६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/058/058_07.mp3"></div>  
त्वयि विमुखविमोच्चैस्तापभारं वहन्तं  
तव भजनवदन्तः पङ्कमुच्छोषयन्तम् ।  
तव भुजवदुदञ्चत् भूरितेजःप्रवाहं  
तपसमयमनैषीर्यामुनेषु स्थलेषु ॥ ५८७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/058/058_08.mp3"></div>  
तदनु जलदजालैस्त्वद्वपुस्तुल्यभाभि  
र्विकसदमलविद्यूत्पीतवासोविलासैः ।  
सकलभुवनभाजां हर्षदां वर्षवेलां  
क्षितिधरकुहरेषु स्वैरवासी व्यनैषीः ॥ ५८८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/058/058_09.mp3"></div>  
कुहरतलनिविष्टं त्वां गरिष्ठं गिरीन्द्रः  
शिखिकुलनवकेकाकाकुभिः स्तोत्रकारी ।  
स्फुटकुटजकदम्बस्तोमपुष्पाञ्जलिं च  
प्रविदधदनुभेजे देव गोवर्धनोऽसौ ॥ ५८९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/058/058_10.mp3"></div>  
अथ शरदमुपेतां तां भवद्भक्तचेतो  
विमलसलिलपूरां मानयन्काननेषु ।  
तृणाममलवनान्ते चारु सञ्चारयन् गाः  
पवनपुरपते त्वं देहि मे देहसौख्यम् ॥ ५८१०॥