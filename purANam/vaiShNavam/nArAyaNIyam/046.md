---
title: ०४६

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/046/046_01.mp3"></div>  
अयि देव पुरा किल त्वयि स्वयमुत्तानशये स्तनन्धये ।  
परिजृम्भणतो व्यपावृते वदने विश्वमचष्ट वल्लवी ॥ ४६१ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/046/046_02.mp3"></div>  
पुनरप्यथ बालकैः समं त्वयि लीलानिरते जगत्पते ।  
फलसञ्चयवञ्चनकृधा तव मृद्भोजनमूचुरर्भकाः ॥ ४६२ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/046/046_03.mp3"></div>  
अयि ते प्रलयावधौ विभो क्षितितोयादिसमस्तभक्षिणः ।  
मृदुपाशनतो रुजा भवेदिति भीता जननी चुकोप सा ॥ ४६३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/046/046_04.mp3"></div>  
अयि दुर्विनयात्मक त्वया किमु मृत्सा बत वत्स भक्षिता ।  
इति मातृगिरं चिरं विभो वितथां त्वं प्रतिजज्ञिषे हसन् ॥ ४६४ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/046/046_05.mp3"></div>  
अयि ते सकलैर्विनिश्चिते विमतिश्चेद्वदनं विदार्यताम् ।  
इति मातृविभर्त्सितो मुखं विकसत्पद्मनिभं व्यदारयः ॥ ४६५ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/046/046_06.mp3"></div>  
अपि मृल्लवदर्शनोत्सुकां जननीं तां बहु तर्पयन्निव ।  
पृथिवीं निखिलां न केवलं भुवनान्यप्यखिलान्यदीदृशः ॥ ४६६ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/046/046_07.mp3"></div>  
कुहचिद्वनमम्बुधिः क्वचित् क्वचिदभ्रं कुहचिद्रसातलम् ।  
मनुजा दनुजाः क्वचित्सुरा ददृशे किं न तदा त्वदानने ॥ ४६७ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/046/046_08.mp3"></div>  
कलशाम्बुधिशायिनं पुनः परवैकुण्ठपदाधिवासिनम् ।  
स्वपुरश्च निजार्भकात्मकं कतिधा त्वां न ददर्श सा मुखे ॥ ४६८ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/046/046_09.mp3"></div>  
विकसद्भुवने मुखोदरे ननु भूयोऽपि तथाविधाननः ।  
अनया स्फुटमीक्षितो भवाननवस्थां जगतां बतातनोत् ॥ ४६९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/046/046_10.mp3"></div>  
धृततत्त्वधियं तदा क्षणं जननीं तां प्रणयेन मोहयन् ।  
स्तनमम्ब दिशेत्युपासजन् भगवन्नद्भुतबाल पाहि माम् ॥ ४६१०॥