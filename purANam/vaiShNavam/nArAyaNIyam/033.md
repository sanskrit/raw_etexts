---
title: ०३३

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/033/033_01.mp3"></div>  
वैवस्वताख्यमनुपुत्रनभागजात  
नाभागनामकनरेन्द्रसुतोऽम्बरीषुः ।  
सप्तार्णवावृतमहीदयितोऽपि रेमे  
त्वत्सङ्गिषु त्वयि च मग्नमनास्सदैव ॥ ३३१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/033/033_02.mp3"></div>  
त्वत्प्रीतयेसकलमेव वितन्वतोऽस्य  
भक्त्यैव देव नचिरादभृथाः प्रसादम् ।  
येनास्य याचनमृतेऽप्यभिरक्षणार्थं  
चक्रं भवान्प्रविततार सहस्रधारम् ॥ ३३२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/033/033_03.mp3"></div>  
स द्वादशीव्रतमथो भवदर्चनार्थं  
वर्षं दधौ मधुवने यमुनोपकण्ठे ।  
पत्न्या समं सुमनसा महतीं वितन्वन्  
पूजां द्विजेषु विसृजन्पशुषष्टिकोटिम् ॥ ३३३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/033/033_04.mp3"></div>  
तत्राथ पारणदिने भवदर्चनान्ते  
दुर्वाससाऽस्य मुनिना भवनं प्रपेदे ।  
भोक्तुं वृतश्च स नृपेण परार्तिशीलो  
मन्दं जगाम यमुनां नियमान्विधास्यन् ॥ ३३४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/033/033_05.mp3"></div>  
राज्ञाथ पारणमुह्ङ्र्तसमाप्तिखेदा  
द्वारैव पारणमकारि भवत्परेण ।  
प्राप्तो मुनिस्तदथ दिव्यदृशा विजानन्  
क्षिप्यन् कृधोद्धृतजटो विततान कृत्याम् ॥ ३३५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/033/033_06.mp3"></div>  
कृत्यां च तामसिधरां भुवनं दहन्ती  
मग्रेऽभिवीक्ष्य नृपतिर्न पदाच्चकम्पे ।  
त्वद्भक्तबाधमभिवीक्ष्य सुदर्शनं ते  
कृत्यानलं शलभयन्मुनिमन्वधावीत् ॥ ३३६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/033/033_07.mp3"></div>  
धावन्नशेषभुवनेषु भिया स पश्यन्  
विश्वत्र चक्रमपि ते गतवान्विरिञ्चम् ।  
कः कालचक्रमतिलङ्घयतीत्यपास्तः  
शर्वं ययौ स च भवन्तमवन्दतैव ॥ ३३७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/033/033_08.mp3"></div>  
भूयो भवन्निलयमेत्य मुनिं नमन्तं  
प्रोचे भवानहमृषे ननु भक्तदासः ।  
ज्ञानं तपश्च विनयान्वितमेव मान्यं  
याह्यम्बरीषपदमेव भजेति भूमन् ॥ ३३८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/033/033_09.mp3"></div>  
तावत्समेत्य मुनिना स गृहीतपादो  
राजाऽपसृत्य भवदस्त्रमसावनौषीत् ।  
चक्रे गते मुनिरदादखिलाशिषोऽस्मै  
त्वद्भक्तिमागसि कृतेऽपि कृपां च शंसन् ॥ ३३९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/033/033_10.mp3"></div>  
राजा प्रतीक्ष्य मुनिमेकसमामनाश्वान्  
सम्भोज्य साधु तमृषिं विसृजन्प्रसन्नम् ।  
भुक्त्वा स्वयं त्वयि ततोऽपि दृढं रतोऽभूत्  
सायुज्यमाप च स मां पवनेश पायाः ॥ ३३१०॥