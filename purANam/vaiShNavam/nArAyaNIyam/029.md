---
title: ०२९

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/029/029_01.mp3"></div>  
उद्गच्छतस्तव करादमृतं हरत्सु  
दैत्येषु तानशरणाननुनीय देवान् ।  
सधस्तिरोदधिथ देव भवत्प्रभावाद्  
उद्यत्सयूथ्यकलहा दितिजा बभूवुः ॥ २९१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/029/029_02.mp3"></div>  
श्यामां रुचापि वयसापि तनुं तदानीं  
प्राप्तोऽसि तुङ्गकुचमण्डलम्भङ्गुरां त्वम् ।  
पीयुषकुम्भकलहं परिमुच्य सर्वे  
तृष्णाकुलाः प्रतिययुस्त्वदुरोजकुम्भे ॥ २९२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/029/029_03.mp3"></div>  
का त्वं मृगाक्षि विभजस्व सुधामिमामि  
त्यारूढरागविवशानभियाचतोऽमून् ।  
विश्वस्यते मयि कथं कुलटास्मि दैत्या  
इत्यालपन्नपि सुविश्वसितानतानीः ॥ २९३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/029/029_04.mp3"></div>  
मोदात्सुधाकलशमेषु ददत्सु सा त्वं  
दुश्चेष्टितं मम सहध्वमिति ब्रुवाणा ।  
पङ्क्तिप्रभेदविनिवेशितदेवदैत्या  
लीलाविलासगतिभिः समदाः सुधां ताम् ॥ २९४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/029/029_05.mp3"></div>  
अस्मास्वियं प्रणयिनीत्युसुरेषु तेषु  
जोषं स्थितेष्वथ समाप्य सुधां सुरेषु ।  
त्वं भक्तलोकवशगो निजरूपमेत्य  
स्वर्भानुमर्धपरिपीतसुधं व्यलावीः ॥ २९५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/029/029_06.mp3"></div>  
त्वत्तः सुधाहरणयोग्यफलं परेषु  
दत्त्वा गते त्वयि सुरैः खलु ते व्यगृह्णन् ।  
घोरेऽथ मूर्छति रणे बलिदैत्यमाया  
व्यामोहिते सुरगणे त्वमिहाविरासीः ॥ २९६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/029/029_07.mp3"></div>  
त्वं कालनेमिमथ मालिसुखाञ्जघन्थ  
शक्रो जघान बलिजम्भवलान् सपाकान् ।  
शुष्कार्द्रदुष्करवधे नमुचौ च लूने  
फेनेन नारदगिरा न्यरुणो रणं त्वम् ॥ २९७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/029/029_08.mp3"></div>  
योषावपुर्दनुजमोहनमाहितं ते  
श्रुत्वं विलोकनकुतूहलवान्महेशः ।  
भूतैस्समं गिरिजया च गतः पदं ते  
स्तुत्वाब्रवीदभिमतं त्वमथो तिरोधाः ॥ २९८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/029/029_09.mp3"></div>  
आरामसीमनि च कन्दुकघातलीला  
लोलायमाननयनां कमनीं मनोज्ञाम् ।  
त्वामेष वीक्ष्य विगलद्वसनां मनोभू  
वेगादनङ्गरिपुरङ्ग समालिलिङ्ग ॥ २९९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/029/029_10.mp3"></div>  
भूयोऽपि विद्रुतवतीमुपधाव्य देवो  
वीर्यप्रमोक्षविकसत्परमार्थबोधः ।  
त्वन्मानितस्तव महत्वमुवाच देव्यै  
तत्तादृशस्त्वमव वातनिकेतनाथ ॥ २९१०॥