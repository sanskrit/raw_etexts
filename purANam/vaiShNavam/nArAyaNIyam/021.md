---
title: ०२१

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_01.mp3"></div>  
मध्योद्भवओ भुव इलावृतनाम्नि वर्षे  
गौरीप्रधानवनिताजनमात्रभाजि ।  
शर्वेण मन्त्रनुतिभिः सुमुपास्यमानं  
सङ्कर्षणात्मकमधीश्वर संश्रये त्वाम् ॥ २११॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_02.mp3"></div>  
भद्राश्वनामक इलावृतपूर्ववर्षे  
भद्रश्रवोभिरृषिभिः परिणूयमानम् ।  
कल्पान्तगूढनिगमोद्धरणप्रवीणं  
ध्यायामि देव हयशीर्षतनुं भवन्तम् ॥ २१२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_03.mp3"></div>  
ध्यायामि दक्षिणगते हरिवर्षवर्षे  
प्राह्लादमुख्यपुरुषैः परिषेव्यमाणम् ।  
उत्तुङ्गशान्तधवलाकृतिमेकशुद्ध  
ज्ञानप्रदं नरहरिं भगवन् भवन्तम् ॥ २१३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_04.mp3"></div>  
वर्षे प्रतीचि ललितात्मनि केतुमाले  
लीलाविशेषललितस्मितशोभनाङ्गम् ।  
लक्ष्म्या प्रजापतिसुतैश्च निषेव्यमाणं  
तस्याः प्रियाय धृतकामतनुं भजे त्वाम् ॥ २१४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_05.mp3"></div>  
रम्येह्युदीचि खलु रम्यकनाम्नि वर्षे  
तद्वर्षनाथमनुवर्यसपर्यमाणम् ।  
भक्तैकवत्सलममत्सरहृत्सु भान्तं  
मत्स्याकृतिं भुवननाथ भजे भवन्तम् ॥ २१५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_06.mp3"></div>  
वर्षं हिरण्मयसमाह्वयमौत्तराह  
मासीनमद्रिधृतिकर्मठकामठाङ्गम् ।  
संसेवते पितृगणप्रवरोऽर्यमायं  
तं त्वां भजामि भगवन् परचिन्मयात्मन् ॥ २१६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_07.mp3"></div>  
किं चोत्तरेषु कुरुषु प्रियया धरण्या  
संसेवितो महितमन्त्रनुतिप्रभेदैः ।  
दंष्ट्राग्रघृष्टघनपृष्ठगरिष्ठवर्ष्मा  
त्वं पाहि विज्ञनुतयज्ञवराहमूर्ते ॥ २१७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_08.mp3"></div>  
याम्यां दिशं भजति किम्पुरुषाख्यवर्षे  
संसेवितो हनुमता दृढभक्तिभाजा ।  
सीताभिरामपरमाद्भुतरूपशाली  
रामात्मकः परिलसन्परिपाहि विष्णो ॥ २१८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_09.mp3"></div>  
श्रीनारदेन सह भारतखण्डमुख्यैस्  
त्वं साङ्ख्ययोगनुतिभिः समुपास्यमानः ।  
आकल्पकालमिह साधुजनाभिरक्षी  
नारायणो नरसखः परिपाहि भूमन् ॥ २१९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_10.mp3"></div>  
प्लाक्षेऽर्करूपमयि शाल्मल इन्दुरूपं  
द्वीये भजन्ति कुशनामनि वह्निरूपम् ।  
क्रौञ्चेऽम्बुरूपमथ वायुमयं च शाके  
त्वां ब्रह्मरूपमयि पुष्करनाम्नि लोकाः ॥ २११०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_11.mp3"></div>  
सर्वैर्ध्रुवीदिभिरुडुप्रकरैर्ग्रहैश्च  
पुच्छादिकेष्ववयवेष्वभिकल्प्यमानैः ।  
त्वं शिंशुमारवपुषा महतामुपास्यः  
सन्ध्यासु रुन्धि नरकं मम सिन्धुशायैन् ॥ २१११॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/021/021_12.mp3"></div>  
पातालमूलभुवि शेषतनुं भवन्तं  
लोकैककुण्डलविराजिसहस्रशीर्षम् ।  
नीलाम्बरं धृतहलं भुजगाङ्गनाभिर्  
जुष्टं भजे हर गदान्गुरुगेहनाथ ॥ २११२॥