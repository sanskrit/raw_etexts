---
title: ०४२

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_01.mp3"></div>  
कदापि जन्मर्क्षदिने तव प्रभो निमन्त्रितज्ञातिवधूमहीसुरा ।  
महानसस्त्वां सविधे निधाय सा महानसादौ ववृते व्रजेश्वरी ॥ ४२१ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_02.mp3"></div>  
ततो भवत्त्राणनियुक्तबालकप्रभीतिसङ्क्रन्दनसङ्कुलारवैः ।  
विमिश्रमश्रावि भवत्समीपतः परिस्फुटद्दारुचटच्चटारवः ॥ ४२२ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_03.mp3"></div>  
ततस्तदाकर्णनसम्भ्रमश्रमप्रकम्पिवक्षोजभरा व्रजाङ्गनाः ।  
भवन्तमन्तर्ददृशुः समन्ततो विनिष्पतद्दारुणदारुमध्यगम् ॥ ४२३ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_04.mp3"></div>  
शिशोरहो किं किमभूदिति द्रुतं प्रधाव्य नन्दः पशुपाश्च भूसुराः ।  
भवन्तमालोक्य यशोदया धृतं समाश्वसन्नश्रुजलार्द्रलोचनाः ॥ ४२४ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_05.mp3"></div>  
कस्को नु कौतस्कुत एष विस्मयो विशङ्कटं यच्छकटं विपाटितम् ।  
न कारणं किञ्चिदिहेति ते स्थिताः स्वनासिकादत्तकरास्त्वदीक्षकाः ॥ ४२५ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_06.mp3"></div>  
कुमारकस्यास्य पयोधरार्थिनः प्ररोदने लोलपदाम्बुजाहतम् ।  
मया मया दृष्टमनो विपर्यगादितीश ते पालकबालका जगुः ॥ ४२६ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_07.mp3"></div>  
भिया तदा किञ्चिदजानतामिदं कुमारकाणामतिदुर्घटं वचः ।  
भवत्प्रभावाविदुरैरितीरितं मनागिवाशङ्क्यत दृष्टपूतनैः ॥ ४२७ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_08.mp3"></div>  
प्रवालताम्रं किमिदं पदं क्षतं सरोजरम्यौ नु करौ विरोजितौ ।  
इति प्रसर्पत्करुणातरङ्गितास्त्वदङ्गमापस्पृशुरङ्गनाजनाः ॥ ४२८ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_09.mp3"></div>  
अये सुतं देहि जगत्पतेः कृपातरङ्गपातात्परिपातमद्य मे ।  
इति स्म सङ्गृह्य पिता त्वदङ्गुकं मुहुर्मुहुः श्लिष्यति जीतकण्टकः ॥ ४२९ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_10.mp3"></div>  
अनोनिलीनः किल हन्तुमागतः सुरारिरेवं भवता विहिंसितः ।  
रजोऽपि नोदृष्टममुष्य तत्कथं स शुद्धसत्त्वे त्वयि लीनवान्धृवम् ॥ ४२१० ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/042/042_11.mp3"></div>  
प्रपूजितैस्तत्र ततो द्विजातिभिर्विशेषतो लम्भितमङ्गलाशिषः ।  
व्रजं निजैर्बाल्यरसैर्विमोहयन्मरुत्पुराधीश रुजां जहीहि मे ॥ ४२११ ॥