---
title: ०१५

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/015/015_01.mp3"></div>  
मतिरिह गुणसक्ता बन्धकृत्तेष्वसक्ता  
त्वमृतकृदुपरुन्धे भक्तियोगस्तु सक्तिम् ।  
महदनुगमलभ्या भक्तिरेवात्र साध्या  
कपिलतनुरिति त्वं देवहूत्यै न्यगादीः ॥ १॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/015/015_02.mp3"></div>  
प्रकृतिमहदहङ्काराश्च मात्राश्च भूता  
न्यपिहृदपि दशाक्षी पूरुषः पञ्चविंशः ।  
इति विदितविभागो मुच्यतेऽसौ प्रकृत्या  
कपिलतनुरिति त्वं देवहूत्यै न्यगादीः ॥ २॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/015/015_03.mp3"></div>  
प्रकृतिगतगुणौघैर्नाज्यते पूरुषोऽयं  
यदि तु सजति तस्यां तद्गुणास्तं भजेरन् ।  
मदनुभजनतत्त्वालोचनैः साप्यपेयात्  
कपिलतनुरिति त्वं देवहूत्यै न्यगादीः ॥ ३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/015/015_04.mp3"></div>  
विमलमतिरुपात्तैरासनाद्यैर्मदङ्गं  
गरुडसमधिरूढं दिव्यभूषायुधाङ्कम् ।  
रुचितुलिततमालं शीलयेतानुवेलं  
कपिलतनुरिति त्वं देवहूत्यै न्यगादीः ॥ ४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/015/015_05.mp3"></div>  
मम गुणगुणलीलाकर्णनैः कीर्तिनाद्यैः  
मयि सुरसरिदोघप्रख्यचित्तानुवृत्तिः ।  
भवति परमभक्तिः सा हि मृत्योर्विजेत्री  
कपिलतनुरिति त्वं देवहूत्यै न्यगादीः ॥ ५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/015/015_06.mp3"></div>  
अह ह बहुलहिंसासञ्चितार्थैः कुटुम्बं  
प्रतिदिनमनुपुष्णन् स्त्रीजितो बाललाली ।  
विशति हि गृहसक्तो यातनां मय्यभक्तः  
कपिलतनुरिति त्वं देवहूत्यै न्यगादीः ॥ ६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/015/015_07.mp3"></div>  
युवतिजठरखिन्नो जातबोधोऽप्यकाण्डे  
प्रसवगलितबोधः पीडयोल्लङ्ङ्घ्य बाल्यम् ।  
पुनरपि बत मुह्यत्येव तारुण्यकाले  
कपिलतनुरिति त्वं देवहूत्यै न्यगादीः ॥ ७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/015/015_08.mp3"></div>  
पितृसुरगणयाजी धार्मिको यो गृहस्थः  
स च निपतति काले दक्षिणाध्वोपगामी ।  
मयि निहितमकामं कर्म तूदक्पथार्थे  
कपिलतनुरिति त्वं देवहूत्यै न्यगादीः ॥ ८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/015/015_09.mp3"></div>  
इति सुविदितवेद्यां देव हे देवहूतिं  
कृतनुतिमनुगृह्य त्वं गतो योगिसङ्घैः ।  
विमलमतिरथाऽसौ भक्तियोगेन मुक्ता  
त्वमपि जनहितीर्थं वर्तसे प्रागुदीच्याम् ॥ ९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/015/015_10.mp3"></div>  
परम किमु बहूक्त्या त्वत्पदाम्भोजभक्तिं  
सकलभयविनेत्रीं सर्वकामोपनेत्रीम् ।  
वदसि खलु दृढं त्वं त्वद्विधूयामयान्मे  
गुरुपवनपुरेश त्वय्युपाधत्स्व भक्तिम् ॥ १०॥