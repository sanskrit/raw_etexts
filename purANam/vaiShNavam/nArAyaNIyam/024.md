---
title: ०२४

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/024/024_01.mp3"></div>  
हिरण्याक्षे पोत्रीप्रवरवपुषा देव भवता  
हते शोकक्रोधग्लपितघृतिरेतस्य सहजः ।  
हिरण्यप्रारम्भः कशिपुरमररातिसदसि  
प्रतिज्ञामातेने तव किल वधार्थं मुररिपो ॥ २४१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/024/024_02.mp3"></div>  
विधातारं घोरं स खलु तपसित्वा नचिरतः  
पुरः साक्षात्कुर्वन्सुरनरमृगाद्यैरनिधनम् ।  
वरं लब्ध्वा दृप्तो जगदिह भवन्नायकमिदं  
परिक्षुन्दन्निन्द्रादहरत दिवं त्वामगणयन् ॥ २४२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/024/024_03.mp3"></div>  
निहन्तुं त्वां भूयस्तव पदमवाप्तस्य च रिपोर्  
बहिर्दृष्टेरन्तर्दधिथ हृदये सूक्ष्मवपुषा ।  
नदन्नुच्चैस्तत्राप्यखिलभुवनान्ते च मृगयन्  
भिया यातं मत्वा स खलु जितकाशी निववृते ॥ २४३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/024/024_04.mp3"></div>  
ततोऽस्य प्रह्लादः समजनि सुतो गर्भवसतौ  
मुनेर्वीणापाणेरधिगतभबद्भक्तिमहिमा ।  
स वै जात्या दैत्यः शिशुरपि समेत्य त्वयि रतिं  
गतस्त्वद्भक्तानां वरद परमोदाहरणताम् ॥ २४४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/024/024_05.mp3"></div>  
सुरारीणां हास्यं तव चरणदास्यं निजसुते  
स दृष्ट्वा दुष्टात्मा गुरुभिरशिशिक्षच्चिरममुम् ।  
गुरुप्रोक्तं चासाविदमिदमभद्राय दृढमि  
त्यपाकुर्वन् सर्वं तव चरणभक्त्यैव ववृधे ॥ २४५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/024/024_06.mp3"></div>  
अधीतेषु श्रेष्ठं किमिति परिपृष्टेऽथ तनये  
भवद्भक्तिं वर्यामभिगदति पर्याकुलधृतिः ।  
गुरुभ्यो रोषित्वा सहजमतिरस्योत्यभिविदन्  
वधिपायानस्मिन् व्यतत्नुत भवत्पादशरणे ॥ २४६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/024/024_07.mp3"></div>  
स शूलैराविद्धः सुबहु मथितो दिग्गजगणैर्  
महासर्पैर्दष्टोऽप्यनशनगराहारविधुतः ।  
गिरीन्द्रावक्षिप्तोऽप्यहह परमात्मन्नयि विभो  
त्वयि न्यस्तात्मत्वात् किमपि न निपीडामभजत ॥ २४७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/024/024_08.mp3"></div>  
ततः शङ्काविष्टः स पुनरतिदुष्टोऽस्य जनको  
गुरूक्त्या तद्गेह किल वरुणपाशैस्तमरुणत् ।  
गुरोश्चासान्निध्ये स पुनरनुगान्दैत्यतनयान्  
भवद्भक्तेस्तत्त्वं परमपि विज्ञानमशिषत् ॥ २४८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/024/024_09.mp3"></div>  
पिता षृण्वन्बालप्रकरमखिलं त्वत्स्तुतिपरं  
रुषान्धः प्राहैनं कुलहतक कस्ते बलमिति ।  
बलं मे वैकुण्ठस्तव च जगतां चापि स बलं  
स एव त्रैलोक्यं सकलमिति धीरोऽयमगदीत् ॥ २४९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/024/024_10.mp3"></div>  
अरे क्वासौ क्वासौ सकलजगदात्मा हरिरिति  
प्रभिन्ते स्म स्तम्भं चलितकरवालो दितिसुतः ।  
अतः पश्चाद्विष्णो न हि वदितुमीशोऽस्मि सहसा  
कृपात्मन् विश्वात्मन् पवनपुरवासिन् मृडय माम् ॥ २४१०॥