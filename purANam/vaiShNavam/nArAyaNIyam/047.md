---
title: ०४७

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/047/047_01.mp3"></div>  
एकदा दधिविमाथकारिणीं मातरं समुपसेदिवान् भवान् ।  
स्तन्यलोलुपतया निवारयन्नङ्कमेत्य पपिवान्पयोधरौ ॥ ४७१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/047/047_02.mp3"></div>  
अर्धपीतकुचकुड्मले त्वयि स्निग्धहासमधुराननाम्बुजे ।  
दुग्धमीश दहने परिस्नुतं धर्तुमाशु जननी जगाम ते ॥ ४७२ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/047/047_03.mp3"></div>  
सामिपीतरसभङ्गसङ्गतक्रोधभारपरिभूतचेतसा ।  
मन्थदण्डमुपगृह्य पाटितं हन्त देव दधिभाजनं त्वया ॥ ४७३ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/047/047_04.mp3"></div>  
उच्चल ध्वनितमुच्चकैस्तदा सन्निशम्य जननी समादृता ।  
त्वद्यशोविसरवद्ददर्श सा सद्य एव दधि विस्तृतं क्षितौ ॥ ४६४ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/047/047_05.mp3"></div>  
वेदमार्गपरिमार्गितं रुषा त्वामवीक्ष्य परिमार्गयन्त्यसौ ।  
सन्ददर्श सुकृतिन्युलूखले दीयमाननवनीतमोतवे ॥ ४६५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/047/047_06.mp3"></div>  
त्वां प्रगृह्य बत भीतिभावनाभासुराननसरोजमाशु सा ।  
रोषरूषितमुखी सखीपुरो बन्धनाय रशनामुपाददे ॥ ४७६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/047/047_07.mp3"></div>  
बन्धुमिच्छति यमेव सज्जनस्तं भवन्तमयि बन्धुमिच्छति ।  
सा नियुज्य रशनागुणान्बहून् द्वयङ्गुलोनमखिलं किलैक्षत ॥ ४७७ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/047/047_08.mp3"></div>  
विस्मितोत्स्मितसखीजनेक्षितां स्विन्नसन्नवपुषं निरीक्ष्य ताम् ।  
नित्यमुक्तवपुरप्यहो हरे बन्धमेव कृपयान्वमन्यथाः ॥ ४७८ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/047/047_09.mp3"></div>  
स्थीयतां चिरमुलूखले खलेत्यागता भवनमेव सा यदा ।  
प्रागुलूखलबिलान्तरे तदा सर्पिरर्पितमदन्नवास्थिताः ॥ ४७९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/047/047_10.mp3"></div>  
यद्यपाशसुगमो भवान्विभो संयतः किमु सपाशयानया ।  
एवमादि दिविजैरभिष्टुतो वातनाथ परिपाहि मां गदात् ॥ ४७१०॥