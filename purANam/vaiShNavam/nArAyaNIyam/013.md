---
title: ०१३

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/013/013_01.mp3"></div>  
हिरण्याक्षं तावद्वरद भवदन्वेषणपरं  
चरन्तं सांवर्ते पयसि निजजङ्घापरिमिते ।  
भवद्भक्तो गत्वा कपटपटुधीर्नारदमुनिः  
शनैरूचे नन्दन् दनुजमपि निन्दंस्तव बलम् ॥ १३१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/013/013_02.mp3"></div>  
स मायावी विष्णुर्हरति भवदीयं वसुमतीं  
प्रभो कष्टं कष्टं किमिदमिति तेनाभिगदितः ।  
नदन् क्वासौ क्वासाविति स मुनिना दर्शितपथो  
भवन्तं सम्प्रापद्धरणिधरमुद्यन्तमुदकात् ॥ १३२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/013/013_03.mp3"></div>  
अहो आरण्योऽयं मृग इति हसन्तं बहुतरै  
र्दुरुक्तैर्विध्यन्तं दितिसुतमवज्ञाय भगवन् ।  
महीं दृष्ट्वा दंष्ट्राशिरसि चकितां स्वेन महसा  
पयोधावाधाय प्रसभमुदयुङ्था मृधविधौ ॥ १३३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/013/013_04.mp3"></div>  
गदापाणौ दैत्ये त्वमपि हि गृहीतोन्नतगदो  
नियुद्धेन क्रीडन्घटघटरवोद्घुष्टवियता ।  
रणालोकैत्सुक्यान्मिलति सुरसङ्घे द्रुतममुं  
निरुन्ध्याः सन्ध्यातः प्रथममिति धात्रा जगदिषे ॥ १३४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/013/013_05.mp3"></div>  
गदोन्मर्दे तस्मिंस्तव खलु गदायां दितिभुवो  
गदाघाताद्भूमौ झटिति पतितायामहह ! भोः ! ।  
मृदुस्मेरास्यस्त्वं दनुजकुलनिर्मूलनचणं  
महाचक्रं स्मृत्वा करभुवि दधानो रुरुचिषे ॥ १३५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/013/013_06.mp3"></div>  
ततः शूलं कालप्रतिमरुषि दैत्ये विसृजति  
त्वयि छिन्दत्येनत् करकलितचक्रप्रहरणात् ।  
समारुष्टो मुष्ट्या स खलु वितुदंस्त्वां समतनोत्  
गलन्माये मायास्त्वयि किल जगन्मोहनकरीः ॥ १३६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/013/013_07.mp3"></div>  
भवच्चक्रज्योतिष्कणलवनिपातेन विधुते  
ततो मायाचक्रे विततघनरोषान्धमनसम् ।  
गरिष्ठाभिर्मुष्टिप्रहृतिभिरभिघ्नन्तमसुरं  
स्वपादाङ्गुष्ठेन श्रवणपदमूले निरवधीः ॥ १३७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/013/013_08.mp3"></div>  
महाकायःस्सोऽयं तव करसरोजप्रमथितो  
गलद्रक्तो वक्त्रादपतदृषिभिः श्लाघितहतिः ।  
तदा त्वामुद्दामप्रमदभरविद्योतिहृदया  
मुनीन्द्रास्सान्द्राभिः स्तुतिभिरनुवन्नध्वरतनुम् ॥ १३८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/013/013_09.mp3"></div>  
त्वचि च्छन्दो रोमस्वपि कुशगणश्चक्षुषि घृतं  
चतुर्होतारोऽङ्घ्रौ स्रुगपि वदने चोदर इडा ।  
ग्रहा जिह्वायां ते परपुरुष कर्णे च चमसा  
विभो सोमो वीर्यं वरद गलदेशेऽप्युपसदः ॥ १३९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/013/013_10.mp3"></div>  
मुनीन्द्रैरित्यादिस्तवनमुखरैर्मोदितमना  
महीयस्या मूर्त्या विमलतरकीर्त्या च विलसन् ।  
स्वधिष्ण्यं सम्प्राप्तः सुखरसविहारी मधुरिपो  
निरुन्ध्या रोगं मे सकलमपि वातालयपते ॥ १३१०॥