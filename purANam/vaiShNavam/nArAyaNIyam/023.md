---
title: ०२३

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_01.mp3"></div>  
प्राचेतस्तु भगवन्नपरोऽपि दक्षस्  
त्वत्सेवनं व्यधित सर्गविवृद्धिकामः ।  
आविर्बभूविथ तदा लसदष्टबाहुस्  
तस्मै वरं ददिथ तां च वधूमसिक्नीम् ॥ २३१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_02.mp3"></div>  
तस्यात्मजास्त्वयुतमीश पुनः सहस्रं  
श्रीनारदस्य वचसा तव मार्गमापुः ।  
नैकत्रवासमृषये स मुमोच शापं  
भक्तोत्तमस्त्वृषिरनुग्नहमेव मेने ॥ २३२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_03.mp3"></div>  
षष्ट्या ततो दुहितृभिः सृजतः कुलौघान्  
दौहित्रसूनुरथ तस्य स विश्वरूपः ।  
त्वत्स्तोत्रवर्मितमजापयदिन्द्रमाजौ  
देव त्वदीयमहिमा खलु सर्वजैत्रः ॥ २३३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_04.mp3"></div>  
प्राक्शूरसेनविषये किल चित्रकेतुः  
पुत्राग्रही नृपतिरङ्गिरसः प्रभावात् ।  
लब्ध्वैकपुत्रमथ तत्र हते सपत्नी  
सङ्घैरमुह्यदवशस्तव माययासौ ॥ २३४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_05.mp3"></div>  
तं नारदस्तु सममङ्गिरसा दयालुः  
सम्प्राप्य तावदुपदर्श्य सुतस्य जीवम् ।  
कस्यास्मि पुत्र इति तस्य गिरा विमोहं  
त्यक्त्वा त्वदर्चनविधौ नृपतिं न्ययुङ्क्त ॥ २३५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_06.mp3"></div>  
स्तोत्रं च मन्त्रमपि नारदतोऽथ लब्ध्वा  
तोषाय शेषवपुषो ननु ते तपस्यन् ।  
विद्याधराधिपतितां स हि सप्तरात्रे  
लब्ध्वाप्यकुण्टःअमतिरन्वभजद्भवन्तम् ॥ २३६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_07.mp3"></div>  
तस्मै मृणालधवलेन सहस्रशीर्ष्णा  
रूपेण बद्धनुतिसिद्धगणावृतेन ।  
प्रादुर्भवन्नचिरतो नुतिभिः प्रसन्नो  
दत्त्वात्मतत्वमनुगृह्य तिरोदधाथ ॥ २३७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_08.mp3"></div>  
त्वद्भक्तमौलिरथ सोऽपि च लक्षलक्षं  
वर्षाणि हर्षुलमना भुवनेषु कामम् ।  
सङ्गापयन्गुणगणं तव सुन्दरीभिः  
सङ्गातिरेकरहितो ललितं चचार ॥ २३८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_09.mp3"></div>  
अत्यन्तसङ्गविलयाय भवत्प्रणुन्नो  
नूनं स रूप्यगिरिमाप्य महत्समाजे ।  
निश्शङ्कमङ्ककृतवल्लभमङ्गजारिम्  
तं शङ्करं परिहसन्नुमयाभिशेपे ॥ २३९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_10.mp3"></div>  
निस्सम्भ्रमस्त्वयमयाचितशापमोक्षो  
वृत्रासुरत्वमुपगम्य सुरेन्द्रयोधी ।  
भक्त्यात्मतत्त्वकथनैस्समरे विचित्रं  
शत्रोरपि भ्रममपास्य गतः पदं ते ॥ २३१०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/023/023_11.mp3"></div>  
त्वत्सेवनेन दितिरिन्द्रवधोद्यताऽपि  
तान्प्रत्युतेन्द्रसुहृदो मरुतोऽभिलेभे ।  
दुष्टाशयेऽपि शुभदैव भवन्निषेवा  
तत्तादृशस्त्वमव मां पवनालयेश ॥ २३११॥