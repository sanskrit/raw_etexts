---
title: ०७४

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/074/074_01.mp3"></div>  
सम्प्राप्तो मथुरां दिनार्धविगमे तत्रान्तरस्मिन्वस  
न्नारामे विहिताशनः सखिजनैर्यातः पुरीमीक्षितुम् ।  
प्रापो राजपथं चिरश्रुतिधृतव्यालोककौतूहल  
स्त्रीपुंसोद्यदगण्यपुण्यनिगलैराकृष्यमाणो नु किम् ॥ ७४१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/074/074_02.mp3"></div>  
त्वत्पादद्दुतिवत्सरागसुभगास्त्वन्मूर्तिवद्योषितः  
सम्प्राप्ता विलसत्पयोधररुचो लोला भवद्दृष्टिवत् ।  
हारिण्यस्त्वदुरस्स्थलीवदयि ते मन्दस्मितप्रौढिव  
न्नैर्मल्योल्लसिताः कचौघरुचिवद्राजत्कलापाश्रिताः ॥ ७४२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/074/074_03.mp3"></div>  
तासामाकलयन्नपाङ्गवलनैर्मोदं प्रहर्षाद्भुत  
व्यालोलेषु जनेषु तत्र रजकं कञ्चित्पटीं प्रार्थयन् ।  
कस्ते दास्यति राजकीयवसनं याहीति तेनोदितः  
सद्यस्तस्य करेण शीर्षमहृथाः सोऽप्याप पुण्यां गतिम् ॥ ७४३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/074/074_04.mp3"></div>  
भूयो वायकमेकमायतमतिं तोषेण वेषोचितं  
दाश्वांसं स्वपदं निनेथ सुकृतं को वेद जीवात्मनाम् ।  
मालाभिः स्तबकैः स्तवैरपि पुनर्मालाकृता मानितो  
भक्तिं तेन वृतां दिदेशिथ परां लक्ष्मीं च लक्ष्मीपते ॥ ७४४ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/074/074_05.mp3"></div>  
कुब्जामब्जविलोचनां पथि पुनर्दृष्ट्वाङ्गरागे तया  
दत्ते साधु किलाङ्गरागमददास्तस्या महान्तं हृदि ।  
चित्तस्थामृजुतामथ प्रथयितुं गात्रेऽपि तस्याः स्फुटं  
गृह्णन्मञ्जु करेण तामुदनयस्तावज्जगत्सुन्दरीम् ॥ ७४५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/074/074_06.mp3"></div>  
तावन्निश्चितवैभवास्तव विभो नात्यन्तपापा जना  
यत्किञ्चिद्ददते स्म शक्त्यनुगुणं ताम्बूलमाल्यादिकम् ।  
गृह्णानः कुसुमादि किञ्चन तदा मार्गे निबद्धाञ्जलि  
र्नातिष्ठं बत यतोऽद्य विपुलामार्तिं व्रजामि प्रभो ॥ ७४६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/074/074_07.mp3"></div>  
एष्यामिति विमुक्तयापि भगवन्नालेपदात्र्या तया  
दूरात्कातरया निरीक्षितगतिस्त्वं प्राविशो गोपुरम् ।  
आघोषानुमितत्वदागममहाहर्षोल्ललद्देवकी  
वक्षोजप्रगलत्पयोरसमिषात्त्वत्कीर्तिरन्तर्गता ॥ ७४७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/074/074_08.mp3"></div>  
आविष्टो नगरीं महोत्सववतीं कोदण्डशालां व्रजन्  
माधुर्येण नु तेजसा नु पुरुषैर्दूरेण दत्तान्तरः ।  
स्रग्भिर्भूषितमर्चितं वरधनुर्मामेति वादात्पुरः  
प्रागृह्णाः समरोपयः किल समाक्राङ्क्षीरभाङ्क्षीरपि ॥ ७४८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/074/074_09.mp3"></div>  
श्वः कंसक्षपणोत्सवस्य पुरतः प्रारम्भतूर्योपम  
श्चापध्वंसमहाध्वनिस्तव विभो देवानरोमाञ्चयत् ।  
कंसस्यापि च वेपथुस्तदुदितः कोदण्डखण्डद्वयी  
चण्डाभ्याहतरक्षिपूरुषरवैरुत्कूलितोऽभूत्त्वया ॥ ७४९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/074/074_10.mp3"></div>  
शिष्टैर्दुष्टजनैश्च दृष्टमहिमा प्रीत्या च भीत्या ततः  
सम्पश्यन्पुरसम्पदं प्रविवरन्सायं गतो वाटिकाम् ।  
श्रीदाम्ना सह राधिकाविरहजं खेदं वदन्प्रस्वप  
न्नानन्दन्नवतारकार्यघटनाद्वातेश संरक्ष माम् ॥ ७४१०॥