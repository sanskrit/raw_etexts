---
title: ०६८

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/068/068_01.mp3"></div>  
तव विलोकनाद्गोपिकाजनाः प्रमदसङ्कुलाः पङ्कजेक्षण ।  
अमृतधारया सम्प्लुता इव स्तिमिततां दधुस्त्वत्पुरोगताः ॥ ६८१ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/068/068_02.mp3"></div>  
तदनु काचन त्वत्कराम्बुजं सपदि गृह्णती निर्विशङ्कितम् ।  
घनपयोधरे संविधाय सा पुलकसंवृता तस्थुषी चिरम् ॥ ६८२ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/068/068_03.mp3"></div>  
तव विभो पुरा कोमलं भुजं निजगलान्तरे पर्यवेष्टयत् ।  
गलसमुद्गतं प्राणमारुतं प्रतिनिरुन्धतीवातिहर्षुला ॥ ६८३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/068/068_04.mp3"></div>  
अपगतत्रपा कापि कामिनी तव मुखाम्बुजात्पूगचर्वितम् ।  
प्रतिगृहय्य तद्वक्त्रपङ्कजे निदधती गता पूर्णकामताम् ॥ ६८४ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/068/068_05.mp3"></div>  
विकरुणो वने संविहाय मामपगतोऽसि का त्वामि स्पृशेत् ।  
इति सरोषया तवदेकया सजललोचनं वीक्षितो भवान् ॥ ६८५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/068/068_06.mp3"></div>  
इति मुदाकुलैर्वल्लवीजनैः सममुपागतो यामुने तटे ।  
मृदुकुचाम्बरैः कल्पितासने घुसृणभासुरे पर्यशोभथाः ॥ ६८६ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/068/068_07.mp3"></div>  
कतिविधा कृपा केऽपि सर्वतो धृतदयोदयाः केचिदाश्रिते ।  
कतिचिदीदृशा मादृशेष्व्पीत्यभिहितो भवान्वल्लवीजनैः ॥ ६८७ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/068/068_08.mp3"></div>  
अयि कुमारिका नैव शङ्क्यतां कठिनता मयि प्रेमकातरे ।  
मयि यु चेतसो वोऽनुवृत्तये कृतमिदं मयेत्यूचिवान्भवान् ॥ ६८८ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/068/068_09.mp3"></div>  
अयि निशम्यतां जीववल्लभाः प्रियतमो जनो नेदृशो मम ।  
तदिह रम्यतां रम्ययामिनीष्वनुपरोधमित्यालपो विभो ॥ ६८९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/068/068_10.mp3"></div>  
इति गिराधिकं मोदमेदुरैर्व्रजवधूजनैः साकमारमन् ।  
कलितकौतुको रासखेलने गुरुपुरीपते पाहि मां गदात् ॥ ६८१०॥