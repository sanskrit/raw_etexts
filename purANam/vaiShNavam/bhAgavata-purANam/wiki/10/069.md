---
title: ०६९

---
देवर्षिनारदकर्तृकं भगवतो गृहचर्यादर्शनम् -  
श्रीशुक उवाच -  
( अनुष्टुप् )  
नरकं निहतं श्रुत्वा तथोद्वाहं च योषिताम् ।  
कृष्णेनैकेन बह्वीनां तद् दिदृक्षुः स्म नारदः ॥ १ ॥  
चित्रं बतैतदेकेन वपुषा युगपत् पृथक् ।  
गृहेषु द्व्यष्टसाहस्रं स्त्रिय एक उदावहत् ॥ २ ॥  
इत्युत्सुको द्वारवतीं देवर्षिर्द्रष्टुमागमत् ।  
पुष्पितोपवनाराम द्विजालिकुलनादिताम् ॥ ३ ॥  
उत्फुल्लेन्दीवराम्भोज कह्लारकुमुदोत्पलैः ।  
छुरितेषु सरःसूच्चैः कूजितां हंससारसैः ॥ ४ ॥  
प्रासादलक्षैर्नवभिः जुष्टां स्फाटिकराजतैः ।  
महामरकतप्रख्यैः स्वर्णरत्नपरिच्छदैः ॥ ५ ॥  
( मिश्र )  
विभक्तरथ्यापथचत्वरापणैः  
शालासभाभी रुचिरां सुरालयैः ।  
संसिक्तमार्गाङ्गनवीथिदेहलीं  
पतत्पताका ध्वजवारितातपाम् ॥ ६ ॥  
( अनुष्टुप् )  
तस्यामन्तःपुरं श्रीमद् अर्चितं सर्वधिष्ण्यपैः ।  
हरेः स्वकौशलं यत्र त्वष्ट्रा कार्त्स्न्येन दर्शितम् ॥ ७ ॥  
तत्र षोडशभिः सद्म सहस्रैः समलङ्कृतम् ।  
विवेशैकतमं शौरेः पत्नीनां भवनं महत् ॥ ८ ॥  
विष्टब्धं विद्रुमस्तम्भैः वैदूर्यफलकोत्तमैः ।  
इन्द्रनीलमयैः कुड्यैः जगत्या चाहतत्विषा ॥ ९ ॥  
वितानैर्निर्मितैस्त्वष्ट्रा मुक्तादामविलम्बिभिः ।  
दान्तैरासनपर्यङ्कैः मण्युत्तमपरिष्कृतैः ॥ १० ॥  
दासीभिर्निष्ककण्ठीभिः सुवासोभिरलङ्कृतम् ।  
पुम्भिः सकञ्चुकोष्णीष सुवस्त्रमणिकुण्डलैः ॥ ११ ॥  
( वसन्ततिलका )  
रत्नप्रदीपनिकरद्युतिभिर्निरस्त  
ध्वान्तं विचित्रवलभीषु शिखण्डिनोऽङ्ग ।  
नृत्यन्ति यत्र विहितागुरुधूपमक्षैः  
निर्यान्तमीक्ष्य घनबुद्धय उन्नदन्तः ॥ १२ ॥  
तस्मिन्समानगुणरूपवयःसुवेष  
दासीसहस्रयुतयानुसवं गृहिण्या ।  
विप्रो ददर्श चमरव्यजनेन रुक्म  
दण्डेन सात्वतपतिं परिवीजयन्त्या ॥ १३ ॥  
तं सन्निरीक्ष्य भगवान् सहसोत्थितश्री  
पर्यङ्कतः सकलधर्मभृतां वरिष्ठः ।  
आनम्य पादयुगलं शिरसा किरीट  
जुष्टेन साञ्जलिरवीविशदासने स्वे ॥ १४ ॥  
तस्यावनिज्य चरणौ तदपः स्वमूर्ध्ना  
बिभ्रज्जगद्‌गुरुतमोऽपि सतां पतिर्हि ।  
ब्रह्मण्यदेव इति यद्‌गुणनाम युक्तं  
तस्यैव यच्चरणशौचमशेषतीर्थम् ॥ १५ ॥  
सम्पूज्य देवऋषिवर्यमृषिः पुराणो  
नारायणो नरसखो विधिनोदितेन ।  
वाण्याभिभाष्य मितयामृतमिष्टया तं  
प्राह प्रभो भगवते करवाम हे किम् ॥ १६ ॥  
श्रीनारद उवाच -  
नैवाद्‌भुतं त्वयि विभोऽखिललोकनाथे  
मैत्री जनेषु सकलेषु दमः खलानाम् ।  
निःश्रेयसाय हि जगत्स्थितिरक्षणाभ्यां  
स्वैरावतार उरुगाय विदाम सुष्ठु ॥ १७ ॥  
दृष्टं तवाङ्घ्रियुगलं जनतापवर्गं  
ब्रह्मादिभिर्हृदि विचिन्त्यमगाधबोधैः ।  
संसारकूपपतितोत्तरणावलम्बं  
ध्यायंश्चराम्यनुगृहाण यथा स्मृतिः स्यात् ॥ १८ ॥  
( अनुष्टुप् )  
ततोऽन्यदाविशद्‌ गेहं कृष्णपत्न्याः स नारदः ।  
योगेश्वरेश्वरस्याङ्ग योगमायाविवित्सया ॥ १९ ॥  
दीव्यन्तमक्षैस्तत्रापि प्रियया चोद्धवेन च ।  
पूजितः परया भक्त्या प्रत्युत्थानासनादिभिः ॥ २० ॥  
पृष्टश्चाविदुषेवासौ कदाऽऽयातो भवानिति ।  
क्रियते किं नु पूर्णानां अपूर्णैरस्मदादिभिः ॥ २१ ॥  
अथापि ब्रूहि नो ब्रह्मन् जन्मैतच्छोभनं कुरु ।  
स तु विस्मित उत्थाय तूष्णीमन्यदगाद्‌ गृहम् ॥ २२ ॥  
तत्राप्यचष्ट गोविन्दं लालयन्तं सुतान् शिशून् ।  
ततोऽन्यस्मिन्गृहेऽपश्यन् मज्जनाय कृतोद्यमम् ॥ २३ ॥  
जुह्वन्तं च वितानाग्नीन् यजन्तं पञ्चभिर्मखैः ।  
भोजयन्तं द्विजान् क्वापि भुञ्जानमवशेषितम् ॥ २४ ॥  
क्वापि सन्ध्यामुपासीनं जपन्तं ब्रह्म वाग्यतम् ।  
एकत्र चासिचर्माभ्यां चरन्तमसिवर्त्मसु ॥ २५ ॥  
अश्वैर्गजै रथैः क्वापि विचरन्तं गदाग्रजम् ।  
क्वचिच्छयानं पर्यङ्के स्तूयमानं च वन्दिभिः ॥ २६ ॥  
मन्त्रयन्तं च कस्मिंश्चित् मन्त्रिभिश्चोद्धवादिभिः ।  
जलक्रीडारतं क्वापि वारमुख्याबलावृतम् ॥ २७ ॥  
कुत्रचिद्द्विजमुख्येभ्यो ददतं गाः स्वलङ्कृताः ।  
इतिहासपुराणानि श्रृण्वन्तं मङ्गलानि च ॥ २८ ॥  
हसन्तं हासकथया कदाचित् प्रियया गृहे ।  
क्वापि धर्मं सेवमानं अर्थकामौ च कुत्रचित् ॥ २९ ॥  
ध्यायन्तमेकमासीनं पुरुषं प्रकृतेः परम् ।  
शुश्रूषन्तं गुरून् क्वापि कामैर्भोगैः सपर्यया ॥ ३० ॥  
कुर्वन्तं विग्रहं कैश्चित् सन्धिं चान्यत्र केशवम् ।  
कुत्रापि सह रामेण चिन्तयन्तं सतां शिवम् ॥ ३१ ॥  
पुत्राणां दुहितॄणां च काले विध्युपयापनम् ।  
दारैर्वरैस्तत्सदृशैः कल्पयन्तं विभूतिभिः ॥ ३२ ॥  
प्रस्थापनोपनयनैः अपत्यानां महोत्सवान् ।  
वीक्ष्य योगेश्वरेशस्य येषां लोका विसिस्मिरे ॥ ३३ ॥  
यजन्तं सकलान् देवान् क्वापि क्रतुभिरूर्जितैः ।  
पूर्तयन्तं क्वचिद् धर्मं कूर्पाराममठादिभिः ॥ ३४ ॥  
चरन्तं मृगयां क्वापि हयमारुह्य सैन्धवम् ।  
घ्नन्तं तत्र पशून् मेध्यान् परीतं यदुपुङ्गवैः ॥ ३५ ॥  
अव्यक्तलिङ्गं प्रकृतिषु अन्तःपुरगृहादिषु ।  
क्वचिच्चरन्तं योगेशं तत्तद्‌भावबुभुत्सया ॥ ३६ ॥  
अथोवाच हृषीकेशं नारदः प्रहसन्निव ।  
योगमायोदयं वीक्ष्य मानुषीं ईयुषो गतिम् ॥ ३७ ॥  
विदाम योगमायास्ते दुर्दर्शा अपि मायिनाम् ।  
योगेश्वरात्मन् निर्भाता भवत्पादनिषेवया ॥ ३८ ॥  
अनुजानीहि मां देव लोकांस्ते यशसाऽऽप्लुतान् ।  
पर्यटामि तवोद्‌गायन् लीला भुवनपावनीम् ॥ ३९ ॥  
श्रीभगवानुवाच -  
ब्रह्मन्धन्नस्य वक्ताहं कर्ता तदनुमोदिता ।  
तच्छिक्षयन्लोकमिमं आस्थितः पुत्र मा खिदः ॥ ४० ॥  
श्रीशुक उवाच -  
इत्याचरन्तं सद्धर्मान् पावनान् गृहमेधिनाम् ।  
तमेव सर्वगेहेषु सन्तमेकं ददर्श ह ॥ ४१ ॥  
कृष्णस्यानन्तवीर्यस्य योगमायामहोदयम् ।  
मुहुर्दृष्ट्वा ऋषिरभूद् विस्मितो जातकौतुकः ॥ ४२ ॥  
इत्यर्थकामधर्मेषु कृष्णेन श्रद्धितात्मना ।  
सम्यक् सभाजितः प्रीतः तमेवानुस्मरन् ययौ ॥ ४३ ॥  
( वसन्ततिलका )  
एवं मनुष्यपदवीमनुवर्तमानो  
नारायणोऽखिलभवाय गृहीतशक्तिः ।  
रेमेऽङ्ग षोडशसहस्रवराङ्गनानां  
सव्रीडसौहृदनिरीक्षणहासजुष्टः ॥ ४४ ॥  
यानीह विश्वविलयोद्‌भववृत्तिहेतुः  
कर्माण्यनन्यविषयाणि हरीश्चकार  
यस्त्वङ्ग गायति श्रृणोत्यनुमोदते वा  
भक्तिर्भवेद्‌भगवति ह्यपवर्गमार्गे ॥ ४५ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
कृष्णगार्हस्थ्यदर्शनं नाम एकोनसप्ततिमोऽध्यायः ॥ ६९ ॥  
हरिः ॐ तत्सत् श्रीकृष्णार्पणमस्तु ॥