---
title: ०४४

---
चाणूरमुष्टिकादीनां मल्लानां निधनं कंसस्य वधश्च -  
श्रीशुक उवाच -  
( अनुष्टुप् )  
एवं चर्चितसङ्‌कल्पो भगवान् मधुसूदनः ।  
आससादाथ चणूरं मुष्टिकं रोहिणीसुतः ॥ १ ॥  
हस्ताभ्यां हस्तयोर्बद्ध्वा पद्भ्यामेव च पादयोः ।  
विचकर्षतुरन्योन्यं प्रसह्य विजिगीषया ॥ २ ॥  
अरत्नी द्वे अरत्निभ्यां जानुभ्यां चैव जानुनी ।  
शिरः शीर्ष्णोरसोरस्तौ अन्योन्यं अभिजघ्नतुः ॥ ३ ॥  
परिभ्रामणविक्षेप परिरम्भावपातनैः ।  
उत्सर्पणापसर्पणैः चान्योन्यं प्रत्यरुन्धताम् ॥ ४ ॥  
उत्थापनैरुन्नयनैः चालनैः स्थापनैरपि ।  
परस्परं जिगीषन्तौ अपचक्रतुरात्मनः ॥ ५ ॥  
तद्बलाबलवद् युद्धं समेताः सर्वयोषितः ।  
ऊचुः परस्परं राजन् सानुकम्पा वरूथशः ॥ ६ ॥  
महानयं बताधर्म एषां राजसभासदाम् ।  
ये बलाबलवद् युद्धं राज्ञोऽन्विच्छन्ति पश्यतः ॥ ७ ॥  
क्व वज्रसारसर्वाङ्‌गौ मल्लौ शैलेन्द्रसन्निभौ ।  
क्व चातिसुकुमाराङ्‌गौ किशोरौ नाप्तयौवनौ ॥ ८ ॥  
धर्मव्यतिक्रमो ह्यस्य समाजस्य ध्रुवं भवेत् ।  
यत्राधर्मः समुत्तिष्ठेत् न स्थेयं तत्र कर्हिचित् ॥ ९ ॥  
न सभां प्रविशेत् प्राज्ञः सभ्यदोषान् अनुस्मरन् ।  
अब्रुवन् विब्रुवन्नज्ञो नरः किल्बिषमश्नुते ॥ १० ॥  
वल्गतः शत्रुमभितः कृष्णस्य वदनाम्बुजम् ।  
वीक्ष्यतां श्रमवार्युप्तं पद्मकोशमिवाम्बुभिः ॥ ११ ॥  
किं न पश्यत रामस्य मुखमाताम्रलोचनम् ।  
मुष्टिकं प्रति सामर्षं हाससंरम्भशोभितम् ॥ १२ ॥  
( वसन्ततिलका )  
पुण्या बत व्रजभुवो यदयं नृलिङ्‌ग  
गूढः पुराणपुरुषो वनचित्रमाल्यः ।  
गाः पालयन्सहबलः क्वणयंश्च वेणुं  
विक्रीदयाञ्चति गिरित्ररमार्चिताङ्‌घ्रिः ॥ १३ ॥  
गोप्यस्तपः किमचरन् यदमुष्य रूपं  
लावण्यसारमसमोर्ध्वमनन्यसिद्धम् ।  
दृग्भिः पिबन्त्यनुसवाभिनवं दुरापम्  
एकान्तधाम यशसः श्रीय ऐश्वरस्य ॥ १४ ॥  
या दोहनेऽवहनने मथनोपलेप  
प्रेङ्‌खेङ्‌खनार्भरुदितो-क्षणमार्जनादौ ।  
गायन्ति चैनमनुरक्तधियोऽश्रुकण्ठ्यो  
धन्या व्रजस्त्रिय उरुक्रमचित्तयानाः ॥ १५ ॥  
प्रातर्व्रजाद् व्रजत आविशतश्च सायं  
गोभिः समं क्वणयतोऽस्य निशम्य वेणुम् ।  
निर्गम्य तूर्णमबलाः पथि भूरिपुण्याः  
पश्यन्ति सस्मितमुखं सदयावलोकम् ॥ १६ ॥  
( अनुष्टुप् )  
एवं प्रभाषमाणासु स्त्रीषु योगेश्वरो हरिः ।  
शत्रुं हन्तुं मनश्चक्रे भगवान् भरतर्षभ ॥ १७ ॥  
सभयाः स्त्रीगिरः श्रुत्वा पुत्रस्नेहशुचाऽऽतुरौ ।  
पितरौ अन्वतप्येतां पुत्रयोरबुधौ बलम् ॥ १८ ॥  
तैस्तैर्नियुद्धविधिभिः विविधैरच्युतेतरौ ।  
युयुधाते यथान्योन्यं तथैव बलमुष्टिकौ ॥ १९ ॥  
भगवद्गात्रनिष्पातैः वज्रनीष्पेषनिष्ठुरैः ।  
चाणूरो भज्यमानाङ्‌गो मुहुर्ग्लानिमवाप ह ॥ २० ॥  
स श्येनवेग उत्पत्य मुष्टीकृत्य करावुभौ ।  
भगवन्तं वासुदेवं क्रुद्धो वक्षस्यबाधत ॥ २१ ॥  
नाचलत् तत्प्रहारेण मालाहत इव द्विपः ।  
बाह्वोर्निगृह्य चाणूरं बहुशो भ्रामयन् हरिः ॥ २२ ॥  
भूपृष्ठे पोथयामास तरसा क्षीण जीवितम् ।  
विस्रस्ताकल्पकेशस्रग् इन्द्रध्वज इवापतत् ॥ २३ ॥  
तथैव मुष्टिकः पूर्वं स्वमुष्ट्याभिहतेन वै ।  
बलभद्रेण बलिना तलेनाभिहतो भृशम् ॥ २४ ॥  
प्रवेपितः स रुधिरं उद्‌वमन् मुखतोऽर्दितः ।  
व्यसुः पपातोर्व्युपस्थे वाताहत इवाङ्‌घ्रिपः ॥ २५ ॥  
ततः कूटमनुप्राप्तं रामः प्रहरतां वरः ।  
अवधीत् लीलया राजन् सावज्ञं वाममुष्टिना ॥ २६ ॥  
तर्ह्येव हि शलः कृष्ण प्रपदाहतशीर्षकः ।  
द्विधा विदीर्णस्तोशलक उभावपि निपेततुः ॥ २७ ॥  
चाणूरे मुष्टिके कूटे शले तोशलके हते ।  
शेषाः प्रदुद्रुवुर्मल्लाः सर्वे प्राणपरीप्सवः ॥ २८ ॥  
गोपान् वयस्यान् आकृष्य तैः संसृज्य विजह्रतुः ।  
वाद्यमानेषु तूर्येषु वल्गन्तौ रुतनूपुरौ ॥ २९ ॥  
जनाः प्रजहृषुः सर्वे कर्मणा रामकृष्णयोः ।  
ऋते कंसं विप्रमुख्याः साधवः साधु साध्विति ॥ ३० ॥  
हतेषु मल्लवर्येषु विद्रुतेषु च भोजराट् ।  
न्यवारयत् स्वतूर्याणि वाक्यं चेदमुवाच ह ॥ ३१ ॥  
निःसारयत दुर्वृत्तौ वसुदेवात्मजौ पुरात् ।  
धनं हरत गोपानां नन्दं बध्नीत दुर्मतिम् ॥ ३२ ॥  
वसुदेवस्तु दुर्मेधा हन्यतामाश्वसत्तमः ।  
उग्रसेनः पिता चापि सानुगः परपक्षगः ॥ ३३ ॥  
एवं विकत्थमाने वै कंसे प्रकुपितोऽव्ययः ।  
लघिम्नोत्पत्य तरसा मञ्चमुत्तुङ्‌गमारुहत् ॥ ३४ ॥  
तं आविशन्तमालोक्य मृत्युमात्मन आसनात् ।  
मनस्वी सहसोत्थाय जगृहे सोऽसिचर्मणी ॥ ३५ ॥  
( मिश्र )  
तं खड्गपाणिं विचरन्तमाशु  
श्येनं यथा दक्षिणसव्यमम्बरे ।  
समग्रहीद् दुर्विषहोग्रतेजा  
यथोरगं तार्क्ष्यसुतः प्रसह्य ॥ ३६ ॥  
प्रगृह्य केशेषु चलत्किरीतं  
निपात्य रङ्‌गोपरि तुङ्‌गमञ्चात् ।  
तस्योपरिष्टात् स्वत्स्वयमब्जनाभः  
पपात विश्वाश्रय आत्मतन्त्रः ॥ ३७ ॥  
तं सम्परेतं विचकर्ष भूमौ  
हरिर्यथेभं जगतो विपश्यतः ।  
हा हेति शब्दः सुमहान् तदाभूद्  
उदीरितः सर्वजनैर्नरेन्द्र ॥ ३८ ॥  
स नित्यदोद्विग्नधिया तमीश्वरं  
पिबन् वदन् वा विचरन् स्वपन्श्वसन् ।  
ददर्श चक्रायुधमग्रतो यतः  
तदेव रूपं दुरवापमाप ॥ ३९ ॥  
( अनुष्टुप् )  
तस्यानुजा भ्रातरोऽष्टौ कङ्कन्यग्रोधकादयः ।  
अभ्यधावन् अतिक्रुद्धा भ्रातुर्निर्वेशकारिणः ॥ ४० ॥  
तथातिरभसांस्तांस्तु संयत्तात् रोहिणीसुतः ।  
अहन् परिघमुद्यम्य पशूनिव मृगाधिपः ॥ ४१ ॥  
नेदुर्दुन्दुभयो व्योम्नि ब्रह्मेशाद्या विभूतयः ।  
पुष्पैः किरन्तस्तं प्रीताः शशंसुर्ननृतुः स्त्रियः ॥ ४२ ॥  
तेषां स्त्रियो महाराज सुहृन्मरणदुःखिताः ।  
तत्राभीयुर्विनिघ्नन्त्यः शीर्षाण्यश्रुविलोचनाः ॥ ४३ ॥  
शयानान् न्वीरशय्यायां पतीन् आलिङ्‌ग्य शोचतीः ।  
विलेपुः सुस्वरं नार्यो विसृजन्त्यो मुहुः शुचः ॥ ४४ ॥  
हा नाथ प्रिय धर्मज्ञ करुणानाथवत्सल ।  
त्वया हतेन निहता वयं ते सगृहप्रजाः ॥ ४५ ॥  
त्वया विरहिता पत्या पुरीयं पुरुषर्षभ ।  
न शोभते वयमिव निवृत्तोत्सवमङ्‌गला ॥ ४६ ॥  
अनागसां त्वं भूतानां कृतवान् द्रोहमुल्बणम् ।  
तेनेमां भो दशां नीतो भूतध्रुक् को लभेत शम् ॥ ४७ ॥  
सर्वेषामिह भूतानां एष हि प्रभवाप्ययः ।  
गोप्ता च तदवध्यायी न क्वचित् सुखमेधते ॥ ४८ ॥  
श्रीशुक उवाच -  
राजयोषित आश्वास्य भगवान् लोकभावनः ।  
यामाहुर्लौकिकीं संस्थां हतानां समकारयत् ॥ ४९ ॥  
मातरं पितरं चैव मोचयित्वाथ बन्धनात् ।  
कृष्णरामौ ववन्दाते शिरसा स्पृश्य पादयोः ॥ ५० ॥  
देवकी वसुदेवश्च विज्ञाय जगदीश्वरौ ।  
कृतसंवन्दनौ पुत्रौ सस्वजाते न शङ्‌कितौ ॥ ५१ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे कंसवधो नाम चतुर्चत्वारिंशोऽध्यायः ॥ ४४ ॥  
हरिः ॐ तत्सत् श्रीकृष्णार्पणमस्तु ॥