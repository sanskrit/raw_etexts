---
title: ०१३

---
सबालवत्सवृन्दे ब्रह्मणापहृते श्रीकृष्णस्य  
तत्तद्‌रूपेणाब्दं यथापूर्वं विहरणं ब्रह्मणो मोहभङ्गश्च -  
( अनुष्टुप् )  
श्रीशुक उवाच ।  
साधु पृष्टं महाभाग त्वया भागवतोत्तम ।  
यन्नूतनयसीशस्य श्रृण्वन्नपि कथां मुहुः ॥ १ ॥  
( मिश्र )  
सतामयं सारभृतां निसर्गो  
यदर्थवाणी श्रुतिचेतसामपि ।  
प्रतिक्षणं नव्यवदच्युतस्य यत्  
स्त्रिया विटानामिव साधु वार्ता ॥ २ ॥  
( अनुष्टुप् )  
श्रृणुष्वावहितो राजन् अपि गुह्यं वदामि ते ।  
ब्रूयुः स्निग्धस्य शिष्यस्य गुरवो गुह्यमप्युत ॥ ३ ॥  
तथा अघवदनान्मृत्यो रक्षित्वा वत्सपालकान् ।  
सरित्पुलिनमानीय भगवान् इदमब्रवीत् ॥ ४ ॥  
( वंशस्था )  
अहोऽतिरम्यं पुलिनं वयस्याः  
स्वकेलिसम्पन् मृदुलाच्छबालुकम् ।  
स्फुटत्सरोगन्ध हृतालिपत्रिक  
ध्वनिप्रतिध्वानलसद् द्रुमाकुलम् ॥ ५ ॥  
( अनुष्टुप् )  
अत्र भोक्तव्यमस्माभिः दिवारूढं क्षुधार्दिताः ।  
वत्साः समीपेऽपः पीत्वा चरन्तु शनकैस्तृणम् ॥ ६ ॥  
तथेति पाययित्वार्भा वत्सानारुध्य शाद्वले ।  
मुक्त्वा शिक्यानि बुभुजुः समं भगवता मुदा ॥ ७ ॥  
( मिश्र )  
कृष्णस्य विष्वक् पुरुराजिमण्डलैः  
अभ्याननाः फुल्लदृशो व्रजार्भकाः ।  
सहोपविष्टा विपिने विरेजुः  
छदा यथाम्भोरुहकर्णिकायाः ॥ ८ ॥  
( अनुष्टुप् )  
केचित् पुष्पैर्दलैः केचित् पल्लवैः अङ्‌कुरैः फलैः ।  
शिग्भिः त्वग्भिः दृषद्‌भिश्च बुभुजुः कृतभाजनाः ॥ ९ ॥  
सर्वे मिथो दर्शयन्तः स्वस्वभोज्यरुचिं पृथक् ।  
हसन्तो हासयन्तश्च अभ्यवजह्रुः सहेश्वराः ॥ १० ॥  
( मन्दाक्रान्ता )  
बिभ्रद् वेणुं जठरपटयोः श्रृङ्‌गवेत्रे च कक्षे ।  
वामे पाणौ मसृणकवलं तत्फलान्यङ्‌गुलीषु ।  
तिष्ठन् मध्ये स्वपरिसुहृदो हासयन् नर्मभिः स्वैः  
स्वर्गे लोके मिषति बुभुजे यज्ञभुग् बालकेलिः ॥ ११ ॥  
( अनुष्टुप् )  
भारतैवं वत्सपेषु भुञ्जानेष्वच्युतात्मसु ।  
वत्सास्त्वन्तर्वने दूरं विविशुस्तृणलोभिताः ॥ १२ ॥  
तान् दृष्ट्वा भयसन्त्रस्न् ऊचे कृष्णोऽस्य भीभयम् ।  
मित्राण्याशान्मा विरमत् इहानेष्ये वत्सकानहम् ॥ ॥  
इत्युक्त्वाद्रिदरीकुञ्ज गह्वरेष्वात्मवत्सकान् ।  
विचिन्वन् भगवान् कृष्णः सपाणिकवलो ययौ ॥ १४ ॥  
( शार्दूलविक्रीडित )  
अम्भोजन्मजनिस्तदन्तरगतो मायार्भकस्येशितुः ।  
द्रष्टुं मञ्जु महित्वमन्यदपि तद्वत्सानितो वत्सपान् ।  
नीत्वान्यत्र कुरूद्वहान्तरदधात् खेऽवस्थितो यः पुरा ।  
दृष्ट्वाघासुरमोक्षणं प्रभवतः प्राप्तः परं विस्मयम् ॥ १५ ॥  
( अनुष्टुप् )  
ततो वत्सान् अदृष्ट्वैत्य पुलिनेऽपि च वत्सपान् ।  
उभौ अपि वने कृष्णो विचिकाय समन्ततः ॥ १६ ॥  
क्वाप्यदृष्ट्वान्तर्विपिने वत्सान् पालांश्च विश्ववित् ।  
सर्वं विधिकृतं कृष्णः सहसावजगाम ह ॥ १७ ॥  
ततः कृष्णो मुदं कर्तुं तन्मातॄणां च कस्य च ।  
उभयायितमात्मानं चक्रे विश्वकृदीश्वरः ॥ १८ ॥  
( शार्दूलविक्रीडित )  
यावद् वत्सपवत्सकाल्पकवपुः  
र्यावत् कराङ्‌घ्र्यादिकं ।  
यावद् यष्टिविषाणवेणुदलशिग्  
यावद् विभूषाम्बरम् ।  
यावत् शीलगुणाभिधाकृतिवयो  
यावद् विहारादिकं ।  
सर्वं विष्णुमयं गिरोऽङ्‌गवदजः  
सर्वस्वरूपो बभौ ॥ १९ ॥  
( अनुष्टुप् )  
स्वयमात्मात्मगोवत्सान प्रतिवार्यात्मवत्सपैः ।  
क्रीडन् आत्मविहारैश्च सर्वात्मा प्राविशद् व्रजम् ॥ २० ॥  
तत्तद् वत्सान् पृथङ्‌नीत्वा तत्तद्गोष्ठे निवेश्य सः ।  
तत्तद् आत्माभवद् राजन् तत्तत्सद्म प्रविष्टवान् ॥ २१ ॥  
( मिश्र )  
तन्मातरो वेणुरवत्वरोत्थिता  
उत्थाप्य दोर्भिः परिरभ्य निर्भरम् ।  
स्नेहस्नुतस्तन्यपयःसुधासवं  
मत्वा परं ब्रह्म सुतानपाययन् ॥ २२ ॥  
ततो नृपोन्मर्दनमज्जलेपन  
अलङ्‌कार रक्षा तिलकाशनादिभिः ।  
संलालितः स्वाचरितैः प्रहर्षयन्  
सायं गतो यामयमेन माधवः ॥ २३ ॥  
गावस्ततो गोष्ठमुपेत्य सत्वरं  
हुङ्‌कारघोषैः परिहूतसङ्‌गतान् ।  
स्वकान् स्वकान् वत्सतरानपाययन्  
मुहुर्लिहन्त्यः स्रवदौधसं पयः ॥ २४ ॥  
( अनुष्टुप् )  
गोगोपीनां मातृतास्मिन् सर्वा स्नेहर्धिकां विना ।  
पुरोवदास्वपि हरेः तोकता मायया विना ॥ २५ ॥  
व्रजौकसां स्वतोकेषु स्नेहवल्ल्याब्दमन्वहम् ।  
शनैर्निःसीम ववृधे यथा कृष्णे त्वपूर्ववत् ॥ २६ ॥  
इत्थं आत्माऽऽत्मनाऽऽत्मानं वत्सपालमिषेण सः ।  
पालयन् वत्सपो वर्षं चिक्रीडे वनगोष्ठयोः ॥ २७ ॥  
एकदा चारयन् वत्सान् सरामो वनमाविशत् ।  
पञ्चषासु त्रियामासु हायनापूरणीष्वजः ॥ २८ ॥  
ततो विदूराच्चरतो गावो वत्सानुपव्रजम् ।  
गोवर्धनाद्रिशिरसि चरन्त्यो ददृशुस्तृणम् ॥ २९ ॥  
( मिश्र )  
दृष्ट्वाथ तत्स्नेहवशोऽस्मृतात्मा  
स गोव्रजोऽत्यात्मप दुर्गमार्गः ।  
द्विपात्ककुद्ग्रीव उदास्यपुच्छो  
अगाद्धुङ्‌कृतैरास्रुपया जवेन ॥ ३० ॥  
( अनुष्टुप् )  
समेत्य गावोऽधो वत्सान् वत्सवत्योऽप्यपाययन् ।  
गिलन्त्य इव चाङ्‌गानि लिहन्त्यः स्वौधसं पयः ॥ ३१ ॥  
गोपाः तद् रोधनायास मौघ्यलज्जोरुमन्युना ।  
दुर्गाध्वकृच्छ्रतोऽभ्येत्य गोवत्सैर्ददृशुः सुतान् ॥ ३२ ॥  
( मिश्र )  
तदीक्षणोत्प्रेमरसाप्लुताशया  
जातानुरागा गतमन्यवोऽर्भकान् ।  
उदुह्य दोर्भिः परिरभ्य मूर्धनि  
घ्राणैरवापुः परमां मुदं ते ॥ ३३ ॥  
( अनुष्टुप् )  
ततः प्रवयसो गोपाः तोकाश्लेषसुनिर्वृताः ।  
कृच्छ्रात् शनैरपगताः तदनुस्मृत्युदश्रवः ॥ ३४ ॥  
व्रजस्य रामः प्रेमर्धेः वीक्ष्यौत्कण्ठ्यमनुक्षणम् ।  
मुक्तस्तनेष्वपत्येषु अहेतुविद् अचिन्तयत् ॥ ३५ ॥  
किमेतद् अद्भुतमिव वासुदेवेऽखिलात्मनि ।  
व्रजस्य सात्मनस्तोकेषु अपूर्वं प्रेम वर्धते ॥ ३६ ॥  
केयं वा कुत आयाता दैवी वा नार्युतासुरी ।  
प्रायो मायास्तु मे भर्तुः नान्या मेऽपि विमोहिनी ॥ ३७ ॥  
इति सञ्चिन्त्य दाशार्हो वत्सान् सवयसानपि ।  
सर्वानाचष्ट वैकुण्ठं चक्षुषा वयुनेन सः ॥ ३८ ॥  
नैते सुरेशा ऋषयो न चैते  
( मिश्र )  
त्वमेव भासीश भिदाश्रयेऽपि ।  
सर्वं पृथक्त्वं निगमात् कथं वदे-  
त्युक्तेन वृत्तं प्रभुणा बलोऽवैत् ॥ ३९ ॥  
( अनुष्टुप् )  
तावदेत्यात्मभूरात्म-मानेन त्रुट्यनेहसा ।  
पुरोवदाब्दं क्रीडन्तं ददृशे सकलं हरिम् ॥ ४० ॥  
यावन्तो गोकुले बालाः सवत्साः सर्व एव हि ।  
मायाशये शयाना मे नाद्यापि पुनरुत्थिताः ॥ ४१ ॥  
इत एतेऽत्र कुत्रत्या मन्माया मोहितेतरे ।  
तावन्त एव तत्राब्दं क्रीडन्तो विष्णुना समम् ॥ ४२ ॥  
एवमेतेषु भेदेषु चिरं ध्यात्वा स आत्मभूः ।  
सत्याः के कतरे नेति ज्ञातुं नेष्टे कथञ्चन ॥ ४३ ॥  
एवं सम्मोहयन् विष्णुं विमोहं विश्वमोहनम् ।  
स्वयैव माययाजोऽपि स्वयमेव विमोहितः ॥ ४४ ॥  
तम्यां तमोवन्नैहारं खद्योतार्चिरिवाहनि ।  
महतीतरमायैश्यं निहन्त्यात्मनि युञ्जतः ॥ ४५ ॥  
तावत्सर्वे वत्सपालाः पश्यतोऽजस्य तत्क्षणात् ।  
व्यदृश्यन्त घनश्यामाः पीतकौशेयवाससः ॥ ४६ ॥  
चतुर्भुजाः शङ्‌खचक्र गदाराजीवपाणयः ।  
किरीटिनः कुण्डलिनो हारिणो वनमालिनः ॥ ४७ ॥  
श्रीवत्साङ्‌गददोरत्न कम्बुकङ्‌कणपाणयः ।  
नूपुरैः कटकैर्भाताः कटिसूत्राङ्‌गुलीयकैः ॥ ४८ ॥  
आङ्‌घ्रिमस्तकमापूर्णाः तुलसीनवदामभिः ।  
कोमलैः सर्वगात्रेषु भूरिपुण्यवदर्पितैः ॥ ४९ ॥  
चन्द्रिकाविशदस्मेरैः सारुणापाङ्‌गवीक्षितैः ।  
स्वकार्थानामिव रजः सत्त्वाभ्यां स्रष्टृपालकाः ॥ ५० ॥  
आत्मादिस्तम्बपर्यन्तैः मूर्तिमद्‌भिः चराचरैः ।  
नृत्यगीताद्यनेकार्हैः पृथक् पृथक् उपासिताः ॥ ५१ ॥  
अणिमाद्यैर्महिमभिः अजाद्याभिर्विभूतिभिः ।  
चतुर्विंशतिभिस्तत्त्वैः परीता महदादिभिः ॥ ५२ ॥  
कालस्वभावसंस्कार कामकर्मगुणादिभिः ।  
स्वमहिध्वस्तमहिभिः मूर्तिमद्‌भिः उपासिताः ॥ ५३ ॥  
सत्यज्ञानानन्तानन्द मात्रैकरसमूर्तयः ।  
अस्पृष्टभूरिमाहात्म्या अपि ह्युपनिषद्‌दृशाम् ॥ ५४ ॥  
एवं सकृद् ददर्शाजः परब्रह्मात्मनोऽखिलान् ।  
यस्य भासा सर्वमिदं विभाति सचराचरम् ॥ ५५ ॥  
ततोऽतिकुतुकोद्‌वृत्त स्तिमितैकादशेन्द्रियः ।  
तद्धाम्नाभूदजस्तूष्णीं पूर्देव्यन्तीव पुत्रिका ॥ ५६ ॥  
( शिखरिणी )  
इतीरेशेऽतर्क्ये निजमहिमनि स्वप्रमितिके ।  
परत्राजातोऽतन् निरसनमुखब्रह्मकमितौ ।  
अनीशेऽपि द्रष्टुं किमिदमिति वा मुह्यति सति  
चछादाजो ज्ञात्वा सपदि परमोऽजाजवनिकाम् ॥ ५७ ॥  
( अनुष्टुप् )  
ततोऽर्वाक्प्रतिलब्धाक्षः कः परेतवदुत्थितः ।  
कृच्छ्राद् उन्मील्य वै दृष्टीः आचष्टेदं सहात्मना ॥ ५८ ॥  
सपद्येवाभितः पश्यन् दिशोऽपश्यत् पुरःस्थितम् ।  
वृन्दावनं जनाजीव्य द्रुमाकीर्णं समाप्रियम् ॥ ५९ ॥  
यत्र नैसर्गदुर्वैराः सहासन् नृमृगादयः ।  
मित्राणीवाजितावास द्रुतरुट्तर्षकादिकम् ॥ ६० ॥  
( वसन्ततिलका )  
तत्रोद्वहत्पशुपवंशशिशुत्वनाट्यं  
ब्रह्माद्वयं परमनन्त-मगाधबोधम् ।  
वत्सान् सखीनिव पुरा परितो विचिन्वद्  
एकं सपाणिकवलं परमेष्ठ्यचष्ट ॥ ६१ ॥  
दृष्ट्वा त्वरेण निजधोरणतोऽवतीर्य  
पृथ्व्यां वपुः कनकदण्डमिवाभिपात्य ।  
स्पृष्ट्वा चतुर्मुकुट कोटिभिरङ्‌घ्रियुग्मं  
नत्वा मुदश्रुसुजलैः अकृताभिषेकम् ॥ ६२ ॥  
( अनुष्टुप् )  
उत्थायोत्थाय कृष्णस्य चिरस्य पादयोः पतन् ।  
आस्ते महित्वं प्राग्दृष्टं स्मृत्वा स्मृत्वा पुनः पुनः ॥ ६३ ॥  
( वंशस्था )  
शनैरथोत्थाय विमृज्य लोचने  
मुकुन्दमुद्वीक्ष्य विनम्रकन्धरः ।  
कृताञ्जलिः प्रश्रयवान्समाहितः  
सवेपथुर्गद्गदयैलतेलया ॥ ६४ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे त्रयोदशोऽध्यायः ॥ १३ ॥  
हरिः ॐ तत्सत् श्रीकृष्णार्पणमस्तु ॥