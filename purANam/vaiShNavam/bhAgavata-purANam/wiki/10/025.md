---
title: ०२५

---
कोपान् मुसलधारावर्षं वर्षतीन्द्रे व्रजौकसां रक्षणार्थं गोवर्धनधारणम् -  
श्रीशुक उवाच -  
( अनुष्टुप् )  
इन्द्रस्तदाऽऽत्मनः पूजां विज्ञाय विहतां नृप ।  
गोपेभ्यः कृष्णनाथेभ्यो नन्दादिभ्यश्चुकोप ह ॥ १ ॥  
गणं सांवर्तकं नाम मेघानां चान्तकारिणाम् ।  
इन्द्रः प्रचोदयत् क्रुद्धो वाक्यं चाहेशमान्युत ॥ २ ॥  
अहो श्रीमदमाहात्म्यं गोपानां काननौकसाम् ।  
कृष्णं मर्त्यमुपाश्रित्य ये चक्रुर्देवहेलनम् ॥ ३ ॥  
यथादृढैः कर्ममयैः क्रतुभिर्नामनौनिभैः ।  
विद्यां आन्वीक्षिकीं हित्वा तितीर्षन्ति भवार्णवम् ॥ ४ ॥  
वाचालं बालिशं स्तब्धं अज्ञं पण्डितमानिनम् ।  
कृष्णं मर्त्यमुपाश्रित्य गोपा मे चक्रुरप्रियम् ॥ ५ ॥  
एषां श्रियावलिप्तानां कृष्णेनाध्मापितात्मनाम् ।  
धुनुत श्रीमदस्तम्भं पशून् नयत सङ्‌क्षयम् ॥ ६ ॥  
अहं चैरावतं नागं आरुह्यानुव्रजे व्रजम् ।  
मरुद्गणैर्महावेगैः नन्दगोष्ठजिघांसया ॥ ७ ॥  
श्रीशुक उवाच -  
इत्थं मघवताऽऽज्ञप्ता मेघा निर्मुक्तबन्धनाः ।  
नन्दगोकुलमासारैः पीडयामासुरोजसा ॥ ८ ॥  
विद्योतमाना विद्युद्‌भिः स्तनन्तः स्तनयित्नुभिः ।  
तीव्रैर्मरुद्गणैर्नुन्ना ववृषुर्जलशर्कराः ॥ ९ ॥  
स्थूणास्थूला वर्षधारा मुञ्चत्स्वभ्रेष्व-भीक्ष्णशः ।  
जलौघैः प्लाव्यमाना भूः नादृश्यत नतोन्नतम् ॥ १० ॥  
अत्यासारातिवातेन पशवो जातवेपनाः ।  
गोपा गोप्यश्च शीतार्ता गोविन्दं शरणं ययुः ॥ ११ ॥  
शिरः सुतांश्च कायेन प्रच्छाद्या सारपीडिताः ।  
वेपमाना भगवतः पादमूलमुपाययुः ॥ १२ ॥  
कृष्ण कृष्ण महाभाग त्वन्नाथं गोकुलं प्रभो ।  
त्रातुमर्हसि देवान्नः कुपिताद् भक्तवत्सल ॥ १३ ॥  
शिलावर्षानिपातेन हन्यमानमचेतनम् ।  
निरीक्ष्य भगवान् मेने कुपितेन्द्रकृतं हरिः ॥ १४ ॥  
अपर्त्त्वत्युल्बणं वर्षं अतिवातं शिलामयम् ।  
स्वयागे विहतेऽस्माभिः इन्द्रो नाशाय वर्षति ॥ १५ ॥  
तत्र प्रतिविधिं सम्यग् आत्मयोगेन साधये ।  
लोकेशमानिनां मौढ्याद् हनिष्ये श्रीमदं तमः ॥ १६ ॥  
न हि सद्भावयुक्तानां सुराणामीशविस्मयः ।  
मत्तोऽसतां मानभङ्‌गः प्रशमायोपकल्पते ॥ १७ ॥  
तस्मात् मच्छरणं गोष्ठं मन्नाथं मत्परिग्रहम् ।  
गोपाये स्वात्मयोगेन सोऽयं मे व्रत आहितः ॥ १८ ॥  
इत्युक्त्वैकेन हस्तेन कृत्वा गोवर्धनाचलम् ।  
दधार लीलया कृष्णः छत्राकमिव बालकः ॥ १९ ॥  
अथाह भगवान् गोपान् हेऽम्ब तात व्रजौकसः ।  
यथोपजोषं विशत गिरिगर्तं सगोधनाः ॥ २० ॥  
न त्रास इह वः कार्यो मद्धस्ताद्रिनिपातने ।  
वातवर्षभयेनालं तत्त्राणं विहितं हि वः ॥ २१ ॥  
तथा निर्विविशुर्गर्तं कृष्णाश्वासितमानसः ।  
यथावकाशं सधनाः सव्रजाः सोपजीविनः ॥ २२ ॥  
क्षुत्तृड्व्यथां सुखापेक्षां हित्वा तैर्व्रजवासिभिः ।  
वीक्ष्यमाणो दधावद्रिं सप्ताहं नाचलत् पदात् ॥ २३ ॥  
कृष्णयोगानुभावं तं निशम्येन्द्रोऽतिविस्मितः ।  
निःस्तम्भो भ्रष्टसङ्‌कल्पः स्वान् मेघान् सन्न्यवारयत् ॥ २४ ॥  
खं व्यभ्रमुदितादित्यं वातवर्षं च दारुणम् ।  
निशम्योपरतं गोपान् गोवर्धनधरोऽब्रवीत् ॥ ॥  
निर्यात त्यजत त्रासं गोपाः सस्त्रीधनार्भकाः ।  
उपारतं वातवर्षं व्युदप्रायाश्च निम्नगाः ॥ २६ ॥  
ततस्ते निर्ययुर्गोपाः स्वं स्वमादाय गोधनम् ।  
शकटोढोपकरणं स्त्रीबालस्थविराः शनैः ॥ २७ ॥  
भगवानपि तं शैलं स्वस्थाने पूर्ववत्प्रभुः ।  
पश्यतां सर्वभूतानां स्थापयामास लीलया ॥ २८ ॥  
( मिश्र )  
तं प्रेमवेगान् निभृता व्रजौकसो  
यथा समीयुः परिरम्भणादिभिः ।  
गोप्यश्च सस्नेहमपूजयन् मुदा  
दध्यक्षताद्‌भिर्युयुजुः सदाशिषः ॥ २९ ॥  
( अनुष्टुप् )  
यशोदा रोहिणी नन्दो रामश्च बलिनां वरः ।  
कृष्णमालिङ्‌ग्य युयुजुः आशिषः स्नेहकातराः ॥ ३० ॥  
दिवि देवगणाः सिद्धाः साध्या गन्धर्वचारणाः ।  
तुष्टुवुर्मुमुचुस्तुष्टाः पुष्पवर्षाणि पार्थिव ॥ ३१ ॥  
शङ्‌खदुन्दुभयो नेदुर्दिवि देवप्रचोदिताः ।  
जगुर्गन्धर्वपतयः तुम्बुरुप्रमुखा नृप ॥ ३२ ॥  
( मिश्र )  
ततोऽनुरक्तैः पशुपैः परिश्रितो  
राजन् स्वगोष्ठं सबलोऽव्रजद्धरिः ।  
तथाविधान्यस्य कृतानि गोपिका  
गायन्त्य ईयुर्मुदिता हृदिस्पृशः ॥ ३३ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे पूर्वार्धे पञ्चविंशोऽध्यायः ॥ २५ ॥  
हरिः ॐ तत्सत् श्रीकृष्णार्पणमस्तु ॥