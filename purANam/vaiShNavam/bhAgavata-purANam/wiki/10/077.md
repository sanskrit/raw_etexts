---
title: ०७७

---
भगवता सौभसहितस्य शाल्वस्य विनाशः -  
श्रीशुक उवाच -  
( अनुष्टुप् )  
स तूपस्पृश्य सलिलं दंशितो धृतकार्मुकः ।  
नय मां द्युमतः पार्श्वं वीरस्येत्याह सारथिम् ॥ १ ॥  
विधमन्तं स्वसैन्यानि द्युमन्तं रुक्मिणीसुतः ।  
प्रतिहत्य प्रत्यविध्यन् नाराचैरष्टभिः स्मयन् ॥ २ ॥  
चतुर्भिश्चतुरो वाहान् सूतमेकेन चाहनत् ।  
द्वावाभ्यं धनुश्च केतुं च शरेणान्येन वै शिरः ॥ ३ ॥  
गदसात्यकिसाम्बाद्या जघ्नुः सौभपतेर्बलम् ।  
पेतुः समुद्रे सौभेयाः सर्वे सञ्छिन्नकन्धराः ॥ ४ ॥  
एवं यदूनां शाल्वानां निघ्नतामितरेतरम् ।  
युद्धं त्रिणवरात्रं तद् अभूत् तुमुलमुल्बणम् ॥ ५ ॥  
इन्द्रप्रस्थं गतः कृष्ण आहूतो धर्मसूनुना ।  
राजसूयेऽथ निवृत्ते शिशुपाले च संस्थिते ॥ ६ ॥  
कुरुवृद्धाननुज्ञाप्य मुनींश्च ससुतां पृथाम् ।  
निमित्तान्यतिघोराणि पश्यन् द्वावारवतीं ययौ ॥ ७ ॥  
आह चाहमिहायात आर्यमिश्राभिसङ्‌गतः ।  
राजन्याश्चैद्यपक्षीया नूनं हन्युः पुरीं मम ॥ ८ ॥  
वीक्ष्य तत्कदनं स्वानां निरूप्य पुररक्षणम् ।  
सौभं च शाल्वराजं च दारुकं प्राह केशवः ॥ ९ ॥  
रथं प्रापय मे सूत शाल्वस्यान्तिकमाशु वै ।  
सम्भ्रमस्ते न कर्तव्यो मायावी सौभराडयम् ॥ १० ॥  
इत्युक्तश्चोदयामास रथमास्थाय दारुकः ।  
विशन्तं ददृशुः सर्वे स्वे परे चारुणानुजम् ॥ ११ ॥  
शाल्वश्च कृष्णमालोक्य हतप्रायबलेश्वरः ।  
प्राहरत् कृष्णसूताय शक्तिं भीमरवां मृधे ॥ १२ ॥  
तामापतन्तीं नभसि महोल्कामिव रंहसा ।  
भासयन्तीं दिशः शौरिः सायकैः शतधाच्छिनत् ॥ १३ ॥  
तं च षोडशभिर्विद्ध्वा बाणैः सौभं च खे भ्रमत् ।  
अविध्यच्छरसन्दोहैः खं सूर्य इव रश्मिभिः ॥ १४ ॥  
शाल्वः शौरेस्तु दोः सव्यं शार्ङ्‌गं शार्ङ्‌गधन्वनः ।  
बिभेद न्यपतद् हस्तात् शार्ङ्‌गमासीत् तदद्‌भुतम् ॥ १५ ॥  
हाहाकारो महानासीद्‌ भूतानां तत्र पश्यताम् ।  
निनद्य सौभराडुच्चैः इदमाह जनार्दनम् ॥ १६ ॥  
यत्त्वया मूढ नः सख्युः भ्रातुर्भार्या हृतेक्षताम् ।  
प्रमत्तः स सभामध्ये त्वया व्यापादितः सखा ॥ १७ ॥  
तं त्वाद्य निशितैर्बाणैः अपराजितमानिनम् ।  
नयाम्यपुनरावृत्तिं यदि तिष्ठेर्ममाग्रतः ॥ १८ ॥  
श्रीभगवानुवाच -  
वृथा त्वं कत्थसे मन्द न पश्यस्यन्तिकेऽन्तकम् ।  
पौरुषं दर्शयन्ति स्म शूरा न बहुभाषिणः ॥ १९ ॥  
इत्युक्त्वा भगवान् शाल्वं गदया भीमवेगया ।  
तताड जत्रौ संरब्धः स चकम्पे वमन्नसृक् ॥ २० ॥  
गदायां सन्निवृत्तायां शाल्वस्त्वन्तरधीयत ।  
ततो मुहूर्त आगत्य पुरुषः शिरसाच्युतम् ।  
देवक्या प्रहितोऽस्मीति नत्वा प्राह वचो रुदन् ॥ २१ ॥  
कृष्ण कृष्ण महाबाहो पिता ते पितृवत्सल ।  
बद्ध्वापनीतः शाल्वेन सौनिकेन यथा पशुः ॥ २२ ॥  
निशम्य विप्रियं कृष्णो मानुषीं प्रकृतिं गतः ।  
विमनस्को घृणी स्नेहाद् बभाषे प्राकृतो यथा ॥ २३ ॥  
कथं राममसम्भ्रान्तं जित्वाजेयं सुरासुरैः ।  
शाल्वेनाल्पीयसा नीतः पिता मे बलवान् विधिः ॥ २४ ॥  
इति ब्रुवाणे गोविन्दे सौभराट् प्रत्युपस्थितः ।  
वसुदेवमिवानीय कृष्णं चेदमुवाच सः ॥ २५ ॥  
एष ते जनिता तातो यदर्थमिह जीवसि ।  
वधिष्ये वीक्षतस्तेऽमुं ईशश्चेत् पाहि बालिश ॥ २६ ॥  
एवं निर्भर्त्स्य मायावी खड्गेनानकदुन्दुभेः ।  
उत्कृत्य शिर आदाय खस्थं सौभं समाविशत् ॥ २७ ॥  
( मिश्र )  
ततो मुहूर्तं प्रकृतावुपप्लुतः  
स्वबोध आस्ते स्वजनानुषङ्‌गतः ।  
महानुभावस्तदबुध्यदासुरीं  
मायां स शाल्वप्रसृतां मयोदिताम् ॥ २८ ॥  
न तत्र दूतं न पितुः कलेवरं  
प्रबुद्ध आजौ समपश्यदच्युतः ।  
स्वाप्नं यथा चाम्बरचारिणं रिपुं  
सौभस्थमालोक्य निहन्तुमुद्यतः ॥ २९ ॥  
( अनुष्टुप् )  
एवं वदन्ति राजर्षे ऋषयः के च नान्विताः ।  
यत् स्ववाचो विरुध्येत नूनं ते न स्मरन्त्युत ॥ ३० ॥  
क्व शोकमोहौ स्नेहो वा भयं वा येऽज्ञसम्भवाः ।  
क्व चाखण्डितविज्ञान ज्ञानैश्वर्यस्त्वखण्डितः ॥ ३१ ॥  
( मिश्र )  
यत्पादसेवोर्जितयाऽऽत्मविद्यया  
हिन्वन्त्यनाद्यात्मविपर्ययग्रहम् ।  
लभन्त आत्मीयमनन्तमैश्वरं  
कुतो नु मोहः परमस्य सद्गतेः ॥ ३२ ॥  
तं शस्त्रपूगैः प्रहरन्तमोजसा  
शाल्वं शरैः शौरिरमोघविक्रमः ।  
विद्ध्वाच्छिनद्‌ वर्म धनुः शिरोमणिं  
सौभं च शत्रोर्गदया रुरोज ह ॥ ३३ ॥  
तत्कृष्णहस्तेरितया विचूर्णितं  
पपात तोये गदया सहस्रधा ।  
विसृज्य तद्‌ भूतलमास्थितो गदां  
उद्यम्य शाल्वोऽच्युतमभ्यगाद् द्रुतम् ॥ ३४ ॥  
आधावतः सगदं तस्य बाहुं  
भल्लेन छित्त्वाथ रथाङ्‌गमद्‌भुतम् ।  
वधाय शाल्वस्य लयार्कसन्निभं  
बिभ्रद् बभौ सार्क इवोदयाचलः ॥ ३५ ॥  
जहार तेनैव शिरः सकुण्डलं  
किरीटयुक्तं पुरुमायिनो हरिः ।  
वज्रेण वृत्रस्य यथा पुरन्दरो  
बभूव हाहेति वचस्तदा नृणाम् ॥ ३६ ॥  
( अनुष्टुप् )  
तस्मिन्निपतिते पापे सौभे च गदया हते ।  
नेदुर्दुन्दुभयो राजन् दिवि देवगणेरिताः ।  
सखीनां अपचितिं कुर्वन् दन्तवक्रो रुषाभ्यगात् ॥ ३७ ॥  
इति श्रीमद्भागवते महापुराणे पारमहंस्यां  
संहितायां दशमस्कन्धे उत्तरार्धे  
सौभवधो नाम सप्तसप्ततितमोऽध्यायः ॥ ७७ ॥  
हरिः ॐ तत्सत् श्रीकृष्णार्पणमस्तु ॥