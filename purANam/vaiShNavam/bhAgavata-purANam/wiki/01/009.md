---
title: ००९

---
सूत उवाच ।  
(अनुष्टुप्)  
इति भीतः प्रजाद्रोहात् सर्वधर्मविवित्सया ।  
ततो विनशनं प्रागाद् यत्र देवव्रतोऽपतत् ॥। १ ॥  
तदा ते भ्रातरः सर्वे सदश्वैः स्वर्णभूषितैः ।  
अन्वगच्छन् रथैर्विप्रा व्यासधौम्यादयस्तथा ॥। २ ॥  
भगवानपि विप्रर्षे रथेन सधनञ्जयः ।  
स तैर्व्यरोचत नृपः कुवेर इव गुह्यकैः ॥। ३ ॥  
दृष्ट्वा निपतितं भूमौ दिवश्च्युतं इवामरम् ।  
प्रणेमुः पाण्डवा भीष्मं सानुगाः सह चक्रिणा ॥। ४ ॥  
तत्र ब्रह्मर्षयः सर्वे देवर्षयश्च सत्तम ।  
राजर्षयश्च तत्रासन् द्रष्टुं भरतपुङ्गवम् ॥। ५ ॥  
पर्वतो नारदो धौम्यो भगवान् बादरायणः ।  
बृहदश्वो भरद्वाजः सशिष्यो रेणुकासुतः ॥। ६ ॥  
वसिष्ठ इन्द्रप्रमदः त्रितो गृत्समदोऽसितः ।  
कक्षीवान् गौतमोऽत्रिश्च कौशिकोऽथ सुदर्शनः ॥। ७ ॥  
अन्ये च मुनयो ब्रह्मन् ब्रह्मरातादयोऽमलाः ।  
शिष्यैरुपेता आजग्मुः कश्यपाङ्‌गिरसादयः ॥। ८ ॥  
तान् समेतान् महाभागान् उपलभ्य वसूत्तमः ।  
पूजयामास धर्मज्ञो देशकालविभागवित् ॥ ९ ॥  
कृष्णं च तत्प्रभावज्ञ आसीनं जगदीश्वरम् ।  
हृदिस्थं पूजयामास माययोपात्त विग्रहम् ॥ १० ॥  
पाण्डुपुत्रान् उपासीनान् प्रश्रयप्रेमसङ्गतान् ।  
अभ्याचष्टानुरागाश्रैः अन्धीभूतेन चक्षुषा ॥ ११ ॥  
अहो कष्टमहोऽन्याय्यं यद् यूयं धर्मनन्दनाः ।  
जीवितुं नार्हथ क्लिष्टं विप्रधर्माच्युताश्रयाः ॥ १२ ॥  
संस्थितेऽतिरथे पाण्डौ पृथा बालप्रजा वधूः ।  
युष्मत्कृते बहून् क्लेशान् प्राप्ता तोकवती मुहुः ॥ १३ ॥  
सर्वं कालकृतं मन्ये भवतां च यदप्रियम् ।  
सपालो यद्वशे लोको वायोरिव घनावलिः ॥ १४ ॥  
यत्र धर्मसुतो राजा गदापाणिर्वृकोदरः ।  
कृष्णोऽस्त्री गाण्डिवं चापं सुहृत् कृष्णः ततो विपत् ॥ १५ ॥  
न ह्यस्य कर्हिचित् राजन् पुमान् वेद विधित्सितम् ।  
यत् विजिज्ञासया युक्ता मुह्यन्ति कवयोऽपि हि ॥ १६ ॥  
तस्मात् इदं दैवतन्त्रं व्यवस्य भरतर्षभ ।  
तस्यानुविहितोऽनाथा नाथ पाहि प्रजाः प्रभो ॥ १७ ॥  
एष वै भगवान् साक्षात् आद्यो नारायणः पुमान् ।  
मोहयन् मायया लोकं गूढश्चरति वृष्णिषु ॥ १८ ॥  
अस्यानुभावं भगवान् वेद गुह्यतमं शिवः ।  
देवर्षिर्नारदः साक्षात् भगवान् कपिलो नृप ॥ १९ ॥  
यं मन्यसे मातुलेयं प्रियं मित्रं सुहृत्तमम् ।  
अकरोः सचिवं दूतं सौहृदादथ सारथिम् ॥ २० ॥  
सर्वात्मनः समदृशो ह्यद्वयस्यानहङ्कृतेः ।  
तत्कृतं मतिवैषम्यं निरवद्यस्य न क्वचित् ॥ २१ ॥  
तथाप्येकान्तभक्तेषु पश्य भूपानुकम्पितम् ।  
यत् मे असून् त्यजतः साक्षात् कृष्णो दर्शनमागतः ॥ २२ ॥  
भक्त्यावेश्य मनो यस्मिन् वाचा यन्नाम कीर्तयन् ।  
त्यजन् कलेवरं योगी मुच्यते कामकर्मभिः ॥ २३ ॥  
(वंशस्थ)  
स देवदेवो भगवान् प्रतीक्षतां  
कलेवरं यावदिदं हिनोम्यहम् ।  
प्रसन्नहासारुणलोचनोल्लसन्  
मुखाम्बुजो ध्यानपथश्चतुर्भुजः ॥ २४ ॥  
सूत उवाच ।  
(अनुष्टुप्)  
युधिष्ठिरः तत् आकर्ण्य शयानं शरपञ्जरे ।  
अपृच्छत् विविधान् धर्मान् ऋषीणां चानुश्रृण्वताम् ॥ २५ ॥  
पुरुषस्वभावविहितान् यथावर्णं यथाश्रमम् ।  
वैराग्यराग उपाधिभ्यां आम्नात उभयलक्षणान् ॥ २६ ॥  
दानधर्मान् राजधर्मान् मोक्षधर्मान् विभागशः ।  
स्त्रीधर्मान् भगवत् धर्मान् समास व्यास योगतः ॥ २७ ॥  
धर्मार्थकाममोक्षांश्च सहोपायान् यथा मुने ।  
नानाख्यान इतिहासेषु वर्णयामास तत्त्ववित् ॥ २८ ॥  
धर्मं प्रवदतस्तस्य स कालः प्रत्युपस्थितः ।  
यो योगिनः छन्दमृत्योः वाञ्छितस्तु उत्तरायणः ॥ २९ ॥  
(वंशस्थ)  
तदोपसंहृत्य गिरः सहस्रणीः  
विमुक्तसङ्गं मन आदिपूरुषे ।  
कृष्णे लसत्पीतपटे चतुर्भुजे  
पुरः स्थितेऽमीलित दृग् व्यधारयत् ॥ ३० ॥  
विशुद्धया धारणया हताशुभः  
तदीक्षयैवाशु गतायुधश्रमः ।  
निवृत्त सर्वेन्द्रिय वृत्ति विभ्रमः  
तुष्टाव जन्यं विसृजन् जनार्दनम् ॥ ३१ ॥  
श्रीभीष्म उवाच ।  
(पुष्पिताग्रा)  
इति मतिरुपकल्पिता वितृष्णा  
भगवति सात्वतपुङ्गवे विभूम्नि ।  
स्वसुखमुपगते क्वचित् विहर्तुं  
प्रकृतिमुपेयुषि यद्भवप्रवाहः ॥ ३२ ॥  
त्रिभुवनकमनं तमालवर्णं  
रविकरगौरवराम्बरं दधाने ।  
वपुरलककुलावृत आननाब्जं  
विजयसखे रतिरस्तु मेऽनवद्या ॥ ३३ ॥  
युधि तुरगरजो विधूम्र विष्वक्  
कचलुलितश्रमवारि अलङ्कृतास्ये ।  
मम निशितशरैर्विभिद्यमान  
त्वचि विलसत्कवचेऽस्तु कृष्ण आत्मा ॥ ३४ ॥  
सपदि सखिवचो निशम्य मध्ये  
निजपरयोर्बलयो रथं निवेश्य ।  
स्थितवति परसैनिकायुरक्ष्णा  
हृतवति पार्थसखे रतिर्ममास्तु ॥ ३५ ॥  
व्यवहित पृतनामुखं निरीक्ष्य  
स्वजनवधात् विमुखस्य दोषबुद्ध्या ।  
कुमतिम अहरत् आत्मविद्यया यः  
चश्चरणरतिः परमस्य तस्य मेऽस्तु ॥ ३६ ॥  
स्वनिगममपहाय मत्प्रतिज्ञां  
ऋतमधि कर्तुमवप्लुतो रथस्थः ।  
धृतरथ चरणोऽभ्ययात् चलद्गुः  
हरिरिव हन्तुमिभं गतोत्तरीयः ॥ ३७ ॥  
शितविशिखहतो विशीर्णदंशः  
क्षतजपरिप्लुत आततायिनो मे ।  
प्रसभं अभिससार मद्वधार्थं  
स भवतु मे भगवान् गतिर्मुकुन्दः ॥ ३८ ॥  
विजयरथकुटुम्ब आत्ततोत्रे  
धृतहयरश्मिनि तत् श्रियेक्षणीये ।  
भगवति रतिरस्तु मे मुमूर्षोः  
यमिह निरीक्ष्य हता गताः स्वरूपम् ॥ ३९ ॥  
ललित गति विलास वल्गुहास  
प्रणय निरीक्षण कल्पितोरुमानाः ।  
कृतमनुकृतवत्य उन्मदान्धाः  
प्रकृतिमगन् किल यस्य गोपवध्वः ॥ ४० ॥  
मुनिगण नृपवर्यसङ्कुलेऽन्तः  
सदसि युधिष्ठिर राजसूय एषाम् ।  
अर्हणं उपपेद ईक्षणीयो  
मम दृशिगोचर एष आविरात्मा ॥ ४१ ॥  
तमिममहमजं शरीरभाजां  
हृदि हृदि धिष्ठितमात्म कल्पितानाम् ।  
प्रतिदृशमिव नैकधार्कमेकं  
समधिगतोऽस्मि विधूत भेदमोहः ॥ ४२ ॥  
सूत उवाच ।  
(अनुष्टुप्)  
कृष्ण एवं भगवति मनोवाक् दृष्टिवृत्तिभिः ।  
आत्मनि आत्मानमावेश्य सोऽन्तःश्वास उपारमत् ॥ ४३ ॥  
सम्पद्यमानमाज्ञाय भीष्मं ब्रह्मणि निष्कले ।  
सर्वे बभूवुस्ते तूष्णीं वयांसीव दिनात्यये ॥ ४४ ॥  
तत्र दुन्दुभयो नेदुः देवमानव वादिताः ।  
शशंसुः साधवो राज्ञां खात्पेतुः पुष्पवृष्टयः ॥ ४५ ॥  
तस्य निर्हरणादीनि सम्परेतस्य भार्गव ।  
युधिष्ठिरः कारयित्वा मुहूर्तं दुःखितोऽभवत् ॥ ४६ ॥  
तुष्टुवुर्मुनयो हृष्टाः कृष्णं तत् गुह्यनामभिः ।  
ततस्ते कृष्णहृदयाः स्वाश्रमान्प्रययुः पुनः ॥ ४७ ॥  
ततो युधिष्ठिरो गत्वा सहकृष्णो गजाह्वयम् ।  
पितरं सान्त्वयामास गान्धारीं च तपस्विनीम् ॥ ४८ ॥  
पित्रा चानुमतो राजा वासुदेवानुमोदितः ।  
चकार राज्यं धर्मेण पितृपैतामहं विभुः ॥ ४९ ॥  
इति श्रीमद्‌भागवते महापुराणे पारमहंस्यां संहितायां  
प्रथमस्कन्धे युधिष्ठिरराज्यप्रलम्भो नाम नवमोऽध्यायः ॥ ९ ॥  
हरिः ॐ तत्सत् श्रीकृष्णार्पणमस्तु ॥