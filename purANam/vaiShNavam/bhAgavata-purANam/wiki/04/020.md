---
title: ०२०

---
मैत्रेय उवाच -  
(अनुष्टुप्)  
भगवानपि वैकुण्ठः साकं मघवता विभुः ।  
यज्ञैर्यज्ञपतिस्तुष्टो यज्ञभुक् तमभाषत ॥ १ ॥  
श्रीभगवानुवाच -  
एष तेऽकार्षीद्भङ्‌गं हयमेधशतस्य ह ।  
क्षमापयत आत्मानं अमुष्य क्षन्तुमर्हसि ॥ २ ॥  
सुधियः साधवो लोके नरदेव नरोत्तमाः ।  
नाभिद्रुह्यन्ति भूतेभ्यो यर्हि नात्मा कलेवरम् ॥ ३ ॥  
पुरुषा यदि मुह्यन्ति त्वादृशा देवमायया ।  
श्रम एव परं जातो दीर्घया वृद्धसेवया ॥ ४ ॥  
अतः कायमिमं विद्वान् अविद्याकामकर्मभिः ।  
आरब्ध इति नैवास्मिन् प्रतिबुद्धोऽनुषज्जते ॥ ५ ॥  
असंसक्तः शरीरेऽस्मिन् अमुनोत्पादिते गृहे ।  
अपत्ये द्रविणे वापि कः कुर्यान्ममतां बुधः ॥ ६ ॥  
एकः शुद्धः स्वयञ्ज्योतिः निर्गुणोऽसौ गुणाश्रयः ।  
सर्वगोऽनावृतः साक्षी निरात्माऽऽत्माऽऽत्मनः परः ॥ ७ ॥  
य एवं सन्तमात्मानं आत्मस्थं वेद पूरुषः ।  
नाज्यते प्रकृतिस्थोऽपि तद्गुणैः स मयि स्थितः ॥ ८ ॥  
यः स्वधर्मेण मां नित्यं निराशीः श्रद्धयान्वितः ।  
भजते शनकैस्तस्य मनो राजन् प्रसीदति ॥ ९ ॥  
परित्यक्तगुणः सम्यग् दर्शनो विशदाशयः ।  
शान्तिं मे समवस्थानं ब्रह्म कैवल्यमश्नुते ॥ १० ॥  
उदासीनमिवाध्यक्षं द्रव्यज्ञानक्रियात्मनाम् ।  
कूटस्थं इममात्मानं यो वेदाप्नोति शोभनम् ॥ ११ ॥  
भिन्नस्य लिङ्‌गस्य गुणप्रवाहो  
द्रव्यक्रियाकारकचेतनात्मनः ।  
दृष्टासु सम्पत्सु विपत्सु सूरयो  
न विक्रियन्ते मयि बद्धसौहृदाः ॥ १२ ॥  
समः समानोत्तममध्यमाधमः  
सुखे च दुःखे च जितेन्द्रियाशयः ।  
मयोपकॢप्ताखिललोकसंयुतो  
विधत्स्व वीराखिललोकरक्षणम् ॥ १३ ॥  
श्रेयः प्रजापालनमेव राज्ञो  
यत्साम्पराये सुकृतात् षष्ठमंशम् ।  
हर्तान्यथा हृतपुण्यः प्रजानां  
अरक्षिता करहारोऽघमत्ति ॥ १४ ॥  
एवं द्विजाग्र्यानुमतानुवृत्त  
धर्मप्रधानोऽन्यतमोऽवितास्याः ।  
ह्रस्वेन कालेन गृहोपयातान्  
द्रष्टासि सिद्धाननुरक्तलोकः ॥ १५ ॥  
वरं च मत् कञ्चन मानवेन्द्र  
वृणीष्व तेऽहं गुणशीलयन्त्रितः ।  
नाहं मखैर्वै सुलभस्तपोभिः  
योगेन वा यत्समचित्तवर्ती ॥ १६ ॥  
मैत्रेय उवाच -  
(अनुष्टुप्)  
स इत्थं लोकगुरुणा विष्वक्सेनेन विश्वजित् ।  
अनुशासित आदेशं शिरसा जगृहे हरेः ॥ १७ ॥  
स्पृशन्तं पादयोः प्रेम्णा व्रीडितं स्वेन कर्मणा ।  
शतक्रतुं परिष्वज्य विद्वेषं विससर्ज ह ॥ १८ ॥  
भगवानथ विश्वात्मा पृथुनोपहृतार्हणः ।  
समुज्जिहानया भक्त्या गृहीतचरणाम्बुजः ॥ १९ ॥  
प्रस्थानाभिमुखोऽप्येनं अनुग्रहविलम्बितः ।  
पश्यन् पद्मपलाशाक्षो न प्रतस्थे सुहृत्सताम् ॥ २० ॥  
स आदिराजो रचिताञ्जलिर्हरिं  
विलोकितुं नाशकदश्रुलोचनः ।  
न किञ्चनोवाच स बाष्पविक्लवो  
हृदोपगुह्यामुमधादवस्थितः ॥ २१ ॥  
अथावमृज्याश्रुकला विलोकयन्  
अतृप्तदृग्गोचरमाह पूरुषम् ।  
पदा स्पृशन्तं क्षितिमंस उन्नते  
विन्यस्तहस्ताग्रमुरङ्‌गविद्विषः ॥ २२ ॥  
पृथुरुवाच -  
वरान् विभो त्वद्वरदेश्वराद्बुधः  
कथं वृणीते गुणविक्रियात्मनाम् ।  
ये नारकाणामपि सन्ति देहिनां  
तानीश कैवल्यपते वृणे न च ॥ २३ ॥  
न कामये नाथ तदप्यहं क्वचित्  
न यत्र युष्मत् चरणाम्बुजासवः ।  
महत्तमान्तर्हृदयान्मुखच्युतो  
विधत्स्व कर्णायुतमेष मे वरः ॥ २४ ॥  
स उत्तमश्लोक महन्मुखच्युतो  
भवत्पदाम्भोजसुधा कणानिलः ।  
स्मृतिं पुनर्विस्मृततत्त्ववर्त्मनां  
कुयोगिनां नो वितरत्यलं वरैः ॥ २५ ॥  
यशः शिवं सुश्रव आर्यसङ्‌गमे  
यदृच्छया चोपशृणोति ते सकृत् ।  
कथं गुणज्ञो विरमेद्विना पशुं  
श्रीर्यत्प्रवव्रे गुणसङ्‌ग्रहेच्छया ॥ २६ ॥  
अथाभजे त्वाखिलपूरुषोत्तमं  
गुणालयं पद्मकरेव लालसः ।  
अप्यावयोरेकपतिस्पृधोः कलिः  
न स्यात्कृतत्वच्चरणैकतानयोः ॥ २७ ॥  
जगज्जनन्यां जगदीश वैशसं  
स्यादेव यत्कर्मणि नः समीहितम् ।  
करोषि फल्ग्वप्युरु दीनवत्सलः  
स्व एव धिष्ण्येऽभिरतस्य किं तया ॥ २८ ॥  
भजन्त्यथ त्वामत एव साधवो  
व्युदस्तमायागुणविभ्रमोदयम् ।  
भवत्पदानुस्मरणादृते सतां  
निमित्तमन्यद्भगवन्न विद्महे ॥ २९ ॥  
मन्ये गिरं ते जगतां विमोहिनीं वरं  
वृणीष्वेति भजन्तमात्थ यत् ।  
वाचा नु तन्त्या यदि ते जनोऽसितः  
कथं पुनः कर्म करोति मोहितः ॥ ३० ॥  
त्वन्माययाद्धा जन ईश खण्डितो  
यदन्यदाशास्त ऋतात्मनोऽबुधः ।  
यथा चरेद्बालहितं पिता स्वयं  
तथा त्वमेवार्हसि नः समीहितुम् ॥ ३१ ॥  
मैत्रेय उवाच -  
इत्यादिराजेन नुतः स विश्वदृक्  
तमाह राजन् मयि भक्तिरस्तु ते ।  
दिष्ट्येदृशी धीर्मयि ते कृता यया  
मायां मदीयां तरति स्म दुस्त्यजाम् ॥ ३२ ॥  
(अनुष्टुप्)  
तत्त्वं कुरु मयादिष्टं अप्रमत्तः प्रजापते ।  
मदादेशकरो लोकः सर्वत्राप्नोति शोभनम् ॥ ३३ ॥  
मैत्रेय उवाच -  
इति वैन्यस्य राजर्षेः प्रतिनन्द्यार्थवद्वचः ।  
पूजितोऽनुगृहीत्वैनं गन्तुं चक्रेऽच्युतो मतिम् ॥ ३४ ॥  
देवर्षिपितृगन्धर्व सिद्धचारणपन्नगाः ।  
किन्नराप्सरसो मर्त्याः खगा भूतान्यनेकशः ॥ ३५ ॥  
यज्ञेश्वरधिया राज्ञा वाग्वित्ताञ्जलिभक्तितः ।  
सभाजिता ययुः सर्वे वैकुण्ठानुगतास्ततः ॥ ३६ ॥  
भगवानपि राजर्षेः सोपाध्यायस्य चाच्युतः ।  
हरन्निव मनोऽमुष्य स्वधाम प्रत्यपद्यत ॥ ३७ ॥  
अदृष्टाय नमस्कृत्य नृपः सन्दर्शितात्मने ।  
अव्यक्ताय च देवानां देवाय स्वपुरं ययौ ॥ ३८ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे पृथुचरिते विंशोऽध्यायः ॥ २० ॥