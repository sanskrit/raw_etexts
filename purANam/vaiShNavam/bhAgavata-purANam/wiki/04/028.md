---
title: ०२८

---
नारद उवाच -  
(अनुष्टुप्)  
सैनिका भयनाम्नो ये बर्हिष्मन् दिन्दिष्टकारिणः ।  
प्रज्वारकालकन्याभ्यां विचेरुः अवनीमिमाम् ॥ १ ॥  
ते एकदा तु रभसा पुरञ्जनपुरीं नृप ।  
रुरुधुर्भौमभोगाढ्यां जरत्पन्नगपालिताम् ॥ २ ॥  
कालकन्यापि बुभुजे पुरञ्जनपुरं बलात् ।  
ययाभिभूतः पुरुषः सद्यो निःसारतामियात् ॥ ३ ॥  
तयोपभुज्यमानां वै यवनाः सर्वतोदिशम् ।  
द्वार्भिः प्रविश्य सुभृशं प्रार्दयन् सकलां पुरीम् ॥ ४ ॥  
तस्यां प्रपीड्यमानायां अभिमानी पुरञ्जनः ।  
अवापोरुविधान् तापान् कुटुम्बी ममताकुलः ॥ ५ ॥  
कन्योपगूढो नष्टश्रीः कृपणो विषयात्मकः ।  
नष्टप्रज्ञो हृतैश्वर्यो गन्धर्वयवनैर्बलात् ॥ ॥ ६ ॥  
विशीर्णां स्वपुरीं वीक्ष्य प्रतिकूलाननादृतान् ।  
पुत्रान् पौत्रानुगामात्यान् जायां च गतसौहृदाम् ॥ ७ ॥  
आत्मानं कन्यया ग्रस्तं पञ्चालान् अरिदूषितान् ।  
दुरन्तचिन्तामापन्नो न लेभे तत्प्रतिक्रियाम् ॥ ८ ॥  
कामानभिलषन्दीनो यातयामांश्च कन्यया ।  
विगतात्मगतिस्नेहः पुत्रदारांश्च लालयन् ॥ ९ ॥  
गन्धर्वयवनाक्रान्तां कालकन्योपमर्दिताम् ।  
हातुं प्रचक्रमे राजा तां पुरीमनिकामतः ॥ १० ॥  
भयनाम्नोऽग्रजो भ्राता प्रज्वारः प्रत्युपस्थितः ।  
ददाह तां पुरीं कृत्स्नां भ्रातुः प्रियचिकीर्षया ॥ ११ ॥  
तस्यां सन्दह्यमानायां सपौरः सपरिच्छदः ।  
कौटुम्बिकः कुटुम्बिन्या उपातप्यत सान्वयः ॥ १२ ॥  
यवनोपरुद्धायतनो ग्रस्तायां कालकन्यया ।  
पुर्यां प्रज्वारसंसृष्टः पुरपालोऽन्वतप्यत ॥ १३ ॥  
न शेके सोऽवितुं तत्र पुरुकृच्छ्रोरुवेपथुः ।  
गन्तुमैच्छत्ततो वृक्ष कोटरादिव सानलात् ॥ १४ ॥  
शिथिलावयवो यर्हि गन्धर्वैर्हृतपौरुषः ।  
यवनैररिभी राजन् उपरुद्धो रुरोद ह ॥ १५ ॥  
दुहितॄ पुत्रपौत्रांश्च जामिजामातृपार्षदान् ।  
स्वत्वावशिष्टं यत्किञ्चिद् गृहकोशपरिच्छदम् ॥ १६ ॥  
अहं ममेति स्वीकृत्य गृहेषु कुमतिर्गृही ।  
दध्यौ प्रमदया दीनो विप्रयोग उपस्थिते ॥ १७ ॥  
लोकान्तरं गतवति मय्यनाथा कुटुम्बिनी ।  
वर्तिष्यते कथं त्वेषा बालकान् अनुशोचती ॥ १८ ॥  
न मय्यनाशिते भुङ्‌क्ते नास्नाते स्नाति मत्परा ।  
मयि रुष्टे सुसन्त्रस्ता भर्त्सिते यतवाग्भयात् ॥ १९ ॥  
प्रबोधयति माविज्ञं व्युषिते शोककर्शिता ।  
वर्त्मैतद् हृहमेधीयं वीरसूरपि नेष्यति ॥ २० ॥  
कथं नु दारका दीना दारकीर्वापरायणाः ।  
वर्तिष्यन्ते मयि गते भिन्ननाव इवोदधौ ॥ २१ ॥  
एवं कृपणया बुद्ध्या शोचन्तमतदर्हणम् ।  
ग्रहीतुं कृतधीरेनं भयनामाभ्यपद्यत ॥ २२ ॥  
पशुवद्यवनैरेष नीयमानः स्वकं क्षयम् ।  
अन्वद्रवन्ननुपथाः शोचन्तो भृशमातुराः ॥ २३ ॥  
पुरीं विहायोपगत उपरुद्धो भुजङ्‌गमः ।  
यदा तमेवानु पुरी विशीर्णा प्रकृतिं गता ॥ २४ ॥  
विकृष्यमाणः प्रसभं यवनेन बलीयसा ।  
नाविन्दत्तमसाऽऽविष्टः सखायं सुहृदं पुरः ॥ २५ ॥  
तं यज्ञपशवोऽनेन सञ्ज्ञप्ता येऽदयालुना ।  
कुठारैश्चिच्छिदुः क्रुद्धाः स्मरन्तोऽमीवमस्य तत् ॥ २६ ॥  
अनन्तपारे तमसि मग्नो नष्टस्मृतिः समाः ।  
शाश्वतीरनुभूयार्तिं प्रमदासङ्‌गदूषितः ॥ २७ ॥  
तामेव मनसा गृह्णन् बभूव प्रमदोत्तमा ।  
अनन्तरं विदर्भस्य राजसिंहस्य वेश्मनि ॥ २८ ॥  
उपयेमे वीर्यपणां वैदर्भीं मलयध्वजः ।  
युधि निर्जित्य राजन्यान् पाण्ड्यः परपुरञ्जयः ॥ २९ ॥  
तस्यां स जनयां चक्र आत्मजामसितेक्षणाम् ।  
यवीयसः सप्त सुतान् सप्त द्रविडभूभृतः ॥ ३० ॥  
एकैकस्याभवत्तेषां राजन् अर्बुदमर्बुदम् ।  
भोक्ष्यते यद्वंशधरैः मही मन्वन्तरं परम् ॥ ३१ ॥  
अगस्त्यः प्राग्दुहितरं उपयेमे धृतव्रताम् ।  
यस्यां दृढच्युतो जात इध्मवाहात्मजो मुनिः ॥ ३२ ॥  
विभज्य तनयेभ्यः क्ष्मां राजर्षिर्मलयध्वजः ।  
आरिराधयिषुः कृष्णं स जगाम कुलाचलम् ॥ ३३ ॥  
हित्वा गृहान् सुतान् भोगान् वैदर्भी मदिरेक्षणा ।  
अन्वधावत पाण्ड्येशं ज्योत्स्नेव रजनीकरम् ॥ ३४ ॥  
तत्र चन्द्रवसा नाम ताम्रपर्णी वटोदका ।  
तत्पुण्यसलिलैर्नित्यं उभयत्रात्मनो मृजन् ॥ ३५ ॥  
कन्दाष्टिभिर्मूलफलैः पुष्पपर्णैस्तृणोदकैः ।  
वर्तमानः शनैर्गात्र कर्शनं तप आस्थितः ॥ ३६ ॥  
शीतोष्णवातवर्षाणि क्षुत्पिपासे प्रियाप्रिये ।  
सुखदुःखे इति द्वन्द्वान् यजयत्समदर्शनः ॥ ३७ ॥  
तपसा विद्यया पक्व कषायो नियमैर्यमैः ।  
युयुजे ब्रह्मण्यात्मानं विजिताक्षानिलाशयः ॥ ३८ ॥  
आस्ते स्थाणुरिवैकत्र दिव्यं वर्षशतं स्थिरः ।  
वासुदेवे भगवति नान्यद् वेदोद्वहन् रतिम् ॥ ३९ ॥  
स व्यापकतयाऽऽत्मानं व्यतिरिक्ततयाऽऽत्मनि ।  
विद्वान्स्वप्न इवामर्श साक्षिणं विरराम ह ॥ ४० ॥  
साक्षाद्भगवतोक्तेन गुरुणा हरिणा नृप ।  
विशुद्धज्ञानदीपेन स्फुरता विश्वतोमुखम् ॥ ४१ ॥  
परे ब्रह्मणि चात्मानं परं ब्रह्म तथात्मनि ।  
वीक्षमाणो विहायेक्षां अस्माद् उपरराम ह ॥ ४२ ॥  
पतिं परमधर्मज्ञं वैदर्भी मलयध्वजम् ।  
प्रेम्णा पर्यचरद्धित्वा भोगान् सा पतिदेवता ॥ ४३ ॥  
चीरवासा व्रतक्षामा वेणीभूतशिरोरुहा ।  
बभावुपपतिं शान्ता शिखा शान्तमिवानलम् ॥ ४४ ॥  
अजानती प्रियतमं यदोपरतमङ्‌गना ।  
सुस्थिरासनमासाद्य यथापूर्वमुपाचरत् ॥ ४५ ॥  
यदा नोपलभेता^घ्रौ ऊष्माणं पत्युरर्चती ।  
आसीत् संविग्नहृदया यूथभ्रष्टा मृगी यथा ॥ ४६ ॥  
आत्मानं शोचती दीनं अबन्धुं विक्लवाश्रुभिः ।  
स्तनौ आसिच्य विपिने सुस्वरं प्ररुरोद सा ॥ ४७ ॥  
उत्तिष्ठोत्तिष्ठ राजर्षे इमां उदधिमेखलाम् ।  
दस्युभ्यः क्षत्रबन्धुभ्यो बिभ्यतीं पातुमर्हसि ॥ ४८ ॥  
एवं विलपन्ती बाला विपिनेऽनुगता पतिम् ।  
पतिता पादयोर्भर्तू रुदत्यश्रूण्यवर्तयत् ॥ ४९ ॥  
चितिं दारुमयीं चित्वा तस्यां पत्युः कलेवरम् ।  
आदीप्य चानुमरणे विलपन्ती मनो दधे ॥ ५० ॥  
तत्र पूर्वतरः कश्चित् सखा ब्राह्मण आत्मवान् ।  
सान्त्वयन्वल्गुना साम्ना तामाह रुदतीं प्रभो ॥ ५१ ॥  
ब्राह्मण उवाच -  
का त्वं कस्यासि को वायं शयानो यस्य शोचसि ।  
जानासि किं सखायं मां येनाग्रे विचचर्थ ह ॥ ५२ ॥  
अपि स्मरसि चात्मानंअ अविज्ञातसखं सखे ।  
हित्वा मां पदमन्विच्छन् भौमभोगरतो गतः ॥ ५३ ॥  
हंसावहं च त्वं चार्य सखायौ मानसायनौ ।  
अभूतामन्तरा वौकः सहस्रपरिवत्सरान् ॥ ५४ ॥  
स त्वं विहाय मां बन्धो गतो ग्राम्यमतिर्महीम् ।  
विचरन् पदमद्राक्षीः कयाचिन् निर्मितं स्त्रिया ॥ ५५ ॥  
पञ्चारामं नवद्वारं एकपालं त्रिकोष्ठकम् ।  
षट्कुलं पञ्चविपणं पञ्चप्रकृति स्त्रीधवम् ॥ ५६ ॥  
पञ्चेन्द्रियार्था आरामा द्वारः प्राणा नव प्रभो ।  
तेजोऽबन्नानि कोष्ठानि कुलमिन्द्रियसङ्‌ग्रहः ॥ ५७ ॥  
विपणस्तु क्रियाशक्तिः भूतप्रकृतिरव्यया ।  
शक्त्यधीशः पुमांस्त्वत्र प्रविष्टो नावबुध्यते ॥ ५८ ॥  
तस्मिंस्त्वं रामया स्पृष्टो रममाणोऽश्रुतस्मृतिः ।  
तत्सङ्‌गादीदृशीं प्राप्तो दशां पापीयसीं प्रभो ॥ ५९ ॥  
न त्वं विदर्भदुहिता नायं वीरः सुहृत्तव ।  
न पतिस्त्वं पुरञ्जन्या रुद्धो नवमुखे यया । ॥ ६० ॥  
माया ह्येषा मया सृष्टा यत्पुमांसं स्त्रियं सतीम् ।  
मन्यसे नोभयं यद्वै हंसौ पश्यावयोर्गतिम् । ॥ ६१ ॥  
अहं भवान्न चान्यस्त्वं त्वमेवाहं विचक्ष्व भोः ।  
न नौ पश्यन्ति कवयः छिद्रं जातु मनागपि । ॥ ६२ ॥  
यथा पुरुष आत्मानं एकं आदर्शचक्षुषोः ।  
द्विधाभूतमवेक्षेत तथैवान्तरमावयोः । ॥ ६३ ॥  
एवं स मानसो हंसो हंसेन प्रतिबोधितः ।  
स्वस्थस्तद्व्यभिचारेण नष्टामाप पुनः स्मृतिम् । ॥ ६४ ॥  
बर्हिष्मन्नेतदध्यात्मं पारोक्ष्येण प्रदर्शितम् ।  
यत्परोक्षप्रियो देवो भगवान्विश्वभावनः । ॥ ६५ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे पुरञ्जनोपाख्याने अष्टाविंशोऽध्यायः ॥ २८ ॥