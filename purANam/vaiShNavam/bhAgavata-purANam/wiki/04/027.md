---
title: ०२७

---
नारद उवाच -  
(अनुष्टुप्)  
इत्थं पुरञ्जनं सध्र्यग् वशमानीय विभ्रमैः ।  
पुरञ्जनी महाराज रेमे रमयती पतिम् ॥ १ ॥  
स राजा महिषीं राजन् सुस्नातां रुचिराननाम् ।  
कृतस्वस्त्ययनां तृप्तां अभ्यनन्ददुपागताम् ॥ २ ॥  
तयोपगूढः परिरब्धकन्धरो  
रहोऽनुमन्त्रैरपकृष्टचेतनः ।  
न कालरंहो बुबुधे दुरत्ययं  
दिवा निशेति प्रमदापरिग्रहः ॥ ३ ॥  
शयान उन्नद्धमदो महामना  
महार्हतल्पे महिषीभुजोपधिः ।  
तामेव वीरो मनुते परं यतः  
तमोऽभिभूतो न निजं परं च यत् ॥ ४ ॥  
(अनुष्टुप्)  
तयैवं रममाणस्य कामकश्मलचेतसः ।  
क्षणार्धमिव राजेन्द्र व्यतिक्रान्तं नवं वयः ॥ ५ ॥  
तस्यां अजनयत् पुत्रान् पुरञ्जन्यां पुरञ्जनः ।  
शतान्येकादश विराड् आयुषोऽर्धमथात्यगात् ॥ ॥ ६ ॥  
दुहित्ईर्दशोत्तरशतं पितृमातृयशस्करीः ।  
शीलौदार्यगुणोपेताः पौरञ्जन्यः प्रजापते ॥ ७ ॥  
स पञ्चालपतिः पुत्रान् पितृवंशविवर्धनान् ।  
दारैः संयोजयामास दुहितॄ सदृशैर्वरैः ॥ ८ ॥  
पुत्राणां चाभवन् पुत्रा एकैकस्य शतं शतम् ।  
यैर्वै पौरञ्जनो वंशः पञ्चालेषु समेधितः ॥ ९ ॥  
तेषु तद् रिक्थहारेषु गृहकोशानुजीविषु ।  
निरूढेन ममत्वेन विषयेष्वन्वबध्यत ॥ १० ॥  
ईजे च क्रतुभिर्घोरैः दीक्षितः पशुमारकैः ।  
देवान् पितॄन् भूतपतीन् नानाकामो यथा भवान् ॥ ११ ॥  
युक्तेष्वेवं प्रमत्तस्य कुटुम्बासक्तचेतसः ।  
आससाद स वै कालो योऽप्रियः प्रिययोषिताम् ॥ १२ ॥  
चण्डवेग इति ख्यातो गन्धर्वाधिपतिर्नृप ।  
गन्धर्वास्तस्य बलिनः षष्ट्युत्तरशतत्रयम् ॥ १३ ॥  
गन्धर्व्यस्तादृशीरस्य मैथुन्यश्च सितासिताः ।  
परिवृत्त्या विलुम्पन्ति सर्वकामविनिर्मिताम् ॥ १४ ॥  
ते चण्डवेगानुचराः पुरञ्जनपुरं यदा ।  
हर्तुमारेभिरे तत्र प्रत्यषेधत् प्रजागरः ॥ १५ ॥  
स सप्तभिः शतैरेको विंशत्या च शतं समाः ।  
पुरञ्जनपुराध्यक्षो गन्धर्वैर्युयुधे बली ॥ १६ ॥  
क्षीयमाणे स्वसम्बन्धे एकस्मिन् बहुभिर्युधा ।  
चिन्तां परां जगामार्तः सराष्ट्रपुरबान्धवः ॥ १७ ॥  
स एव पुर्यां मधुभुक् पञ्चालेषु स्वपार्षदैः ।  
उपनीतं बलिं गृह्णन् स्त्रीजितो नाविदद्भयम् ॥ १८ ॥  
कालस्य दुहिता काचित्त्रिलोकीं वरमिच्छती ।  
पर्यटन्ती न बर्हिष्मन् प्रत्यनन्दत कश्चन ॥ १९ ॥  
दौर्भाग्येनात्मनो लोके विश्रुता दुर्भगेति सा ।  
या तुष्टा राजर्षये तु वृतादात्पूरवे वरम् ॥ २० ॥  
कदाचिद् अटमाना सा ब्रह्मलोकान् महीं गतम् ।  
वव्रे बृहद्व्रतं मां तु जानती काममोहिता ॥ २१ ॥  
मयि संरभ्य विपुलं अदात् शापं सुदुःसहम् ।  
स्थातुमर्हसि नैकत्र मद् याच्ञाविमुखो मुने ॥ २२ ॥  
ततो विहतसङ्‌कल्पा कन्यका यवनेश्वरम् ।  
मयोपदिष्टमासाद्य वव्रे नाम्ना भयं पतिम् ॥ २३ ॥  
ऋषभं यवनानां त्वां वृणे वीरेप्सितं पतिम् ।  
सङ्‌कल्पस्त्वयि भूतानां कृतः किल न रिष्यति ॥ २४ ॥  
द्वौ इमौ अनुशोचन्ति बालौ असदवग्रहौ ।  
यल्लोकशास्त्रोपनतं न राति न तदिच्छति ॥ २५ ॥  
अथो भजस्व मां भद्र भजन्तीं मे दयां कुरु ।  
एतावान् पौरुषो धर्मो यदार्तान् अनुकम्पते ॥ २६ ॥  
कालकन्योदितवचो निशम्य यवनेश्वरः ।  
चिकीर्षुर्देवगुह्यं स सस्मितं तामभाषत ॥ २७ ॥  
मया निरूपितस्तुभ्यं पतिरात्मसमाधिना ।  
नाभिनन्दति लोकोऽयं त्वां अभद्रां असम्मताम् ॥ २८ ॥  
त्वं अव्यक्तगतिर्भुङ्‌क्ष्व लोकं कर्मविनिर्मितम् ।  
या हि मे पृतनायुक्ता प्रजानाशं प्रणेष्यसि ॥ २९ ॥  
प्रज्वारोऽयं मम भ्राता त्वं च मे भगिनी भव ।  
चराम्युभाभ्यां लोकेऽस्मिन् अव्यक्तो भीमसैनिकः ॥ ३० ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे पुरञ्जनोपाख्याने सप्तविंशोऽध्यायः ॥ २७ ॥