---
title: ०२१

---
मैत्रेय उवाच -  
(अनुष्टुप्)  
मौक्तिकैः कुसुमस्रग्भिः दुकूलैः स्वर्णतोरणैः ।  
महासुरभिभिर्धूपैः मण्डितं तत्र तत्र वै ॥ १ ॥  
चन्दनागुरुतोयार्द्र रथ्याचत्वरमार्गवत् ।  
पुष्पाक्षतफलैस्तोक्मैः लाजैरर्चिर्भिरर्चितम् ॥ २ ॥  
सवृन्दैः कदलीस्तम्भैः पूगपोतैः परिष्कृतम् ।  
तरुपल्लवमालाभिः सर्वतः समलङ्‌कृतम् ॥ ३ ॥  
प्रजास्तं दीपबलिभिः सम्भृताशेषमङ्‌गलैः ।  
अभीयुर्मृष्टकन्याश्च मृष्टकुण्डलमण्डिताः ॥ ४ ॥  
शङ्‌खदुन्दुभिघोषेण ब्रह्मघोषेण चर्त्विजाम् ।  
विवेश भवनं वीरः स्तूयमानो गतस्मयः ॥ ५ ॥  
पूजितः पूजयामास तत्र तत्र महायशाः ।  
पौराञ्जानपदान् स्तांस्तान् प्रीतः प्रियवरप्रदः ॥ ॥ ६ ॥  
स एवमादीन्यनवद्यचेष्टितः  
कर्माणि भूयांसि महान्महत्तमः ।  
कुर्वन्शशासावनिमण्डलं यशः  
स्फीतं निधायारुरुहे परं पदम् ॥ ७ ॥  
सूत उवाच -  
तदादिराजस्य यशो विजृम्भितं  
गुणैरशेषैर्गुणवत्सभाजितम् ।  
क्षत्ता महाभागवतः सदस्पते  
कौषारविं प्राह गृणन्तमर्चयन् ॥ ८ ॥  
विदुर उवाच -  
(अनुष्टुप्)  
सोऽभिषिक्तः पृथुर्विप्रैः लब्धाशेषसुरार्हणः ।  
बिभ्रत् स वैष्णवं तेजो बाह्वोर्याभ्यां दुदोह गाम् ॥ ९ ॥  
को न्वस्य कीर्तिं न शृणोत्यभिज्ञो  
यद्विक्रमोच्छिष्टमशेषभूपाः ।  
लोकाः सपाला उपजीवन्ति कामं  
अद्यापि तन्मे वद कर्म शुद्धम् ॥ १० ॥  
मैत्रेय उवाच -  
(अनुष्ट्प्)  
गङ्‌गायमुनयोर्नद्योः अन्तरा क्षेत्रमावसन् ।  
आरब्धानेव बुभुजे भोगान् पुण्यजिहासया ॥ ११ ॥  
सर्वत्रास्खलितादेशः सप्तद्वीपैकदण्डधृक् ।  
अन्यत्र ब्राह्मणकुलाद् अन्यत्राच्युतगोत्रतः ॥ १२ ॥  
एकदासीन् महासत्र दीक्षा तत्र दिवौकसाम् ।  
समाजो ब्रह्मर्षीणां च राजर्षीणां च सत्तम ॥ १३ ॥  
तस्मिन् अर्हत्सु सर्वेषु स्वर्चितेषु यथार्हतः ।  
उत्थितः सदसो मध्ये ताराणां उडुराडिव ॥ १४ ॥  
प्रांशुः पीनायतभुजो गौरः कञ्जारुणेक्षणः ।  
सुनासः सुमुखः सौम्यः पीनांसः सुद्विजस्मितः ॥ १५ ॥  
व्यूढवक्षा बृहच्छ्रोणिः वलिवल्गुदलोदरः ।  
आवर्तनाभिरोजस्वी काञ्चनोरुरुदग्रपात् ॥ १६ ॥  
सूक्ष्मवक्रासितस्निग्ध मूर्धजः कम्बुकन्धरः ।  
महाधने दुकूलाग्र्ये परिधायोपवीय च ॥ १७ ॥  
व्यञ्जिताशेषगात्रश्रीः नियमे न्यस्तभूषणः ।  
कृष्णाजिनधरः श्रीमान् कुशपाणिः कृतोचितः ॥ १८ ॥  
शिशिरस्निग्धताराक्षः समैक्षत समन्ततः ।  
ऊचिवान् इदमुर्वीशः सदः संहर्षयन्निव ॥ १९ ॥  
चारु चित्रपदं श्लक्ष्णं मृष्टं गूढमविक्लवम् ।  
सर्वेषां उपकारार्थं तदा अनुवदन्निव ॥ २० ॥  
राजोवाच -  
सभ्याः श्रृणुत भद्रं वः साधवो य इहागताः ।  
सत्सु जिज्ञासुभिर्धर्मं आवेद्यं स्वमनीषितम् ॥ २१ ॥  
अहं दण्डधरो राजा प्रजानामिह योजितः ।  
रक्षिता वृत्तिदः स्वेषु सेतुषु स्थापिता पृथक् ॥ २२ ॥  
तस्य मे तदनुष्ठानाद् यानाहुर्ब्रह्मवादिनः ।  
लोकाः स्युः कामसन्दोहा यस्य तुष्यति दिष्टदृक् ॥ २३ ॥  
य उद्धरेत्करं राजा प्रजा धर्मेष्वशिक्षयन् ।  
प्रजानां शमलं भुङ्‌क्ते भगं च स्वं जहाति सः ॥ २४ ॥  
तत्प्रजा भर्तृपिण्डार्थं स्वार्थमेवानसूयवः ।  
कुरुताधोक्षजधियः तर्हि मेऽनुग्रहः कृतः ॥ २५ ॥  
यूयं तदनुमोदध्वं पितृदेवर्षयोऽमलाः ।  
कर्तुः शास्तुरनुज्ञातुः तुल्यं यत्प्रेत्य तत्फलम् ॥ २६ ॥  
अस्ति यज्ञपतिर्नाम केषाञ्चिदर्हसत्तमाः ।  
इहामुत्र च लक्ष्यन्ते ज्योत्स्नावत्यः क्वचिद्भुवः ॥ २७ ॥  
मनोरुत्तानपादस्य ध्रुवस्यापि महीपतेः ।  
प्रियव्रतस्य राजर्षेः अङ्‌गस्यास्मत्पितुः पितुः ॥ २८ ॥  
ईदृशानां अथान्येषां अजस्य च भवस्य च ।  
प्रह्लादस्य बलेश्चापि कृत्यमस्ति गदाभृता ॥ २९ ॥  
दौहित्रादीन् ऋते मृत्योः शोच्यान् धर्मविमोहितान् ।  
वर्गस्वर्गापवर्गाणां प्रायेणैकात्म्यहेतुना ॥ ३० ॥  
यत्पादसेवाभिरुचिः तपस्विनां  
अशेषजन्मोपचितं मलं धियः ।  
सद्यः क्षिणोत्यन्वहमेधती सती  
यथा पदाङ्‌गुष्ठविनिःसृता सरित् ॥ ३१ ॥  
विनिर्धुताशेषमनोमलः पुमान्  
असङ्‌गविज्ञानविशेषवीर्यवान् ।  
यदङ्‌घ्रिमूले कृतकेतनः पुनः  
न संसृतिं क्लेशवहां प्रपद्यते ॥ ३२ ॥  
तमेव यूयं भजतात्मवृत्तिभिः  
मनोवचःकायगुणैः स्वकर्मभिः ।  
अमायिनः कामदुघाङ्‌घ्रिपङ्‌कजं  
यथाधिकारावसितार्थसिद्धयः ॥ ३३ ॥  
असौ इहानेकगुणोऽगुणोऽध्वरः  
पृथक् विधद्रव्यगुणक्रियोक्तिभिः ।  
सम्पद्यतेऽर्थाशयलिङ्‌गनामभिः  
विशुद्धविज्ञानघनः स्वरूपतः ॥ ३४ ॥  
प्रधानकालाशयधर्मसङ्‌ग्रहे  
शरीर एष प्रतिपद्य चेतनाम् ।  
क्रियाफलत्वेन विभुर्विभाव्यते  
यथानलो दारुषु तद्गुणात्मकः ॥ ३५ ॥  
अहो ममामी वितरन्त्यनुग्रहं  
हरिं गुरुं यज्ञभुजामधीश्वरम् ।  
स्वधर्मयोगेन यजन्ति मामका  
निरन्तरं क्षोणितले दृढव्रताः ॥ ३६ ॥  
मा जातु तेजः प्रभवेन्महर्द्धिभिः  
तितिक्षया तपसा विद्यया च ।  
देदीप्यमानेऽजितदेवतानां  
कुले स्वयं राजकुलाद् द्विजानाम् ॥ ३७ ॥  
ब्रह्मण्यदेवः पुरुषः पुरातनो  
नित्यं हरिर्यच्चरणाभिवन्दनात् ।  
अवाप लक्ष्मीं अनपायिनीं यशो  
जगत्पवित्रं च महत्तमाग्रणीः ॥ ३८ ॥  
यत्सेवयाशेषगुहाशयः स्वराड्  
विप्रप्रियस्तुष्यति काममीश्वरः ।  
तदेव तद्धर्मपरैर्विनीतैः  
सर्वात्मना ब्रह्मकुलं निषेव्यताम् ॥ ३९ ॥  
पुमान् लभेतान् अतिवेलमात्मनः  
प्रसीदतोऽत्यन्तशमं स्वतः स्वयम् ।  
यन्नित्यसम्बन्धनिषेवया ततः  
परं किमत्रास्ति मुखं हविर्भुजाम् ॥ ४० ॥  
अश्नात्यनन्तः खलु तत्त्वकोविदैः  
श्रद्धाहुतं यन्मुख इज्यनामभिः ।  
न वै तथा चेतनया बहिष्कृते  
हुताशने पारमहंस्यपर्यगुः ॥ ४१ ॥  
यद्ब्रह्म नित्यं विरजं सनातनं  
श्रद्धातपोमङ्‌गल मौनसंयमैः ।  
समाधिना बिभ्रति हार्थदृष्टये  
यत्रेदमादर्श इवावभासते ॥ ४२ ॥  
तेषामहं पादसरोजरेणुं  
आर्या वहेयाधिकिरीटमाऽऽयुः ।  
यं नित्यदा बिभ्रत आशु पापं  
नश्यत्यमुं सर्वगुणा भजन्ति ॥ ४३ ॥  
गुणायनं शीलधनं कृतज्ञं  
वृद्धाश्रयं संवृणतेऽनु सम्पदः ।  
प्रसीदतां ब्रह्मकुलं गवां च  
जनार्दनः सानुचरश्च मह्यम् ॥ ४४ ॥  
मैत्रेय उवाच -  
(अनुष्ट्प्)  
इति ब्रुवाणं नृपतिं पितृदेवद्विजातयः ।  
तुष्टुवुर्हृष्टमनसः साधुवादेन साधवः ॥ ४६ ॥  
पुत्रेण जयते लोकान् इति सत्यवती श्रुतिः ।  
ब्रह्मदण्डहतः पापो यद्वेनोऽत्यतरत्तमः ॥ ४७ ॥  
हिरण्यकशिपुश्चापि भगवन् निन्दया तमः ।  
विविक्षुरत्यगात्सूनोः प्रह्लादस्यानुभावतः ॥ ४८ ॥  
वीरवर्य पितः पृथ्व्याः समाः सञ्जीव शाश्वतीः ।  
यस्येदृश्यच्युते भक्तिः सर्वलोकैकभर्तरि ॥ ४९ ॥  
अहो वयं ह्यद्य पवित्रकीर्ते  
त्वयैव नाथेन मुकुन्दनाथाः ।  
य उत्तमश्लोकतमस्य विष्णोः  
ब्रह्मण्यदेवस्य कथां व्यनक्ति ॥ ५० ॥  
नात्यद्भुतमिदं नाथ तवाजीव्यानुशासनम् ।  
प्रजानुरागो महतां प्रकृतिः करुणात्मनाम् ॥ ५१ ॥  
अद्य नस्तमसः पारः त्वयोपासादितः प्रभो ।  
भ्राम्यतां नष्टदृष्टीनां कर्मभिर्दैवसञ्ज्ञितैः ॥ ५२ ॥  
नमो विवृद्धसत्त्वाय पुरुषाय महीयसे ।  
यो ब्रह्म क्षत्रमाविश्य बिभर्तीदं स्वतेजसा ॥ ५३ ॥  
इति श्रीमद्‌भागवते महापुराणे पारमहंस्यां संहितायां  
चतुर्थस्कन्धे एकविंशोऽध्यायः ॥ २१ ॥