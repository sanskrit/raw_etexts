---
title: ०१४

---
श्रीमद्‌भागवत महापुराण  
सप्तमः स्कन्धः - चतुर्दशोऽध्यायः  
देशाकालादि विशेषेण गृहस्थधर्मनिरूपणम् -  
युधिष्ठिर उवाच -   
गृहस्थ एतां पदवीं विधिना येन चाञ्जसा ।   
याति देवऋषे ब्रूहि मादृशो गृहमूढधीः ॥ १ ॥   
श्रीनारद उवाच -   
गृहेष्ववस्थितो राजन् क्रियाः कुर्वन्यथोचिताः ।   
वासुदेवार्पणं साक्षाद् उपासीत महामुनीन् ॥ २ ॥   
श्रृण्वन्भगवतोऽभीक्ष्णं अवतारकथामृतम् ।   
श्रद्दधानो यथाकालं उपशान्तजनावृतः ॥ ३ ॥   
सत्सङ्‌गाच्छनकैः सङ्‌गं आत्मजायात्मजादिषु ।   
विमुञ्चेन् मुच्यमानेषु स्वयं स्वप्नवदुत्थितः ॥ ४ ॥   
यावद् अर्थमुपासीनो देहे गेहे च पण्डितः ।   
विरक्तो रक्तवत् तत्र नृलोके नरतां न्यसेत् ॥ ५ ॥   
ज्ञातयः पितरौ पुत्रा भ्रातरः सुहृदोऽपरे ।   
यद् वदन्ति यदिच्छन्ति चानुमोदेत निर्ममः ॥ ६ ॥   
दिव्यं भौमं चान्तरीक्षं वित्तं अच्युतनिर्मितम् ।   
तत्सर्वं उपयुञ्जान एतत्कुर्यात् स्वतो बुधः ॥ ७ ॥   
यावद् भ्रियेत जठरं तावत् स्वत्वं हि देहिनाम् ।   
अधिकं योऽभिमन्येत स स्तेनो दण्डमर्हति ॥ ८ ॥   
मृगोष्ट्रखरमर्काखु सरीसृप्खगमक्षिकाः ।   
आत्मनः पुत्रवत्पश्येत् तैरेषामन्तरं कियत् ॥ ९ ॥   
त्रिवर्गं नातिकृच्छ्रेण भजेत गृहमेध्यपि ।   
यथादेशं यथाकालं यावद् दैवोपपादितम् ॥ १० ॥   
आश्वाघान्तेऽवसायिभ्यः कामान् सविभजेद् यथा ।   
अप्येकामात्मनो दारां नृणां स्वत्वग्रहो यतः ॥ ११ ॥   
जह्याद्यदर्थे स्वप्राणान् हन्याद्वा पितरं गुरुम् ।   
तस्यां स्वत्वं स्त्रियां जह्याद् यस्तेन ह्यजितो जितः ॥ १२ ॥   
कृमिविड्भस्मनिष्ठान्तं क्वेदं तुच्छं कलेवरम् ।   
क्व तदीयरतिर्भार्या क्वायमात्मा नभश्छदिः ॥ १३ ॥   
सिद्धैर्यज्ञावशिष्टार्थैः कल्पयेद् वृत्तिमात्मनः ।   
शेषे स्वत्वं त्यजन् प्राज्ञः पदवीं महतामियात् ॥ १४ ॥   
देवानृषीन् नृभूतानि पितॄनात्मानमन्वहम् ।   
स्ववृत्त्यागतवित्तेन यजेत पुरुषं पृथक् ॥ १५ ॥   
यर्ह्यात्मनोऽधिकाराद्याः सर्वाः स्युर्यज्ञसम्पदः ।   
वैतानिकेन विधिना अग्निहोत्रादिना यजेत् ॥ १६ ॥   
न ह्यग्निमुखतोऽयं वै भगवान् सर्वयज्ञभुक् ।   
इज्येत हविषा राजन् यथा विप्रमुखे हुतैः ॥ १७ ॥   
तस्माद् ब्राह्मणदेवेषु मर्त्यादिषु यथार्हतः ।   
तैस्तैः कामैर्यजस्वैनं क्षेत्रज्ञं ब्राह्मणाननु ॥ १८ ॥   
कुर्याद् आपरपक्षीयं मासि प्रौष्ठपदे द्विजः ।   
श्राद्धं पित्रोर्यथावित्तं तद्बन्धूनां च वित्तवान् ॥ १९ ॥   
अयने विषुवे कुर्याद् व्यतीपाते दिनक्षये ।   
चन्द्रादित्योपरागे च द्वादश्यां श्रवणेषु च ॥ २० ॥   
तृतीयायां शुक्लपक्षे नवम्यामथ कार्तिके ।   
चतसृष्वप्यष्टकासु हेमन्ते शिशिरे तथा ॥ २१ ॥   
माघे च सितसप्तम्यां मघाराकासमागमे ।   
राकया चानुमत्या च मासर्क्षाणि युतान्यपि ॥ २२ ॥   
द्वादश्यां अनुराधा स्यात् श्रवणस्तिस्र उत्तराः ।   
तिसृष्वेकादशी वाऽऽसु जन्मर्क्षश्रोणयोगयुक् ॥ २३ ॥   
त एते श्रेयसः काला नॄणां श्रेयोविवर्धनाः ।   
कुर्यात् सर्वात्मनैतेषु श्रेयोऽमोघं तदायुषः ॥ २४ ॥   
एषु स्नानं जपो होमो व्रतं देवद्विजार्चनम् ।   
पितृदेवनृभूतेभ्यो यद् दत्तं तद्ध्यनश्वरम् ॥ २५ ॥   
संस्कारकालो जायाया अपत्यस्यात्मनस्तथा ।   
प्रेतसंस्था मृताहश्च कर्मण्यभ्युदये नृप ॥ २६ ॥   
अथ देशान् प्रवक्ष्यामि धर्मादिश्रेय आवहान् ।   
स वै पुण्यतमो देशः सत्पात्रं यत्र लभ्यते ॥ २७ ॥   
बिम्बं भगवतो यत्र सर्वमेतच्चराचरम् ।   
यत्र ह ब्राह्मणकुलं तपोविद्यादयान्वितम् ॥ २८ ॥   
यत्र यत्र हरेरर्चा स देशः श्रेयसां पदम् ।   
यत्र गङ्गादयो नद्यः पुराणेषु च विश्रुताः ॥ २९ ॥   
सरांसि पुष्करादीनि क्षेत्राण्यर्हाश्रितान्युत ।   
कुरुक्षेत्रं गयशिरः प्रयागः पुलहाश्रमः ॥ ३० ॥   
नैमिषं फाल्गुनं सेतुः प्रभासोऽथ कुशस्थली ।   
वाराणसी मधुपुरी पम्पा बिन्दुसरस्तथा ॥ ३१ ॥   
नारायणाश्रमो नन्दा सीतारामाश्रमादयः ।   
सर्वे कुलाचला राजन् महेन्द्रमलयादयः ॥ ३२ ॥   
एते पुण्यतमा देशा हरेरर्चाश्रिताश्च ये ।   
एतान्देशान् निषेवेत श्रेयस्कामो ह्यभीक्ष्णशः ।   
धर्मो ह्यत्रेहितः पुंसां सहस्राधिफलोदयः ॥ ३३ ॥   
पात्रं त्वत्र निरुक्तं वै कविभिः पात्रवित्तमैः ।   
हरिरेवैक उर्वीश यन्मयं वै चराचरम् ॥ ३४ ॥   
देवर्ष्यर्हत्सु वै सत्सु तत्र ब्रह्मात्मजादिषु ।   
राजन् यद् अग्रपूजायां मतः पात्रतयाच्युतः ॥ ३५ ॥   
जीवराशिभिराकीर्ण अण्डकोशाङ्‌घ्रिपो महान् ।   
तन्मूलत्वाद् अच्युतेज्या सर्वजीवात्मतर्पणम् ॥ ३६ ॥   
पुराण्यनेन सृष्टानि नृ तिर्यग् ऋषिदेवताः ।   
शेते जीवेन रूपेण पुरेषु पुरुषो ह्यसौ ॥ ३७ ॥   
तेष्वेव भगवान् राजन् तारतम्येन वर्तते ।   
तस्मात् पात्रं हि पुरुषो यावानात्मा यथेयते ॥ ३८ ॥   
दृष्ट्वा तेषां मिथो नृणां अवज्ञानात्मतां नृप ।   
त्रेतादिषु हरेरर्चा क्रियायै कविभिः कृता ॥ ३९ ॥   
ततोऽर्चायां हरिं केचित् संश्रद्धाय सपर्यया ।   
उपासत उपास्तापि नार्थदा पुरुषद्विषाम् ॥ ४० ॥   
पुरुषेष्वपि राजेन्द्र सुपात्रं ब्राह्मणं विदुः ।   
तपसा विद्यया तुष्ट्या धत्ते वेदं हरेस्तनुम् ॥ ४१ ॥   
नन्वस्य ब्राह्मणा राजन् कृष्णस्य जगदात्मनः ।   
पुनन्तः पादरजसा त्रिलोकीं दैवतं महत् ॥ ४२ ॥   
इति श्रीमद्‌भागवते महापुराणे पारमहंस्यां संहितायां   
सप्तमस्कन्धे सदाचारनिर्णयो नाम चतुर्दशोऽध्यायः ॥ १४ ॥   
हरिः ॐ तत्सत् श्रीकृष्णार्पणमस्तु ॥