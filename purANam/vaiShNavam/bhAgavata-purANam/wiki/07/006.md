---
title: ००६

---
श्रीमद्‌भागवत महापुराण  
सप्तमः स्कन्धः - षष्ठोऽध्यायः  
दैत्यबालकेभ्यः प्रह्रादस्य उपदेशः -  
प्रह्लाद उवाच -   
(अनुष्टुप्)   
कौमार आचरेत्प्राज्ञो धर्मान् भागवतानिह ।   
दुर्लभं मानुषं जन्म तदप्यध्रुवमर्थदम् ॥ १ ॥   
यथा हि पुरुषस्येह विष्णोः पादोपसर्पणम् ।   
यदेष सर्वभूतानां प्रिय आत्मेश्वरः सुहृत् ॥ २ ॥   
सुखं ऐन्द्रियकं दैत्या देहयोगेन देहिनाम् ।   
सर्वत्र लभ्यते दैवाद् यथा दुःखमयत्नतः ॥ ३ ॥   
तत्प्रयासो न कर्तव्यो यत आयुर्व्ययः परम् ।   
न तथा विन्दते क्षेमं मुकुन्दचरणाम्बुजम् ॥ ४ ॥   
ततो यतेत कुशलः क्षेमाय भवमाश्रितः ।   
शरीरं पौरुषं यावत् न विपद्येत पुष्कलम् ॥ ५ ॥   
पुंसो वर्षशतं ह्यायुः तदर्धं चाजितात्मनः ।   
निष्फलं यदसौ रात्र्यां शेतेऽन्धं प्रापितस्तमः ॥ ६ ॥   
मुग्धस्य बाल्ये कौमारे क्रीडतो याति विंशतिः ।   
जरया ग्रस्तदेहस्य यात्यकल्पस्य विंशतिः ॥ ७ ॥   
दुरापूरेण कामेन मोहेन च बलीयसा ।   
शेषं गृहेषु सक्तस्य प्रमत्तस्यापयाति हि ॥ ८ ॥   
को गृहेषु पुमान्सक्तं आत्मानं अजितेन्द्रियः ।   
स्नेहपाशैर्दृढैर्बद्धं उत्सहेत विमोचितुम् ॥ ९ ॥   
को न्वर्थतृष्णां विसृजेत् प्राणेभ्योऽपि य ईप्सितः ।   
यं क्रीणात्यसुभिः प्रेष्ठैः तस्करः सेवको वणिक् ॥ १० ॥   
कथं प्रियाया अनुकम्पितायाः   
सङ्‌गं रहस्यं रुचिरांश्च मन्त्रान् ।   
सुहृत्सु तत्स्नेहसितः शिशूनां   
कलाक्षराणामनुरक्तचित्तः ॥ ११ ॥   
पुत्रान् स्मरंस्ता दुहितॄर्हृदय्या   
भ्रातॄन् स्वसॄर्वा पितरौ च दीनौ ।   
गृहान् मनोज्ञोः उपरिच्छदांश्च   
वृत्तीश्च कुल्याः पशुभृत्यवर्गान् ॥ १२ ॥   
त्यजेत कोशस्कृदिवेहमानः   
कर्माणि लोभादवितृप्तकामः ।   
औपस्थ्यजैह्वं बहुमन्यमानः   
कथं विरज्येत दुरन्तमोहः ॥ १३ ॥   
कुटुम्बपोषाय वियन् निजायुः   
न बुध्यतेऽर्थं विहतं प्रमत्तः ।   
सर्वत्र तापत्रयदुःखितात्मा   
निर्विद्यते न स्वकुटुम्बरामः ॥ १४ ॥   
वित्तेषु नित्याभिनिविष्टचेता   
विद्वांश्च दोषं परवित्तहर्तुः ।   
प्रेत्येह चाथाप्यजितेन्द्रियस्तद्   
अशान्तकामो हरते कुटुम्बी ॥ १५ ॥   
विद्वानपीत्थं दनुजाः कुटुम्बं   
पुष्णन् स्वलोकाय न कल्पते वै ।   
यः स्वीयपारक्यविभिन्नभावः   
तमः प्रपद्येत यथा विमूढः ॥ १६ ॥   
यतो न कश्चित् क्व च कुत्रचिद् वा   
दीनः स्वमात्मानमलं समर्थः ।   
विमोचितुं कामदृशां विहार   
क्रीडामृगो यन्निगडो विसर्गः ॥ १७ ॥   
ततो विदूरात् परिहृत्य दैत्या   
दैत्येषु सङ्‌गं विषयात्मकेषु ।   
उपेत नारायणमादिदेवं   
स मुक्तसङ्‌गैः इषितोऽपवर्गः ॥ १८ ॥   
(अनुष्टुप्)   
न ह्यच्युतं प्रीणयतो बह्वायासोऽसुरात्मजाः ।   
आत्मत्वात् सर्वभूतानां सिद्धत्वादिह सर्वतः ॥ १९ ॥   
परावरेषु भूतेषु ब्रह्मान्तस्थावरादिषु ।   
भौतिकेषु विकारेषु भूतेष्वथ महत्सु च ॥ २० ॥   
गुणेषु गुणसाम्ये च गुणव्यतिकरे तथा ।   
एक एव परो ह्यात्मा भगवान् ईश्वरोऽव्ययः ॥ २१ ॥   
प्रत्यगात्मस्वरूपेण दृश्यरूपेण च स्वयम् ।   
व्याप्यव्यापकनिर्देश्यो हि, अनिर्देश्योऽविकल्पितः ॥ २२ ॥   
केवलानुभवानन्द स्वरूपः परमेश्वरः ।   
माययान्तर्हितैश्वर्य ईयते गुणसर्गया ॥ २३ ॥   
तस्मात्सर्वेषु भूतेषु दयां कुरुत सौहृदम् ।   
आसुरं भावमुन्मुच्य यया तुष्यत्यधोक्षजः ॥ २४ ॥   
तुष्टे च तत्र किमलभ्यमनन्त आद्ये   
किं तैर्गुणव्यतिकरादिह ये स्वसिद्धाः ।  
धर्मादयः किमगुणेन च काङ्‌क्षितेन   
सारञ्जुषां चरणयोरुपगायतां नः ॥ २५ ॥   
धर्मार्थकाम इति योऽभिहितस्त्रिवर्ग   
ईक्षा त्रयी नयदमौ विविधा च वार्ता ।  
मन्ये तदेतदखिलं निगमस्य सत्यं   
स्वात्मार्पणं स्वसुहृदः परमस्य पुंसः ॥ २६ ॥   
ज्ञानं तदेतदमलं दुरवापमाह   
नारायणो नरसखः किल नारदाय ।  
एकान्तिनां भगवतः तदकिञ्चनानां   
पादारविन्द रजसाऽऽप्लुतदेहिनां स्यात् ॥ २७ ॥   
(अनुष्टुप्)   
श्रुतं एतन्मया पूर्वं ज्ञानं विज्ञानसंयुतम् ।   
धर्मं भागवतं शुद्धं नारदाद् देवदर्शनात् ॥ २८ ॥   
श्रीदैत्यपुत्रा ऊचुः -   
प्रह्राद त्वं वयं चापि नर्तेऽन्यं विद्महे गुरुम् ।   
एताभ्यां गुरुपुत्राभ्यां बालानामपि हीश्वरौ ॥ २९ ॥   
बालस्यान्तःपुरस्थस्य महत्सङ्‌गो दुरन्वयः ।   
छिन्धि नः संशयं सौम्य स्यात् चेत् विश्रम्भकारणम् ॥ ३० ॥   
इति श्रीमद्‌भागवते महापुराणे पारमहंस्यां संहितायां   
सप्तमस्कन्धे प्रह्रादचरिते षष्ठोऽध्यायः ॥ ६ ॥   
हरिः ॐ तत्सत् श्रीकृष्णार्पणमस्तु ॥