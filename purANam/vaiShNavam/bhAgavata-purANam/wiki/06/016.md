---
title: ०१६

---
श्रीमद्‌भागवत महापुराण  
षष्ठः स्कन्धः - षोडशोऽध्यायः  
राजपुत्रदेहवियुक्तस्य जीवात्मन उक्तिः, चित्रकेतवे नारदकर्तृकं सङ्कर्षण   
मन्त्रप्रदानं तज्जपेन विद्याधरत्व प्राप्तिर्भगवतो अनन्तस्य दर्शनं च -  
श्रीशुक उवाच -   
अथ देवऋषी राजन् सम्परेतं नृपात्मजम् ।   
दर्शयित्वेति होवाच ज्ञातीनां अनुशोचताम् ॥ १ ॥  
श्रीनारद उवाच -   
जीवात्मन् पश्य भद्रं ते मातरं पितरं च ते ।   
सुहृदो बान्धवास्तप्ताः शुचा त्वत्कृतया भृशम् ॥ २ ॥  
कलेवरं स्वमाविश्य शेषमायुः सुहृद्‌वृतः ।   
भुङ्‌क्ष्व भोगान् पितृप्रत्तान् अधितिष्ठ नृपासनम् ॥ ३ ॥  
जीव उवाच -   
कस्मिन् जन्मन्यमी मह्यं पितरो मातरोऽभवन् ।   
कर्मभिर्भ्राम्यमाणस्य देवतिर्यङ्‌नृयोनिषु ॥ ४ ॥  
बन्धुज्ञात्यरिमध्यस्थ मित्रोदासीनविद्विषः ।   
सर्व एव हि सर्वेषां भवन्ति क्रमशो मिथः ॥ ५ ॥  
यथा वस्तूनि पण्यानि हेमादीनि ततस्ततः ।   
पर्यटन्ति नरेष्वेवं जीवो योनिषु कर्तृषु ॥ ६ ॥  
नित्यस्यार्थस्य सम्बन्धो ह्यनित्यो दृश्यते नृषु ।   
यावद्यस्य हि सम्बन्धो ममत्वं तावदेव हि ॥ ७ ॥  
एवं योनिगतो जीवः स नित्यो निरहङ्‌कृतः ।   
यावद् यत्रोपलभ्येत तावत् स्वत्वं हि तस्य तत् ॥ ८ ॥  
एष नित्योऽव्ययः सूक्ष्म एष सर्वाश्रयः स्वदृक् ।   
आत्ममायागुणैर्विश्वं आत्मानं सृजते प्रभुः ॥ ९ ॥  
न ह्यस्यास्ति प्रियः कश्चित् नाप्रियः स्वः परोऽपि वा ।   
एकः सर्वधियां द्रष्टा कर्तॄणां गुणदोषयोः ॥ १० ॥  
नादत्त आत्मा हि गुणं न दोषं न क्रियाफलम् ।   
उदासीनवदासीनः परावरदृगीश्वरः ॥ ११ ॥  
श्रीशुक उवाच -   
इत्युदीर्य गतो जीवो ज्ञातयस्तस्य ते तदा ।   
विस्मिता मुमुचुः शोकं छित्त्वात्म स्नेहश्रृङ्‌खलाम् ॥ १२ ॥  
निर्हृत्य ज्ञातयो ज्ञातेः देहं कृत्वोचिताः क्रियाः ।   
तत्यजुर्दुस्त्यजं स्नेहं शोकमोहभयार्तिदम् ॥ १३ ॥  
बालघ्न्यो व्रीडितास्तत्र बालहत्याहतप्रभाः ।   
बालहत्याव्रतं चेरुः ब्राह्मणैः यन्निरूपितम् ।   
यमुनायां महाराज स्मरन्त्यो द्विजभाषितम् ॥ १४ ॥   
स इत्थं प्रतिबुद्धात्मा चित्रकेतुर्द्विजोक्तिभिः ।   
गृहान्धकूपान् निष्क्रान्तः सरःपङ्‌कादिव द्विपः ॥ १५ ॥  
कालिन्द्यां विधिवत् स्नात्वा कृतपुण्यजलक्रियः ।   
मौनेन संयतप्राणो ब्रह्मपुत्राववन्दत ॥ १६ ॥  
अथ तस्मै प्रपन्नाय भक्ताय प्रयतात्मने ।   
भगवान् नारदः प्रीतो विद्यामेतामुवाच ह ॥ १७ ॥  
ॐ नमस्तुभ्यं भगवते वासुदेवाय धीमहि ।   
प्रद्युम्नायानिरुद्धाय नमः सङ्‌कर्षणाय च ॥ १८ ॥  
नमो विज्ञानमात्राय परमानन्दमूर्तये ।   
आत्मारामाय शान्ताय निवृत्तद्वैतदृष्टये ॥ १९ ॥  
आत्मानन्दानुभूत्यैव न्यस्तशक्त्यूर्मये नमः ।   
हृषीकेशाय महते नमस्ते विश्वमूर्तये ॥ २० ॥  
वचस्युपरतेऽप्राप्य य एको मनसा सह ।   
अनामरूपश्चिन्मात्रः सोऽव्यान्नः सदसत्परः ॥ २१ ॥  
यस्मिन्निदं यतश्चेदं तिष्ठत्यप्येति जायते ।   
मृण्मयेष्विव मृज्जातिः तस्मै ते ब्रह्मणे नमः ॥ २२ ॥  
यन्न स्पृशन्ति न विदुः मनोबुद्धीन्द्रियासवः ।   
अन्तर्बहिश्च विततं व्योमवत् तन्नतोऽस्म्यहम् ॥ २३ ॥  
देहेन्द्रियप्राणमनोधियोऽमी   
यदंशविद्धाः प्रचरन्ति कर्मसु ।   
नैवान्यदा लौहमिवाप्रतप्तं   
स्थानेषु तद्द्रष्ट्रपदेशमेति ॥ २४ ॥  
ॐ नमो भगवते महापुरुषाय महानुभावाय   
महाविभूतिपतये सकलसात्वत परिवृढनिकर   
करकमल कुड्मलोपलालित   
चरणारविन्दयुगल परमपरमेष्ठिन् नमस्ते ॥ २५ ॥   
श्रीशुक उवाच -   
भक्तायैतां प्रपन्नाय विद्यामादिश्य नारदः ।   
ययावङ्‌गिरसा साकं धाम स्वायम्भुवं प्रभो ॥ २६ ॥  
चित्रकेतुस्तु विद्यां तां यथा नारदभाषिताम् ।   
धारयामास सप्ताहं अब्भक्षः सुसमाहितः ॥ २७ ॥  
ततः स सप्तरात्रान्ते विद्यया धार्यमाणया ।   
विद्याधराधिपत्यं च लेभेऽप्रतिहतं नृप ॥ २८ ॥  
ततः कतिपयाहोभिः विद्ययेद्धमनोगतिः ।   
जगाम देवदेवस्य शेषस्य चरणान्तिकम् ॥ २९ ॥  
मृणालगौरं शितिवाससं स्फुरत्   
किरीटकेयूरकटित्रकङ्‌कणम् ।   
प्रसन्नवक्त्रारुणलोचनं वृतं   
ददर्श सिद्धेश्वरमण्डलैः प्रभुम् ॥ ३० ॥  
तद्दर्शनध्वस्तसमस्तकिल्बिषः   
स्वस्थामलान्तःकरणोऽभ्ययान्मुनिः ।   
प्रवृद्धभक्त्या प्रणयाश्रुलोचनः   
प्रहृष्टरोमानमदादिपुरुषम् ॥ ३१ ॥  
स उत्तमश्लोकपदाब्जविष्टरं   
प्रेमाश्रुलेशैरुपमेहयन्मुहुः ।   
प्रेमोपरुद्धाखिलवर्णनिर्गमो   
नैवाशकत्तं प्रसमीडितुं चिरम् ॥ ३२ ॥  
ततः समाधाय मनो मनीषया   
बभाष एतत्प्रतिलब्धवागसौ ।   
नियम्य सर्वेन्द्रियबाह्यवर्तनं   
जगद्गुरुं सात्वतशास्त्रविग्रहम् ॥ ३३ ॥  
चित्रकेतुरुवाच -   
अजित जितः सममतिभिः   
साधुभिर्भवान् जितात्मभिर्भवता ।   
विजितास्तेऽपि च भजतां   
अकामात्मनां य आत्मदोऽतिकरुणः ॥ ३४ ॥  
तव विभवः खलु भगवन्   
जगदुदयस्थितिलयादीनि ।   
विश्वसृजस्तेंऽशांशास्तत्र   
मृषा स्पर्धन्ति पृथगभिमत्या ॥ ३५ ॥  
परमाणुपरममहतोः   
त्वमाद्यन्तान्तरवर्ती त्रयविधुरः ।   
आदावन्तेऽपि च सत्त्वानां   
यद्ध्रुवं तदेवान्तरालेऽपि ॥ ३६ ॥  
क्षित्यादिभिरेष किलावृतः   
सप्तभिर्दशगुणोत्तरैरण्डकोशः ।   
यत्र पतत्यणुकल्पः   
सहाण्डकोटिकोटिभिस्तदनन्तः ॥ ३७ ॥  
विषयतृषो नरपशवो   
य उपासते विभूतीर्न परं त्वाम् ।   
तेषामाशिष ईश तदनु   
विनश्यन्ति यथा राजकुलम् ॥ ३८ ॥  
कामधियस्त्वयि रचिता   
न परम रोहन्ति यथा करम्भबीजानि ।   
ज्ञानात्मन्यगुणमये   
गुणगणतोऽस्य द्वन्द्वजालानि ॥ ३९ ॥  
जितमजित तदा भवता   
यदाह भागवतं धर्ममनवद्यम् ।   
निष्किञ्चना ये मुनय   
आत्मारामा यमुपासतेऽपवर्गाय ॥ ४० ॥  
विषममतिर्न यत्र नृणां   
त्वमहमिति मम तवेति च यदन्यत्र ।   
विषमधिया रचितो यः   
स ह्यविशुद्धः क्षयिष्णुरधर्मबहुलः ॥ ४१ ॥  
कः क्षेमो निजपरयोः   
कियान्वार्थः स्वपरद्रुहा धर्मेण ।   
स्वद्रोहात्तव कोपः   
परसम्पीडया च तथाधर्मः ॥ ४२ ॥  
न व्यभिचरति तवेक्षा   
यया ह्यभिहितो भागवतो धर्मः ।   
स्थिरचरसत्त्वकदम्बेष्व  
पृथग्धियो यमुपासते त्वार्याः ॥ ४३ ॥  
न हि भगवन्नघटितमिदं   
त्वद्दर्शनान् नृणामखिलपापक्षयः ।   
यन्नाम सकृच्छ्रवणात्   
पुल्कसकोऽपि विमुच्यते संसारात् ॥ ४४ ॥  
अथ भगवन् वयमधुना   
त्वदवलोकपरिमृष्टाशयमलाः ।   
सुरऋषिणा यदुदितं   
तावकेन कथमन्यथा भवति ॥ ४५ ॥  
विदितमनन्त समस्तं   
तव जगदात्मनो जनैरिहाचरितम् ।   
विज्ञाप्यं परमगुरोः   
कियदिव सवितुरिव खद्योतैः ॥ ४६ ॥  
नमस्तुभ्यं भगवते   
सकलजगत्स्थितिलयोदयेशाय ।   
दुरवसितात्मगतये   
कुयोगिनां भिदा परमहंसाय ॥ ४७ ॥  
यं वै श्वसन्तमनु विश्वसृजः श्वसन्ति   
यं चेकितानमनु चित्तय उच्चकन्ति ।   
भूमण्डलं सर्षपायति यस्य मूर्ध्नि  
तस्मै नमो भगवतेऽस्तु सहस्रमूर्ध्ने ॥ ४८ ॥   
श्रीशुक उवाच -   
संस्तुतो भगवान् एवं अनन्तस्तमभाषत ।   
विद्याधरपतिं प्रीतः चित्रकेतुं कुरूद्वह ॥ ४९ ॥  
श्रीभगवान् उवाच -   
यन्नारदाङ्‌गिरोभ्यां ते व्याहृतं मेऽनुशासनम् ।   
संसिद्धोऽसि तया राजन् विद्यया दर्शनाच्च मे ॥ ५० ॥  
अहं वै सर्वभूतानि भूतात्मा भूतभावनः ।   
शब्दब्रह्म परं ब्रह्म ममोभे शाश्वती तनू ॥ ५१ ॥  
लोके विततमात्मानं लोकं चात्मनि सन्ततम् ।   
उभयं च मया व्याप्तं मयि चैवोभयं कृतम् ॥ ५२ ॥  
यथा सुषुप्तः पुरुषो विश्वं पश्यति चात्मनि ।   
आत्मानमेकदेशस्थं मन्यते स्वप्न उत्थितः ॥ ५३ ॥  
एवं जागरणादीनि जीवस्थानानि चात्मनः ।   
मायामात्राणि विज्ञाय तद्द्रष्टारं परं स्मरेत् ॥ ५४ ॥  
येन प्रसुप्तः पुरुषः स्वापं वेदात्मनस्तदा ।   
सुखं च निर्गुणं ब्रह्म तमात्मानमवेहि माम् ॥ ५५ ॥  
उभयं स्मरतः पुंसः प्रस्वापप्रतिबोधयोः ।   
अन्वेति व्यतिरिच्येत तज्ज्ञानं ब्रह्म तत्परम् ॥ ५६ ॥  
यदेतद् विस्मृतं पुंसो मद्भावं भिन्नमात्मनः ।   
ततः संसार एतस्य देहाद्देहो मृतेर्मृतिः ॥ ५७ ॥  
लब्ध्वेह मानुषीं योनिं ज्ञानविज्ञानसम्भवाम् ।   
आत्मानं यो न बुद्ध्येत न क्वचिन् शममाप्नुयात् ॥ ५८ ॥  
स्मृत्वेहायां परिक्लेशं ततः फलविपर्ययम् ।   
अभयं चाप्यनीहायां सङ्‌कल्पाद् विरमेत्कविः ॥ ५९ ॥  
सुखाय दुःखमोक्षाय कुर्वाते दम्पती क्रियाः ।   
ततोऽनिवृत्तिः अप्राप्तिः दुखस्य च सुखस्य च ॥ ६० ॥  
एवं विपर्ययं बुद्ध्वा नृणां विज्ञाभिमानिनाम् ।   
आत्मनश्च गतिं सूक्ष्मां स्थानत्रयविलक्षणाम् ॥ ६१ ॥  
दृष्टश्रुताभिर्मात्राभिः निर्मुक्तः स्वेन तेजसा ।   
ज्ञानविज्ञानसन्तृप्तो मद्भक्तः पुरुषो भवेत् ॥ ६२ ॥  
एतावानेव मनुजैः योगनैपुण्यबुद्धिभिः ।   
स्वार्थः सर्वात्मना ज्ञेयो यत्परात्मैकदर्शनम् ॥ ६३ ॥  
त्वमेतच्छ्रद्धया राजन् अप्रमत्तो वचो मम ।   
ज्ञानविज्ञानसम्पन्नो धारयन्नाशु सिध्यसि ॥ ६४ ॥  
श्रीशुक उवाच -   
आश्वास्य भगवानित्थं चित्रकेतुं जगद्गुरुः ।   
पश्यतस्तस्य विश्वात्मा ततश्चान्तर्दधे हरिः ॥ ६५ ॥  
इति श्रीमद्‌भागवते महापुराणे पारमहंस्यां संहितायां   
षष्ठस्कन्धे चित्रकेतोः परमात्मदर्शनं नाम षोडशोऽध्यायः ॥ १६ ॥   
हरिः ॐ तत्सत् श्रीकृष्णार्पणमस्तु ॥ 