---
title: ०१३

---
श्रीशुक उवाच ।  
निशम्य वाचं वदतो मुनेः पुण्यतमां नृप ।  
भूयः पप्रच्छ कौरव्यो वासुदेवकथादृतः ॥ १ ॥  
विदुर उवाच ।  
स वै स्वायम्भुवः सम्राट्‌ प्रियः पुत्रः स्वयम्भुवः ।  
प्रतिलभ्य प्रियां पत्नीं किं चकार ततो मुने ॥ २ ॥  
चरितं तस्य राजर्षेः आदिराजस्य सत्तम ।  
ब्रूहि मे श्रद्दधानाय विष्वक्सेनाश्रयो ह्यसौ ॥ ३ ॥  
श्रुतस्य पुंसां सुचिरश्रमस्य  
नन्वञ्जसा सूरिभिरीडितोऽर्थः ।  
तत्तद्गुणानुश्रवणं मुकुन्द  
पादारविन्दं हृदयेषु येषाम् ॥ ४ ॥  
श्रीशुक उवाच ।  
इति ब्रुवाणं विदुरं विनीतं  
सहस्रशीर्ष्णश्चरणोपधानम् ।  
प्रहृष्टरोमा भगवत्कथायां  
प्रणीयमानो मुनिरभ्यचष्ट ॥ ५ ॥  
मैत्रेय उवाच ।  
यदा स्वभार्यया सार्धं जातः स्वायम्भुवो मनुः ।  
प्राञ्जलिः प्रणतश्चेदं वेदगर्भमभाषत ॥ ६ ॥  
त्वमेकः सर्वभूतानां जन्मकृत् वृत्तिदः पिता ।  
तथापि नः प्रजानां ते शुश्रूषा केन वा भवेत् ॥ ७ ॥  
तद्विधेहि नमस्तुभ्यं कर्मस्वीड्यात्मशक्तिषु ।  
यत्कृत्वेह यशो विष्वक् अमुत्र च भवेद्गतिः ॥ ८ ॥  
ब्रह्मोवाच  
प्रीतस्तुभ्यमहं तात स्वस्ति स्ताद्वां क्षितीश्वर ।  
यन्निर्व्यलीकेन हृदा शाधि मेत्यात्मनार्पितम् ॥ ९ ॥  
एतावत्यात्मजैर्वीर कार्या ह्यपचितिर्गुरौ ।  
शक्त्याप्रमत्तैर्गृह्येत सादरं गतमत्सरैः ॥ १० ॥  
स त्वमस्यामपत्यानि सदृशान्यात्मनो गुणैः ।  
उत्पाद्य शास धर्मेण गां यज्ञैः पुरुषं यज ॥ ११ ॥  
परं शुश्रूषणं मह्यं स्यात्प्रजारक्षया नृप ।  
भगवांस्ते प्रजाभर्तुः हृषीकेशोऽनुतुष्यति ॥ १२ ॥  
येषां न तुष्टो भगवान् यज्ञलिङ्गो जनार्दनः ।  
तेषां श्रमो ह्यपार्थाय यदात्मा नादृतः स्वयम् ॥ १३ ॥  
मनुरुवाच ।  
आदेशेऽहं भगवतो वर्तेयामीवसूदन ।  
स्थानं त्विहानुजानीहि प्रजानां मम च प्रभो ॥ १४ ॥  
यदोकः सर्वसत्त्वानां मही मग्ना महाम्भसि ।  
अस्या उद्धरणे यत्नो देव देव्या विधीयताम् ॥ १५ ॥  
मैत्रेय उवाच ।  
परमेष्ठी त्वपां मध्ये तथा सन्नामवेक्ष्य गाम् ।  
कथमेनां समुन्नेष्य इति दध्यौ धिया चिरम् ॥ १६ ॥  
सृजतो मे क्षितिर्वार्भिः प्लाव्यमाना रसां गता ।  
अथात्र किमनुष्ठेयं अस्माभिः सर्गयोजितैः ।  
यस्याहं हृदयादासं स ईशो विदधातु मे ॥ १७ ॥  
इत्यभिध्यायतो नासा विवरात्सहसानघ ।  
वराहतोको निरगाद् अङ्गुष्ठपरिमाणकः ॥ १८ ॥  
तस्याभिपश्यतः खस्थः क्षणेन किल भारत ।  
गजमात्रः प्रववृधे तदद्भुतं अभून्महत् ॥ १९ ॥  
मरीचिप्रमुखैर्विप्रैः कुमारैर्मनुना सह ।  
दृष्ट्वा तत्सौकरं रूपं तर्कयामास चित्रधा ॥ २० ॥  
किमेतत्सौकरव्याजं सत्त्वं दिव्यमवस्थितम् ।  
अहो बताश्चर्यमिदं नासाया मे विनिःसृतम् ॥ २१ ॥  
दृष्टोऽङ्गुष्ठशिरोमात्रः क्षणाद्गण्डशिलासमः ।  
अपि स्विद्भगवानेष यज्ञो मे खेदयन्मनः ॥ २२ ॥  
इति मीमांसतस्तस्य ब्रह्मणः सह सूनुभिः ।  
भगवान् यज्ञपुरुषो जगर्जागेन्द्रसन्निभः ॥ २३ ॥  
ब्रह्माणं हर्षयामास हरिस्तांश्च द्विजोत्तमान् ।  
स्वगर्जितेन ककुभः प्रतिस्वनयता विभुः ॥ २४ ॥  
निशम्य ते घर्घरितं स्वखेद  
क्षयिष्णु मायामयसूकरस्य ।  
जनस्तपःसत्यनिवासिनस्ते त्रिभिः  
पवित्रैर्मुनयोऽगृणन् स्म ॥ २५ ॥  
तेषां सतां वेदवितानमूर्तिः  
ब्रह्मावधार्यात्मगुणानुवादम् ।  
विनद्य भूयो विबुधोदयाय  
गजेन्द्रलीलो जलमाविवेश ॥ २६ ॥  
उत्क्षिप्तवालः खचरः कठोरः  
सटा विधुन्वन् खररोमशत्वक् ।  
खुराहताभ्रः सितदंष्ट्र ईक्षा  
ज्योतिर्बभासे भगवान्महीध्रः ॥ २७ ॥  
घ्राणेन पृथ्व्याः पदवीं विजिघ्रन्  
क्रोडापदेशः स्वयमध्वराङ्गः ।  
करालदंष्ट्रोऽप्यकरालदृग्भ्याम्  
उद्वीक्ष्य विप्रान् गृणतोऽविशत्कम् ॥ २८ ॥  
स वज्रकूटाङ्गनिपातवेग  
विशीर्णकुक्षिः स्तनयन्नुदन्वान् ।  
उत्सृष्टदीर्घोर्मिभुजैरिवार्तः  
चुक्रोश यज्ञेश्वर पाहि मेति ॥ २९ ॥  
खुरैः क्षुरप्रैर्दरयंस्तदाप  
उत्पारपारं त्रिपरू रसायाम् ।  
ददर्श गां तत्र सुषुप्सुरग्रे  
यां जीवधानीं स्वयमभ्यधत्त ॥ ३० ॥  
स्वदंष्ट्रयोद्धृत्य महीं निमग्नां  
स उत्थितः संरुरुचे रसायाः ।  
तत्रापि दैत्यं गदयापतन्तं  
सुनाभसन्दीपिततीव्रमन्युः ॥ ३१ ॥  
जघान रुन्धानमसह्यविक्रमं  
स लीलयेभं मृगराडिवाम्भसि ।  
तद्रक्तपङ्काङ्‌कितगण्डतुण्डो  
यथा गजेन्द्रो जगतीं विभिन्दन् ॥ ३२ ॥  
तमालनीलं सितदन्तकोट्या  
क्ष्मामुत्क्षिपन्तं गजलीलयाङ्ग ।  
प्रज्ञाय बद्धाञ्जलयोऽनुवाकैः  
विरिञ्चिमुख्या उपतस्थुरीशम् ॥ ३३ ॥  
ऋषय ऊचुः  
जितं जितं तेऽजित यज्ञभावन  
त्रयीं तनुं स्वां परिधुन्वते नमः ।  
यद् रोमगर्तेषु निलिल्युरध्वराः  
तस्मै नमः कारणसूकराय ते ॥ ३४ ॥  
रूपं तवैतन्ननु दुष्कृतात्मनां  
दुर्दर्शनं देव यदध्वरात्मकम् ।  
छन्दांसि यस्य त्वचि बर्हिरोम-  
स्वाज्यं दृशि त्वङ्‌घ्रिषु चातुर्होत्रम् ॥ ३५ ॥  
स्रुक्तुण्ड आसीत्स्रुव ईश नासयोः  
इडोदरे चमसाः कर्णरन्ध्रे ।  
प्राशित्रमास्ये ग्रसने ग्रहास्तु ते  
यच्चर्वणं ते भगवन्नग्निहोत्रम् ॥ ३६ ॥  
दीक्षानुजन्मोपसदः शिरोधरं  
त्वं प्रायणीयोदयनीयदंष्ट्रः ।  
जिह्वा प्रवर्ग्यस्तव शीर्षकं क्रतोः  
सभ्यावसथ्यं चितयोऽसवो हि ते ॥ ३७ ॥  
सोमस्तु रेतः सवनान्यवस्थितिः  
संस्थाविभेदास्तव देव धातवः ।  
सत्राणि सर्वाणि शरीरसन्धि-  
स्त्वं सर्वयज्ञक्रतुरिष्टिबन्धनः ॥ ३८ ॥  
नमो नमस्तेऽखिलमन्त्रदेवता  
द्रव्याय सर्वक्रतवे क्रियात्मने ।  
वैराग्यभक्त्यात्मजयानुभावित  
ज्ञानाय विद्यागुरवे नमो नमः ॥ ३९ ॥  
दंष्ट्राग्रकोट्या भगवंस्त्वया धृता  
विराजते भूधर भूः सभूधरा ।  
यथा वनान्निःसरतो दता धृता  
मतङ्गजेन्द्रस्य सपत्रपद्मिनी ॥ ४० ॥  
त्रयीमयं रूपमिदं च सौकरं  
भूमण्डलेनाथ दता धृतेन ते ।  
चकास्ति शृङ्गोढघनेन भूयसा  
कुलाचलेन्द्रस्य यथैव विभ्रमः ॥ ४१ ॥  
संस्थापयैनां जगतां सतस्थुषां  
लोकाय पत्नीमसि मातरं पिता ।  
विधेम चास्यै नमसा सह त्वया  
यस्यां स्वतेजोऽग्निमिवारणावधाः ॥ ४२ ॥  
कः श्रद्दधीतान्यतमस्तव प्रभो  
रसां गताया भुव उद्विबर्हणम् ।  
न विस्मयोऽसौ त्वयि विश्वविस्मये  
यो माययेदं ससृजेऽतिविस्मयम् ॥ ४३ ॥  
विधुन्वता वेदमयं निजं वपुः  
जनस्तपःसत्यनिवासिनो वयम् ।  
सटाशिखोद्धूत शिवाम्बुबिन्दुभिः  
विमृज्यमाना भृशमीश पाविताः ॥ ४४ ॥  
स वै बत भ्रष्टमतिस्तवैष ते  
यः कर्मणां पारमपारकर्मणः ।  
यद्योगमायागुणयोगमोहितं  
विश्वं समस्तं भगवन्विधेहि शम् ॥ ४५ ॥  
मैत्रेय उवाच ।  
इत्युपस्थीयमानस्तैः मुनिभिर्ब्रह्मवादिभिः ।  
सलिले स्वखुराक्रान्त उपाधत्तावितावनिम् ॥ ४६ ॥  
स इत्थं भगवानुर्वीं विष्वक्सेनः प्रजापतिः ।  
रसाया लीलयोन्नीतां अप्सु न्यस्य ययौ हरिः ॥ ४७ ॥  
य एवमेतां हरिमेधसो हरेः  
कथां सुभद्रां कथनीयमायिनः ।  
शृण्वीत भक्त्या श्रवयेत वोशतीं  
जनार्दनोऽस्याशु हृदि प्रसीदति ॥ ४८ ॥  
तस्मिन्प्रसन्ने सकलाशिषां प्रभौ  
किं दुर्लभं ताभिरलं लवात्मभिः ।  
अनन्यदृष्ट्या भजतां गुहाशयः  
स्वयं विधत्ते स्वगतिं परः पराम् ॥ ४९ ॥  
को नाम लोके पुरुषार्थसारवित्  
पुराकथानां भगवत्कथासुधाम् ।  
आपीय कर्णाञ्जलिभिर्भवापहा-  
महो विरज्येत विना नरेतरम् ॥ ५० ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे वराहप्रादुर्भावानुवर्णनं त्रयोदशोऽध्यायः ॥ १३ ॥