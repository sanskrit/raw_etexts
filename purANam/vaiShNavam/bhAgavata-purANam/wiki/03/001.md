---
title: ००१

---
श्रीशुक उवाच ।  
एवमेतत्पुरा पृष्टो मैत्रेयो भगवान् किल ।  
क्षत्त्रा वनं प्रविष्टेन त्यक्त्वा स्वगृह ऋद्धिमत् ॥ १ ॥  
यद्वा अयं मन्त्रकृद्वो भगवान् अखिलेश्वरः ।  
पौरवेन्द्रगृहं हित्वा प्रविवेशात्मसात्कृतम् ॥ २ ॥  
राजोवाच ।  
कुत्र क्षत्तुर्भगवता मैत्रेयेणास सङ्गमः ।  
कदा वा सहसंवाद एतद् वर्णय नः प्रभो ॥ ३ ॥  
न ह्यल्पार्थोदयस्तस्य विदुरस्य अमलात्मनः ।  
तस्मिन् वरीयसि प्रश्नः साधुवादोपबृंहितः ॥ ४ ॥  
सूत उवाच ।  
स एवं ऋषिवर्योऽयं पृष्टो राज्ञा परीक्षिता ।  
प्रत्याह तं सुबहुवित् प्रीतात्मा श्रूयतामिति ॥ ५ ॥  
श्रीशुक उवाच ।  
यदा तु राजा स्वसुतानसाधून्  
पुष्णन् न धर्मेण विनष्टदृष्टिः ।  
भ्रातुर्यविष्ठस्य सुतान् विबन्धून्  
प्रवेश्य लाक्षाभवने ददाह ॥ ६ ॥  
यदा सभायां कुरुदेवदेव्याः  
केशाभिमर्शं सुतकर्म गर्ह्यम् ।  
न वारयामास नृपः स्नुषायाः  
स्वास्रैर्हरन्त्याः कुचकुङ्कुमानि ॥ ७ ॥  
द्यूते त्वधर्मेण जितस्य साधोः  
सत्यावलम्बस्य वनं गतस्य ।  
न याचतोऽदात् समयेन दायं  
तमोजुषाणो यदजातशत्रोः ॥ ८ ॥  
यदा च पार्थप्रहितः सभायां  
जगद्गुरुर्यानि जगाद कृष्णः ।  
न तानि पुंसां अमृतायनानि  
राजोरु मेने क्षतपुण्यलेशः ॥ ९ ॥  
यदोपहूतो भवनं प्रविष्टो  
मन्त्राय पृष्टः किल पूर्वजेन ।  
अथाह तन्मन्त्रदृशां वरीयान्  
यन्मन्त्रिणो वैदुरिकं वदन्ति ॥ १० ॥  
अजातशत्रोः प्रतियच्छ दायं  
तितिक्षतो दुर्विषहं तवागः ।  
सहानुजो यत्र वृकोदराहिः  
श्वसन् रुषा यत्त्वमलं बिभेषि ॥ ११ ॥  
पार्थांस्तु देवो भगवान् मुकुन्दो  
गृहीतवान् स क्षितिदेवदेवः ।  
आस्ते स्वपुर्यां यदुदेवदेवो  
विनिर्जिताशेष नृदेवदेवः ॥ १२ ॥  
स एष दोषः पुरुषद्विडास्ते  
गृहान् प्रविष्टो यमपत्यमत्या ।  
पुष्णासि कृष्णाद्विमुखो गतश्रीः  
त्यजाश्वशैवं कुलकौशलाय ॥ १३ ॥  
इति ऊचिवान् तत्र सुयोधनेन  
प्रवृद्धकोपस्फुरिताधरेण ।  
असत्कृतः सत्स्पृहणीयशीलः  
क्षत्ता सकर्णानुजसौबलेन ॥ १४ ॥  
क एनमत्रोपजुहाव जिह्मं  
दास्याः सुतं यद्बलिनैव पुष्टः ।  
तस्मिन् प्रतीपः परकृत्य आस्ते  
निर्वास्यतामाशु पुराच्छ्वसानः ॥ १५ ॥  
स इत्थमत्युल्बणकर्णबाणैः  
भ्रातुः पुरो मर्मसु ताडितोऽपि ।  
स्वयं धनुर्द्वारि निधाय मायां  
गतव्यथोऽयादुरु मानयानः ॥ १६ ॥  
स निर्गतः कौरवपुण्यलब्धो  
गजाह्वयात् तीर्थपदः पदानि ।  
अन्वाक्रमत्पुण्यचिकीर्षयोर्व्यां  
स्वधिष्ठितो यानि सहस्रमूर्तिः ॥ १७ ॥  
पुरेषु पुण्योपवनाद्रिकुञ्जे  
ष्वपङ्कतोयेषु सरित्सरःसु ।  
अनन्तलिङ्गैः समलङ्कृतेषु  
चचार तीर्थायतनेष्वनन्यः ॥ १८ ॥  
गां पर्यटन् मेध्यविविक्तवृत्तिः  
सदाप्लुतोऽधः शयनोऽवधूतः ।  
अलक्षितः स्वैरवधूतवेषो  
व्रतानि चेरे हरितोषणानि ॥ १९ ॥  
इत्थं व्रजन् भारतमेव वर्षं  
कालेन यावद्गतवान् प्रभासम् ।  
तावच्छशास क्षितिमेक चक्रां  
एकातपत्रामजितेन पार्थः ॥ २० ॥  
तत्राथ शुश्राव सुहृद्‌विनष्टिं  
वनं यथा वेणुज वह्निसंश्रयम् ।  
संस्पर्धया दग्धमथानुशोचन्  
सरस्वतीं प्रत्यगियाय तूष्णीम् ॥ २१ ॥  
तस्यां त्रितस्योशनसो मनोश्च  
पृथोरथाग्नेरसितस्य वायोः ।  
तीर्थं सुदासस्य गवां गुहस्य  
यत् श्राद्धदेवस्य स आसिषेवे ॥ २२ ॥  
अन्यानि चेह द्विजदेवदेवैः  
कृतानि नानायतनानि विष्णोः ।  
प्रत्यङ्ग मुख्याङ्‌कितमन्दिराणि  
यद्दर्शनात् कृष्णमनुस्मरन्ति ॥ २३ ॥  
ततस्त्वतिव्रज्य सुराष्ट्रमृद्धं  
सौवीरमत्स्यान् कुरुजाङ्गलांश्च ।  
कालेन तावद्यमुनामुपेत्य  
तत्रोद्धवं भागवतं ददर्श ॥ २४ ॥  
स वासुदेवानुचरं प्रशान्तं  
बृहस्पतेः प्राक्तनयं प्रतीतम् ।  
आलिङ्ग्य गाढं प्रणयेन भद्रं  
स्वानां अपृच्छद् भागवत्प्रजानाम् ॥ २५ ॥  
कच्चित्पुराणौ पुरुषौ स्वनाभ्य  
पाद्मानुवृत्त्येह किलावतीर्णौ ।  
आसात उर्व्याः कुशलं विधाय  
कृतक्षणौ कुशलं शूरगेहे ॥ २६ ॥  
कच्चित् कुरूणां परमः सुहृन्नो  
भामः स आस्ते सुखमङ्ग शौरिः ।  
यो वै स्वसॄणां पितृवद् ददाति  
वरान् वदान्यो वरतर्पणेन ॥ २७ ॥  
कच्चिद् वरूथाधिपतिर्यदूनां  
प्रद्युम्न आस्ते सुखमङ्ग वीरः ।  
यं रुक्मिणी भगवतोऽभिलेभे  
आराध्य विप्रान् स्मरमादिसर्गे ॥ २८ ॥  
कच्चित्सुखं सात्वतवृष्णिभोज  
दाशार्हकाणामधिपः स आस्ते ।  
यमभ्यषिञ्चत् शतपत्रनेत्रो  
नृपासनाशां परिहृत्य दूरात् ॥ २९ ॥  
कच्चिद् हरेः सौम्य सुतः सदृक्ष  
आस्तेऽग्रणी रथिनां साधु साम्बः ।  
असूत यं जाम्बवती व्रताढ्या  
देवं गुहं योऽम्बिकया धृतोऽग्रे ॥ ३० ॥  
क्षेमं स कच्चिद् युयुधान आस्ते  
यः फाल्गुनात् लब्धधनूरहस्यः ।  
लेभेऽञ्जसाधोक्षजसेवयैव  
गतिं तदीयां यतिभिर्दुरापाम् ॥ ३१ ॥  
कच्चिद् बुधः स्वस्त्यनमीव  
आस्ते श्वफल्कपुत्रो भगवत्प्रपन्नः ।  
यः कृष्णपादाङ्‌कितमार्गपांसु  
ष्वचेष्टत प्रेमविभिन्नधैर्यः ॥ ३२ ॥  
कच्चिच्छिवं देवकभोजपुत्र्या  
विष्णुप्रजाया इव देवमातुः ।  
या वै स्वगर्भेण दधार देवं  
त्रयी यथा यज्ञवितानमर्थम् ॥ ३३ ॥  
अपिस्विदास्ते भगवान् सुखं वो  
यः सात्वतां कामदुघोऽनिरुद्धः ।  
यमामनन्ति स्म हि शब्दयोनिं  
मनोमयं सत्त्वतुरीयतत्त्वम् ॥ ३४ ॥  
अपिस्विदन्ये च निजात्मदैवं  
अनन्यवृत्त्या समनुव्रता ये ।  
हृदीकसत्यात्मज चारुदेष्ण  
गदादयः स्वस्ति चरन्ति सौम्य ॥ ३५ ॥  
अपि स्वदोर्भ्यां विजयाच्युताभ्यां  
धर्मेण धर्मः परिपाति सेतुम् ।  
दुर्योधनोऽतप्यत यत्सभायां  
साम्राज्यलक्ष्म्या विजयानुवृत्त्या ॥ ३६ ॥  
किं वा कृताघेष्वघमत्यमर्षी  
भीमोऽहिवद्दीर्घतमं व्यमुञ्चत् ।  
यस्याङ्‌घ्रिपातं रणभूर्न सेहे  
मार्गं गदायाश्चरतो विचित्रम् ॥ ३७ ॥  
कच्चिद् यशोधा रथयूथपानां  
गाण्डीव धन्वोपरतारिरास्ते ।  
अलक्षितो यच्छरकूटगूढो  
मायाकिरातो गिरिशस्तुतोष ॥ ३८ ॥  
यमावुतस्वित्तनयौ पृथायाः  
पार्थैर्वृतौ पक्ष्मभिरक्षिणीव ।  
रेमात उद्दाय मृधे स्वरिक्थं  
परात्सुपर्णाविव वज्रिवक्त्रात् ॥ ३९ ॥  
अहो पृथापि ध्रियतेऽर्भकार्थे  
राजर्षिवर्येण विनापि तेन ।  
यस्त्वेकवीरोऽधिरथो विजिग्ये  
धनुर्द्वितीयः ककुभश्चतस्रः ॥ ४० ॥  
सौम्यानुशोचे तमधःपतन्तं  
भ्रात्रे परेताय विदुद्रुहे यः ।  
निर्यापितो येन सुहृत्स्वपुर्या  
अहं स्वपुत्रान् समनुव्रतेन ॥ ४१ ॥  
सोऽहं हरेर्मर्त्यविडम्बनेन  
दृशो नृणां चालयतो विधातुः ।  
नान्योपलक्ष्यः पदवीं प्रसादात्  
चरामि पश्यन् गतविस्मयोऽत्र ॥ ४२ ॥  
नूनं नृपाणां त्रिमदोत्पथानां  
महीं मुहुश्चालयतां चमूभिः ।  
वधात्प्रपन्नार्तिजिहीर्षयेशोऽपि  
उपैक्षताघं भगवान् कुरूणाम् ॥ ४३ ॥  
अजस्य जन्मोत्पथनाशनाय  
कर्माण्यकर्तुर्ग्रहणाय पुंसाम् ।  
नन्वन्यथा कोऽर्हति देहयोगं  
परो गुणानामुत कर्मतन्त्रम् ॥ ४४ ॥  
तस्य प्रपन्नाखिललोकपानां  
अवस्थितानां अनुशासने स्वे ।  
अर्थाय जातस्य यदुष्वजस्य  
वार्तां सखे कीर्तय तीर्थकीर्तेः ॥ ४५ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे विदुरोद्धवसंवादे प्रथमोऽध्यायः ॥ १ ॥