---
title: ००८

---
मैत्रेय उवाच -  
सत्सेवनीयो बत पूरुवंशो  
यल्लोकपालो भगवत्प्रधानः ।  
बभूविथेहाजितकीर्तिमालां  
पदे पदे नूतनयस्यभीक्ष्णम् ॥ १ ॥  
सोऽहं नृणां क्षुल्लसुखाय दुःखं  
महद्गतानां विरमाय तस्य ।  
प्रवर्तये भागवतं पुराणं  
यदाह साक्षात् भगवान् ऋषिभ्यः ॥ २ ॥  
आसीनमुर्व्यां भगवन्तमाद्यं  
सङ्कर्षणं देवमकुण्ठसत्त्वम् ।  
विवित्सवस्तत्त्वमतः परस्य  
कुमारमुख्या मुनयोऽन्वपृच्छन् ॥ ३ ॥  
स्वमेव धिष्ण्यं बहु मानयन्तं  
यद् वासुदेवाभिधमामनन्ति ।  
प्रत्यग्धृताक्षाम्बुजकोशमीषद्  
उन्मीलयन्तं विबुधोदयाय ॥ ४ ॥  
स्वर्धुन्युदार्द्रैः स्वजटाकलापैः  
उपस्पृशन्तश्चरणोपधानम् ।  
पद्मं यदर्चन्त्यहिराजकन्याः  
सप्रेम नानाबलिभिर्वरार्थाः ॥ ५ ॥  
मुहुर्गृणन्तो वचसानुराग  
स्खलत्पदेनास्य कृतानि तज्ज्ञाः ।  
किरीटसाहस्रमणिप्रवेक  
प्रद्योतितोद्दामफणासहस्रम् ॥ ६ ॥  
प्रोक्तं किलैतद्भगवत्तमेन  
निवृत्तिधर्माभिरताय तेन ।  
सनत्कुमाराय स चाह पृष्टः  
साङ्ख्यायनायाङ्ग धृतव्रताय ॥ ७ ॥  
साङ्ख्यायनः पारमहंस्यमुख्यो  
विवक्षमाणो भगवद्विभूतीः ।  
जगाद सोऽस्मद्गुरवेऽन्विताय  
पराशरायाथ बृहस्पतेश्च ॥ ८ ॥  
प्रोवाच मह्यं स दयालुरुक्तो  
मुनिः पुलस्त्येन पुराणमाद्यम् ।  
सोऽहं तवैतत्कथयामि वत्स  
श्रद्धालवे नित्यमनुव्रताय ॥ ९ ॥  
उदाप्लुतं विश्वमिदं तदासीत्  
यन्निद्रयामीलितदृङ् न्यमीलयत् ।  
अहीन्द्रतल्पेऽधिशयान एकः  
कृतक्षणः स्वात्मरतौ निरीहः ॥ १० ॥  
सोऽन्तः शरीरेऽर्पितभूतसूक्ष्मः  
कालात्मिकां शक्तिमुदीरयाणः ।  
उवास तस्मिन् सलिले पदे स्वे  
यथानलो दारुणि रुद्धवीर्यः ॥ ११ ॥  
चतुर्युगानां च सहस्रमप्सु  
स्वपन् स्वयोदीरितया स्वशक्त्या ।  
कालाख्ययाऽऽसादितकर्मतन्त्रो  
लोकानपीतान्ददृशे स्वदेहे ॥ १२ ॥  
तस्यार्थसूक्ष्माभिनिविष्टदृष्टेः  
अन्तर्गतोऽर्थो रजसा तनीयान् ।  
गुणेन कालानुगतेन विद्धः  
सूष्यंस्तदाभिद्यत नाभिदेशात् ॥ १३ ॥  
स पद्मकोशः सहसोदतिष्ठत्  
कालेन कर्मप्रतिबोधनेन ।  
स्वरोचिषा तत्सलिलं विशालं  
विद्योतयन्नर्क इवात्मयोनिः ॥ १४ ॥  
तल्लोकपद्मं स उ एव विष्णुः  
प्रावीविशत्सर्वगुणावभासम् ।  
तस्मिन् स्वयं वेदमयो विधाता  
स्वयम्भुवं यं स्म वदन्ति सोऽभूत् ॥ १५ ॥  
तस्यां स चाम्भोरुहकर्णिकायां  
अवस्थितो लोकमपश्यमानः ।  
परिक्रमन् व्योम्नि विवृत्तनेत्रः  
चत्वारि लेभेऽनुदिशं मुखानि ॥ १६ ॥  
तस्माद्युगान्तश्वसनावघूर्ण  
जलोर्मिचक्रात् सलिलाद्विरूढम् ।  
उपाश्रितः कञ्जमु लोकतत्त्वं  
नात्मानमद्धाविददादिदेवः ॥ १७ ॥  
क एष योऽसौ अहमब्जपृष्ठ  
एतत्कुतो वाब्जमनन्यदप्सु ।  
अस्ति ह्यधस्तादिह किञ्चनैतद्  
अधिष्ठितं यत्र सता नु भाव्यम् ॥ १८ ॥  
स इत्थमुद्वीक्ष्य तदब्जनाल  
नाडीभिरन्तर्जलमाविवेश ।  
नार्वाग्गतस्तत् खरनालनाल  
नाभिं विचिन्वन् तदविन्दताजः ॥ १९ ॥  
तमस्यपारे विदुरात्मसर्गं  
विचिन्वतोऽभूत् सुमहांस्त्रिणेमिः ।  
यो देहभाजां भयमीरयाणः  
परिक्षिणोत्यायुरजस्य हेतिः ॥ २० ॥  
ततो निवृत्तोऽप्रतिलब्धकामः  
स्वधिष्ण्यमासाद्य पुनः स देवः ।  
शनैर्जितश्वासनिवृत्तचित्तो  
न्यषीददारूढसमाधियोगः ॥ २१ ॥  
कालेन सोऽजः पुरुषायुषाभि  
प्रवृत्तयोगेन विरूढबोधः ।  
स्वयं तदन्तर्हृदयेऽवभातं  
अपश्यतापश्यत यन्न पूर्वम् ॥ २२ ॥  
मृणालगौरायतशेषभोग  
पर्यङ्क एकं पुरुषं शयानम् ।  
फणातपत्रायुतमूर्धरत्न  
द्युभिर्हतध्वान्तयुगान्ततोये ॥ २३ ॥  
प्रेक्षां क्षिपन्तं हरितोपलाद्रेः  
सन्ध्याभ्रनीवेरु रुरुक्ममूर्ध्नः ।  
रत्नोदधारौषधिसौमनस्य  
वनस्रजो वेणुभुजाङ्‌घ्रिपाङ्घ्रेः ॥ २४ ॥  
आयामतो विस्तरतः स्वमान  
देहेन लोकत्रयसङ्ग्रहेण ।  
विचित्रदिव्याभरणांशुकानां  
कृतश्रियापाश्रितवेषदेहम् ॥ २५ ॥  
पुंसां स्वकामाय विविक्तमार्गैः  
अभ्यर्चतां कामदुघाङ्‌घ्रिपद्मम् ।  
प्रदर्शयन्तं कृपया नखेन्दु  
मयूखभिन्नाङ्गुलिचारुपत्रम् ॥ २६ ॥  
मुखेन लोकार्तिहरस्मितेन  
परिस्फुरत् कुण्डलमण्डितेन ।  
शोणायितेनाधरबिम्बभासा  
प्रत्यर्हयन्तं सुनसेन सुभ्र्वा ॥ २७ ॥  
कदम्बकिञ्जल्कपिशङ्गवाससा  
स्वलङ्कृतं मेखलया नितम्बे ।  
हारेण चानन्तधनेन वत्स  
श्रीवत्सवक्षःस्थलवल्लभेन ॥ २८ ॥  
परार्ध्यकेयूरमणिप्रवेक  
पर्यस्तदोर्दण्डसहस्रशाखम् ।  
अव्यक्तमूलं भुवनाङ्‌घ्रिपेन्द्र  
महीन्द्रभोगैरधिवीतवल्शम् ॥ २९ ॥  
चराचरौको भगवन् महीध्र  
महीन्द्रबन्धुं सलिलोपगूढम् ।  
किरीटसाहस्रहिरण्यश्रृङ्गं  
आविर्भवत्कौस्तुभरत्नगर्भम् ॥ ३० ॥  
निवीतमाम्नायमधुव्रतश्रिया  
स्वकीर्तिमय्या वनमालया हरिम् ।  
सूर्येन्दुवाय्वग्न्यगमं त्रिधामभिः  
परिक्रमत् प्राधनिकैर्दुरासदम् ॥ ३१ ॥  
तर्ह्येव तन्नाभिसरःसरोजं  
आत्मानमम्भः श्वसनं वियच्च ।  
ददर्श देवो जगतो विधाता  
नातः परं लोकविसर्गदृष्टिः ॥ ३२ ॥  
स कर्मबीजं रजसोपरक्तः  
प्रजाः सिसृक्षन्नियदेव दृष्ट्वा ।  
अस्तौद् विसर्गाभिमुखस्तमीड्यं  
अव्यक्तवर्त्मन्यभिवेशितात्मा ॥ ३३ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे अष्टमोऽध्यायः ॥ ८ ॥