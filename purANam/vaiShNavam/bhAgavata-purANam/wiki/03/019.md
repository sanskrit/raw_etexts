---
title: ०१९

---
मैत्रेय उवाच -  
अवधार्य विरिञ्चस्य निर्व्यलीकामृतं वचः ।  
प्रहस्य प्रेमगर्भेण तदपाङ्‌गेन सोऽग्रहीत् ॥ १ ॥  
ततः सपत्नं मुखतः चरन्तं अकुतोभयम् ।  
जघानोत्पत्य गदया हनौ अवसुरमक्षजः ॥ २ ॥  
सा हता तेन गदया विहता भगवत्करात् ।  
विघूर्णित अपतद् रेजे तदद्भुतं इवाभवत् ॥ ३ ॥  
स तदा लब्धतीर्थोऽपि न बबाधे निरायुधम् ।  
मानयन् स मृधे धर्मं विष्वक्सेनं प्रकोपयन् ॥ ४ ॥  
गदायां अपविद्धायां हाहाकारे विनिर्गते ।  
मानयामास तद् धर्मं सुनाभं चास्मरद्विभुः ॥ ५ ॥  
तं व्यग्रचक्रं दितिपुत्राधमेन  
स्वपार्षदमुख्येन विषज्जमानम् ।  
चित्रा वाचोऽतद्विदां खेचराणां  
तत्रास्मासन् स्वस्ति तेऽमुं जहीति ॥ ६ ॥  
स तं निशाम्यात्तरथाङ्‌गमग्रतो  
व्यवस्थितं पद्मपलाशलोचनम् ।  
विलोक्य चामर्ष परिप्लुतेन्द्रियो  
रुषा स्वदन्तच्छदमादशच्छ्वसन् ॥ ७ ॥  
(अनुष्टुप्)  
करालदंष्ट्रश्चक्षुर्भ्यां सञ्चक्षाणो दहन्निव ।  
अभिप्लुत्य स्वगदया हतोऽसीत्याहनद् हरिम् ॥ ८ ॥  
पदा सव्येन तां साधो भगवान् यज्ञसूकरः ।  
लीलया मिषतः शत्रोः प्राहरद् वातरंहसम् ॥ ९ ॥  
आह चायुधमाधत्स्व घटस्व त्वं जिगीषसि ।  
इत्युक्तः स तदा भूयः ताडयन् व्यनदद् भृशम् ॥ १० ॥  
तां स आपततीं वीक्ष्य भगवान् समवस्थितः ।  
जग्राह लीलया प्राप्तां गरुत्मानिव पन्नगीम् ॥ ११ ॥  
स्वपौरुषे प्रतिहते हतमानो महासुरः ।  
नैच्छद्‌गदां दीयमानां हरिणा विगतप्रभः ॥ १२ ॥  
जग्राह त्रिशिखं शूलं ज्वलज्ज्वलनलोलुपम् ।  
यज्ञाय धृतरूपाय विप्रायाभिचरन् यथा ॥ १३ ॥  
तदोजसा दैत्यमहाभटार्पितं  
चकासदन्तःख उदीर्णदीधिति ।  
चक्रेण चिच्छेद निशातनेमिना  
हरिर्यथा तार्क्ष्यपतत्रमुज्झितम् ॥ १४ ॥  
वृक्णे स्वशूले बहुधारिणा हरेः  
प्रत्येत्य विस्तीर्णमुरो विभूतिमत् ।  
प्रवृद्धरोषः स कठोरमुष्टिना  
नदन् प्रहृत्यान्तरधीयतासुरः ॥ १५ ॥  
तेनेत्थमाहतः क्षत्तः भगवान् आदिसूकरः ।  
नाकम्पत मनाक्क्वापि स्रजा हत इव द्विपः ॥ १६ ॥  
अथोरुधासृजन् मायां योगमायेश्वरे हरौ ।  
यां विलोक्य प्रजास्त्रस्ता मेनिरेऽस्योपसंयमम् ॥ १७ ॥  
प्रववुर्वायवश्चण्डाः तमः पांसवमैरयन् ।  
दिग्भ्यो निपेतुर्ग्रावाणः क्षेपणैः प्रहिता इव ॥ १८ ॥  
द्यौर्नष्टभगणाभ्रौघैः सविद्युत् स्तनयित्नुभिः ।  
वर्षद्‌भिः पूयकेशासृग् विण्मूत्रास्थीनि चासकृत् ॥ १९ ॥  
गिरयः प्रत्यदृश्यन्त नानायुधमुचोऽनघ ।  
दिग्वाससो यातुधान्यः शूलिन्यो मुक्तमूर्धजाः ॥ २० ॥  
बहुभिर्यक्षरक्षोभिः पत्त्यश्व रथकुञ्जरैः ।  
आततायिभिरुत्सृष्टा हिंस्रा वाचोऽतिवैशसाः ॥ २१ ॥  
प्रादुष्कृतानां मायानां आसुरीणां विनाशयत् ।  
सुदर्शनास्त्रं भगवान् प्रायुङ्‌क्त दयितं त्रिपात् ॥ २२ ॥  
तदा दितेः समभवत् सहसा हृदि वेपथुः ।  
स्मरन्त्या भर्तुः आदेशं स्तनात् च असृक् प्रसुस्रुवे ॥ २३ ॥  
विनष्टासु स्वमायासु भूयश्चाव्रज्य केशवम् ।  
रुषोपगूहमानोऽमुं ददृशेऽवस्थितं बहिः ॥ २४ ॥  
तं मुष्टिभिर्विनिघ्नन्तं वज्रसारैः अधोक्षजः ।  
करेण कर्णमूलेऽहन् यथा त्वाष्ट्रं मरुत्पतिः ॥ २५ ॥  
स आहतो विश्वजिता ह्यवज्ञया  
परिभ्रमद्‌गात्र उदस्तलोचनः ।  
विशीर्णबाह्वङ्‌‌घ्रिशिरोरुहोऽपतद्  
यथा नगेन्द्रो लुलितो नभस्वता ॥ २६ ॥  
क्षितौ शयानं तमकुण्ठवर्चसं  
करालदंष्ट्रं परिदष्टदच्छदम् ।  
अजादयो वीक्ष्य शशंसुरागता  
अहो इमं को नु लभेत संस्थितिम् ॥ २७ ॥  
यं योगिनो योगसमाधिना रहो  
ध्यायन्ति लिङ्‌गादसतो मुमुक्षया ।  
तस्यैष दैत्यऋषभः पदाहतो  
मुखं प्रपश्यन् तनुमुत्ससर्ज ह ॥ २८ ॥  
(अनुष्टुप्)  
एतौ तौ पार्षदावस्य शापाद् यातौ असद्‌गतिम् ।  
पुनः कतिपयैः स्थानं प्रपत्स्येते ह जन्मभिः ॥ २९ ॥  
देवा ऊचुः -  
नमो नमस्तेऽखिलयज्ञतन्तवे  
स्थितौ गृहीतामलसत्त्वमूर्तये ।  
दिष्ट्या हतोऽयं जगतामरुन्तुदः  
त्वत् पादभक्त्या वयमीश निर्वृताः ॥ ३० ॥  
मैत्रेय उवाच -  
एवं हिरण्याक्षमसह्यविक्रमं  
स सादयित्वा हरिरादिसूकरः ।  
जगाम लोकं स्वमखण्डितोत्सवं  
समीडितः पुष्करविष्टरादिभिः ॥ ३१ ॥  
मया यथानूक्तमवादि ते हरेः  
कृतावतारस्य सुमित्र चेष्टितम् ।  
यथा हिरण्याक्ष उदारविक्रमो  
महामृधे क्रीडनवन्निराकृतः ॥ ३२ ॥  
सूत उवाच -  
(अनुष्टुप्)  
इति कौषारवाख्यातां आश्रुत्य भगवत्कथाम् ।  
क्षत्तानन्दं परं लेभे महाभागवतो द्विज ॥ ३३ ॥  
अन्येषां पुण्यश्लोकानां उद्दामयशसां सताम् ।  
उपश्रुत्य भवेन्मोदः श्रीवत्साङ्‌कस्य किं पुनः ॥ ३४ ॥  
यो गजेन्द्रं झषग्रस्तं ध्यायन्तं चरणाम्बुजम् ।  
क्रोशन्तीनां करेणूनां कृच्छ्रतोऽमोचयद्द्रुतम् ॥ ३५ ॥  
तं सुखाराध्यमृजुभिः अनन्यशरणैर्नृभिः ।  
कृतज्ञः को न सेवेत दुराराध्यं असाधुभिः ॥ ३६ ॥  
यो वै हिरण्याक्षवधं महाद्भुतं  
विक्रीडितं कारणसूकरात्मनः ।  
श्रृणोति गायत्यनुमोदतेऽञ्जसा  
विमुच्यते ब्रह्मवधादपि द्विजाः ॥ ३७ ॥  
एतन् महापुण्यमलं पवित्रं  
धन्यं यशस्यं पदमायुराशिषाम् ।  
प्राणेन्द्रियाणां युधि शौर्यवर्धनं  
नारायणोऽन्ते गतिरङ्‌ग श्रृण्वताम् ॥ ३८ ॥  
इति श्रीमद्‌भागवते महापुराणे पारमहंस्यां संहितायां  
तृतीयस्कन्धे एकोनविंशोऽध्यायः ॥ १९ ॥