---
title: ००३

---
श्रीशुक उवाच ।  
एवमेतन्निगदितं पृष्टवान् यद् भवान् मम ।  
नृणां यन्म्रियमाणानां मनुष्येषु मनीषिणाम् ॥ १ ॥  
ब्रह्मवर्चसकामस्तु यजेत ब्रह्मणस्पतिम् ।  
इन्द्रं इन्द्रियकामस्तु प्रजाकामः प्रजापतीन् ॥ २ ॥  
देवीं मायां तु श्रीकामः तेजस्कामो विभावसुम् ।  
वसुकामो वसून् रुद्रान् वीर्यकामोऽथ वीर्यवान् ॥ ३ ॥  
अन्नाद्यकामस्तु अदितिं स्वर्गकामोऽदितेः सुतान् ।  
विश्वान् देवान् राज्यकामः साध्यान् संसाधको विशाम् ॥ ४ ॥  
आयुष्कामोऽश्विनौ देवौ पुष्टिकाम इलां यजेत् ।  
प्रतिष्ठाकामः पुरुषो रोदसी लोकमातरौ ॥ ५ ॥  
रूपाभिकामो गन्धर्वान् स्त्रीकामोऽप्सर उर्वशीम् ।  
आधिपत्यकामः सर्वेषां यजेत परमेष्ठिनम् ॥ ६ ॥  
यज्ञं यजेत् यशस्कामः कोशकामः प्रचेतसम् ।  
विद्याकामस्तु गिरिशं दाम्पत्यार्थ उमां सतीम् ॥ ७ ॥  
धर्मार्थ उत्तमश्लोकं तन्तुं तन्वन् पितॄन् यजेत् ।  
रक्षाकामः पुण्यजनान् ओजस्कामो मरुद्गणान् ॥ ८ ॥  
राज्यकामो मनून् देवान् निर्‌ऋतिं त्वभिचरन् यजेत् ।  
कामकामो यजेत्सोमं अकामः पुरुषं परम् ॥ ९ ॥  
अकामः सर्वकामो वा मोक्षकाम उदारधीः ।  
तीव्रेण भक्तियोगेन यजेत पुरुषं परम् ॥ १० ॥  
एतावानेव यजतां इह निःश्रेयसोदयः ।  
भगवत्यचलो भावो यद्भागवतसङ्गतः ॥ ११ ॥  
ज्ञानं यदाप्रतिनिवृत्तगुणोर्मिचक्रम् ।  
आत्मप्रसाद उत यत्र गुणेष्वसङ्गः ।  
कैवल्यसम्मतपथस्त्वथ भक्तियोगः ।  
को निर्वृतो हरिकथासु रतिं न कुर्यात् ॥ १२ ॥  
शौनक उवाच ।  
इत्यभिव्याहृतं राजा निशम्य भरतर्षभः ।  
किमन्यत् पृष्टवान् भूयो वैयासकिं ऋषिं कविम् ॥ १३ ॥  
एतद् शुश्रूषतां विद्वन् सूत नोऽर्हसि भाषितुम् ।  
कथा हरिकथोदर्काः सतां स्युः सदसि ध्रुवम् ॥ १४ ॥  
स वै भागवतो राजा पाण्डवेयो महारथः ।  
बालक्रीडनकैः क्रीडन् कृष्णक्रीडां य आददे ॥ १५ ॥  
वैयासकिश्च भगवान् वासुदेवपरायणः ।  
उरुगायगुणोदाराः सतां स्युर्हि समागमे ॥ १६ ॥  
आयुर्हरति वै पुंसां उद्यन्नस्तं च यन्नसौ ।  
तस्यर्ते यत्क्षणो नीत उत्तमश्लोकवार्तया ॥ १७ ॥  
तरवः किं न जीवन्ति भस्त्राः किं न श्वसन्त्युत ।  
न खादन्ति न मेहन्ति किं ग्रामपशवोऽपरे ॥ १८ ॥  
श्वविड्वराहोष्ट्रखरैः संस्तुतः पुरुषः पशुः ।  
न यत्कर्णपथोपेतो जातु नाम गदाग्रजः ॥ १९ ॥  
बिले बतोरुक्रमविक्रमान् ये  
न शृण्वतः कर्णपुटे नरस्य ।  
जिह्वासती दार्दुरिकेव सूत  
न चोपगायत्युरुगायगाथाः ॥ २० ॥  
भारः परं पट्टकिरीटजुष्टं  
अप्युत्तमाङ्गं न नमेन् मुकुन्दम् ।  
शावौ करौ नो कुरुते सपर्यां  
हरेर्लसत्काञ्चनकङ्कणौ वा ॥ २१ ॥  
बर्हायिते ते नयने नराणां  
लिङ्गानि विष्णोर्न निरीक्षतो ये ।  
पादौ नृणां तौ द्रुमजन्मभाजौ  
क्षेत्राणि नानुव्रजतो हरेर्यौ ॥ २२ ॥  
जीवन् शवो भागवताङ्‌घ्रिरेणुं  
न जातु मर्त्योऽभिलभेत यस्तु ।  
श्रीविष्णुपद्या मनुजस्तुलस्याः  
श्वसन् शवो यस्तु न वेद गन्धम् ॥ २३ ॥  
तदश्मसारं हृदयं बतेदं  
यद्गृह्यमाणैर्हरिनामधेयैः ।  
न विक्रियेताथ यदा विकारो  
नेत्रे जलं गात्ररुहेषु हर्षः ॥ २४ ॥  
अथाभिधेह्यङ्ग मनोऽनुकूलं  
प्रभाषसे भागवतप्रधानः ।  
यदाह वैयासकिरात्मविद्या  
विशारदो नृपतिं साधु पृष्टः ॥ २५ ॥  
इति श्रीमद्‌भागवते महापुराणे पारमहंस्यां संहितायां  
द्वितीयस्कन्धे तृतीयोऽध्यायः ॥ ३ ॥