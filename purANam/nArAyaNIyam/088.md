---
title: ०८८

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_01.mp3"></div>  
प्रागेवाचार्यपुत्राहृतिनिशमनया स्वीयषट्सूनुवीक्षां  
काङ्क्षन्त्या मातुरुक्त्या सुतलभुवि बलिं प्राप्य तेनार्चितस्त्वम् ।  
धातुश्शापाद्धिरण्यान्वितकशिपुभवान्शौरिजान् कंसभग्ना  
नानीयैनान् प्रदर्श्य स्वपदमनयथाः पूर्वपुत्रान्मरीचेः ॥ ८८१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_02.mp3"></div>  
श्रुतदेव इति श्रुतं द्विजेन्द्रं बहुलाश्वं नृपतिं च भक्तिपूर्णम् ।  
युगपत्त्वमनुग्रहीतुकामो मिथिलां प्रापिथ तापसैः समेतः ॥ ८८२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_03.mp3"></div>  
गच्छन्द्विमूर्तिरुभयोर्युगपन्निकेतम्  
एकेन भूरिविभवैर्विहितोपचारः ।  
अन्येन तद्दिनभृतैश्च फलौदनाद्यै  
स्तुल्यं प्रसेदिथ ददाथ च मुक्तिमाभ्याम् ॥ ८८३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_04.mp3"></div>  
भूयोऽथ द्वारवत्यां द्विजतनयमृतिं तत्प्रलापानपि त्वं  
को वा दैवं निरुन्ध्यादिति किल कथयन्विश्ववोढाऽप्यसोढाः ।  
जिष्णोर्गर्वं विनेतुं त्वयि मनुजधिया कुण्ठितां चास्य बुद्धिं  
तत्त्वारूढां विधातुं परमतमपदप्रेक्षणेनेति मन्ये ॥ ८८४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_05.mp3"></div>  
नष्टा अष्टास्य पुत्राः पुनरपि तव तूपेक्षया कष्टवादः  
स्पष्टो जातो जनानामथ तदवसरे द्वारकामाप पार्थः ।  
मैत्र्या तत्रोषितोऽसौ नवमसुतमृतौ विप्रवर्यप्ररोदं  
श्रुत्वा चक्रे प्रतिज्ञामनुपहृतसुतस्सन्निवेक्ष्ये कृशानुम् ॥ ८८५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_06.mp3"></div>  
मानी स त्वामपृष्ट्वा द्विजनिलयगतो बाणजालैर्महास्त्रै  
रुन्धानः सूतिगेहं पुनरपि सहसा दृष्टनष्टे कुमारे ।  
याम्यामैन्द्रीं तथायास्सुरवरनगरीर्विद्ययाऽसाद्य सद्यो  
मोघोद्योगः पतिष्यन्हुतभुजि भवता सस्मितं वारितोऽभूत् ॥ ८८६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_07.mp3"></div>  
सार्धं तेन प्रतीचीं दिशमतिजविना स्यन्दनेनाभियातो  
लोकालोकं व्यतीतस्तिमिरभरमथो चक्रधाम्ना निरुन्धन् ।  
चक्रांशुक्लिष्टदृष्टिं स्थितमथ विजयं पश्य पश्येति वारां  
पारे त्वं प्राददशः किमपि हि तमसां दूरदूरं पदं ते ॥ ८८७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_08.mp3"></div>  
तत्रासीनं भुजङ्गाधिपशयनतले दिव्यभूषायुधाद्यै  
रावीतं पीतचेलं प्रतिनवजलदश्यामलं श्रीमदङ्गम् ।  
मूर्तीनामीशितारं परमिह तिसृणामेकमर्थं श्रुतीनां  
त्वामेव त्वं परात्मन् प्रियसखसहितो नेमिथ क्षेमरूपम् ॥ ८८८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_09.mp3"></div>  
युवां मामेवद्वावधिकविवृतान्तर्हिततया  
विभिन्नौ सुन्द्रष्टुं स्वयमहमहार्षं द्विजसुतान् ।  
नयेतं द्रागेनानिति खलु वितीर्णान्पुनरमून्  
द्विजायादायादाः प्रणुतमहिमा पाण्डुजनुषा ॥ ८८९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_10.mp3"></div>  
एवं नानाविहारैर्जगदभिरमयन्वृष्णिवंशं प्रपुष्ण  
न्नीजानो यज्ञभेदैरतुलविहृतिभिः प्रीणयन्नेणनेत्राः ।  
भूभारक्षेपदम्भात् पदकमलजुषां मोक्षणायावतीर्णः  
पूर्णं ब्रह्मैव साक्षाद्यदुषु मनुजतारूषितस्त्वं व्यलासीः ॥ ८८१०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_11.mp3"></div>  
प्रायेण द्वारवत्यामवृतदयि तदी नारदस्त्वद्रसार्द्र  
स्तस्माल्लेभे कदाचित्खलु सुकृतनिधिस्त्वत्पिता तत्त्वबोधम् ।  
भक्तानामग्रयायी स च खलु मतिमानुद्धवस्त्वत्त एव  
प्राप्तो विज्ञानसारं स किल जनहितायाधुनाऽस्ते वदर्याम् ॥ ८८११॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/088/088_12.mp3"></div>  
सोऽयं कृष्णावतारो जयति तव विभो यत्र सौहार्दभीति  
स्नेहद्वेषानुरागप्रभृतिभिरतुलैरश्रमैर्योगभेदैः ।  
आर्तिं तीर्वा समस्ताममृतपदमगुस्सर्वतः सर्वलोकाः  
स त्वं विश्वार्तिशान्त्यै पवनपुरपते भक्तिपूर्त्यै च भूयाः ॥ ८८१२॥