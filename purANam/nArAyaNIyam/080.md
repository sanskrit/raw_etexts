---
title: ०८०

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_01.mp3"></div>  
सत्राजितस्त्वमथ लुब्धवदर्कलब्धं  
दिव्यं स्यमन्तकमणिं भगवन्नयाचीः ।  
तत्कारणं बहुविधं मम भाति नूनं  
तस्यात्मजां त्वयि रतां छलतो विवोढुम् ॥ ८०१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_02.mp3"></div>  
अदत्तं तं तुभ्यं मणिवरमनेनाल्पमनसा  
प्रसेनस्तद्()भ्राता गलभुवि वहन्प्राप मृगयाम् ।  
अहन्नेनं सिंहो मणिमहसि मांसभ्रमवशात्  
कपीन्द्रस्तं हत्वा मणिमपि च बालाय ददिवान् ॥ ८०२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_03.mp3"></div>  
शशंसुः सत्राजिद्गिरमनु जनास्त्वां मणिहरं  
जनानां पीयूषं भवति गुणिनां दोषकणिका ।  
ततः सर्वज्ञोऽपि स्वजनसहितो मार्गणपरः  
प्रसेनं तं दृष्ट्वा हरिमपि गतोऽभूः कपिगुहाम् ॥ ८०३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_04.mp3"></div>  
भवन्तमवितर्कयन्नतिवयाः स्वयं जाम्बवान्  
मुकुन्दशरणं हि मां क इह रोद्धुमित्यालपन् ।  
विभो रघुपते हरे जय जयेत्यलं मुष्टिभि  
श्चिरं तव समर्चनं व्यधित भक्तचूडामणिः ॥ ८०४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_05.mp3"></div>  
बुद्ध्वाथ तेन दत्तां नवरमणीं वरमणीं च परिगृह्णन् ।  
अनुगृह्णन्नमुमागाः सपदि च सत्राजिते मणिं प्रादाः ॥ ८०५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_06.mp3"></div>  
तदनु स खलु व्रीडालोलो विलोलविलोचनां  
दुहितरमहो धीमान्भामां गिरैव परार्पिताम् ।  
अदित मणिना तुभ्यं लभ्यं समेत्य भवानपि  
प्रमुदितमनास्तस्यैवादान्मणीं गहनाशयः ॥ ८०६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_07.mp3"></div>  
व्रीलाकुलां रमयति त्वयि सत्यभामां  
कौन्तेयदाहकथयाथ कुरून्प्रयाते ।  
ही गान्दिनेयकृतवर्मगिरा निपात्य  
सत्राजितं शतधनुर्मणिमाजहार ॥ ८०७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_08.mp3"></div>  
शोकात्कुरूनुपगतामवलोक्य कान्तां  
हत्वा द्रुतं शतधुनं समहर्षयस्ताम् ।  
रत्ने सशङ्क इव मैथिलगेहमेत्य  
रामो गदां समशिशिक्षत धार्तराष्ट्रम् ॥ ८०८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_09.mp3"></div>  
अक्रूर एष भगवन् भवदिच्छयैव  
सत्राजितः कुचरितस्य युयोज हिंसाम् ।  
अक्रूरतो मणिमनाहृतवान्पुनस्त्वं  
तस्यैव भूतिमुपधातुमिति ब्रुवन्ति ॥ ८०९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_10.mp3"></div>  
भक्तस्त्वयि स्थिरतरः स हि गान्दिनेय  
स्तस्यैव कापथमतिः कथमीश जाता ।  
विज्ञानवान्प्रशमवानहमित्युदीर्णं  
गर्वं ध्रुवं शमयितुं भवता कृतैव ॥ ८०१०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/080/080_11.mp3"></div>  
यातं भयेन कृतवर्मयुतं पुनस्त  
माहूय तद्विनिहितं च मणिं प्रकाश्य ।  
तत्रैव सुव्रतधरे विनिधाय तुष्यन्  
भामाकुचान्तरशयः पवनेश पायाः ॥ ८०११॥