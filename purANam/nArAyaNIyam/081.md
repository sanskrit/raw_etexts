---
title: ०८१

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/081/081_01.mp3"></div>  
स्निग्धां मुग्धां सततमपि तां लालयन् सत्यभामां  
यातो भूयः सह खलु तया याज्ञसेनीविवाहम् ।  
पार्थप्रीत्यै पुनरपि मनागास्थितो हस्तिपुर्यां  
शक्रप्रस्थं पुरमपि विभो संविधायागतोऽभूः ॥ ८११॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/081/081_02.mp3"></div>  
भद्रां भद्रां भवदवरजां कौरवेणार्थ्यमानां  
त्वद्वाचा तामहृत कुहनामस्करी शक्रसूनुः ।  
तत्र क्रुद्धं बलमनुनयन् प्रत्यगास्तेन सार्धं  
शक्रप्रस्थं प्रियसखमुदे सत्यभामासहायः ॥ ८१२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/081/081_03.mp3"></div>  
तत्र क्रीडन्नपि च यमुनाकूलदृष्टां गृहीत्वा  
तां कालिन्दीं नगरमगमः खाण्डवप्रीणिताग्निः ।  
भ्रातृत्रस्तां प्रणयविवशां देव पैतृष्वसेयीं  
राज्ञां मध्ये सपदि जहृइषे मित्रविन्दामवन्तीम् ॥ ८१३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/081/081_04.mp3"></div>  
सत्यां गत्वा पुनरुदवहो नग्नजिन्नन्दनां तां  
बध्वा सप्तापि च वृषवरान्सप्तमूर्तिर्निमेषात् ।  
भद्रां नाम प्रददुरथ ते देव सन्तर्द्दनाद्या  
स्तत्सोदर्यां वरद भवतः सापि पैतृष्वसेयी ॥ ८१४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/081/081_05.mp3"></div>  
पार्थाद्यैरप्यकृतलवनं तोयमात्राभिलक्ष्यं  
लक्षं छित्वा शफरमवृथा लक्षणां मद्रकन्याम् ।  
अष्टावेवं तव समभवन् वल्लभास्तत्र मध्ये  
शुश्रोथ त्वं सुरपतिगिरा भौमदुश्चेष्टितानि ॥ ८१५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/081/081_06.mp3"></div>  
स्मृतायातं पक्षिप्रवरमधिरूढस्त्वमगमो  
वहन्नङ्के भामामुपवनमिवारातिभवनम् ।  
विभिन्दन् दुर्गाणि त्रुटितपृतनाशोनितरसैः  
पुरं तावत् प्राग्ज्योतिषमकुरुथाश्शोणितपुरम् ॥ ८१६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/081/081_07.mp3"></div>  
मुरस्त्वां पञ्चास्यो जलधिवनमध्यादुदपतत्  
स चक्रे चक्रेण प्रदलितशिरा मङ्क्षु भवता ।  
चतुदन्तैर्दन्तावलपतिभिरिन्धानसमरं  
रथाङ्केनच्छित्वा नरकमकरोस्तीर्णरकम् ॥ ८१७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/081/081_08.mp3"></div>  
स्तुतो भूम्या राज्यं सपदि भगदत्तेऽस्य तनये  
गजञ्चैकं दत्त्वा प्रजिघायिथ नागान्निजपुरीम् ।  
खलेनाबद्धानां स्वगतमनसां षोडश पुनः  
सहस्राणि स्त्रीणामपि च धनराशिं च विपुलम् ॥ ८१८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/081/081_09.mp3"></div>  
भौमापाहृतकुण्डलं तददितेर्दातुं प्रयातो दिवं  
शक्राद्यैर्महितः समं दयितया द्युस्त्रीषु दत्तह्रिया ।  
हृत्वा कल्पतरुं रुषाभिपतितं जित्वेन्द्रमभ्यागम  
स्तत्तु श्रीमददोष ईदृश इति व्याख्यातुमेवाकृथाः ॥ ८१९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/081/081_10.mp3"></div>  
कल्पद्रुं सत्यभामाभवनभुवि सृजन्द्व्यष्टसाहस्रयोषाः  
स्वीकृत्य प्रत्यगारं विहितबहुवपुर्लालयन्केलिभेदैः ।  
आश्चर्यान्नारदालोकितविविधगतिस्तत्र तत्रापि गेहे  
भूयः सर्वासु कुर्वन् दश दश तनयान् पाहि वातालयेश ॥ ८११०॥