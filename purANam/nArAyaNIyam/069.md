---
title: ०६९

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_01.mp3"></div>  
केशपाशधृतपिञ्छिकावितति सञ्चलन्मकरकुण्डलं  
हारजालवनमालिकाललितमङ्गरागघनसौरभम् ।  
पीतचेलधृतकाञ्चिकाञ्चितमुदञ्चदंशुमणिनूपुरं  
रासकेलिपरिभूषितं तव हि रूपमीश कलयामहे ॥ ६९१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_02.mp3"></div>  
तावदेव कृतमण्डने कलितकञ्चुलीककुचमण्डले  
गण्डलोलमणिकुण्डले युवतिमण्डलेऽथ परिमण्डले ।  
अन्तरा सकलसुन्दरीयुगलमिन्दिरारमण सञ्चरन्  
मञ्जुलां तदनु रासकेलिमयि कञ्जनाभ समुपादधाः ॥ ६९२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_03.mp3"></div>  
वासुदेव तव भासमानमिह रासकेलिरससौरभं  
दूरतोऽपि खलु नारदागदितमाकलय्य कुतुकाकुलाः ।  
वेषभूषणविलासपेशलविलासिनीशतसमावृता  
नाकतो युगपदागता वियति वेगतोऽथ सुरमण्डली ॥ ६९३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_04.mp3"></div>  
वेणुनादकृततानदानकलगानरागगतियोजना  
लोभनीयमृदुपादपातकृततालमेलनमनोहरम् ।  
पाणिसङ्क्वणितकङ्कणं च मुहुरं सलम्बितकराम्बुजं  
श्रोणिबिम्बचलदम्बरं भजत रासकेलिरसडम्बरम् ॥ ६९४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_05.mp3"></div>  
श्रद्धया विरचितानुगानकृततारतारमधुरस्वरे  
नर्तनेऽथ ललिताङ्गहारलुलिताङ्गहारमणिभूषणे ।  
सम्मदेन कृतपुष्पवर्षमलमुन्मिषद्दिविषदां कुलं  
चिन्मये त्वयि निलीयमानमिव सम्मुमोह सवधूकुलम् ॥ ६९५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_06.mp3"></div>  
स्विन्नसन्नतनुवल्लरी तदनु कापि नाम पशुपाङ्गना  
कान्तमंसमवलम्बते स्म तव तान्तिभारमुकुलेक्षणा ।  
काचिदाचलितकुन्तला नवपटीरसारनवसौरभं  
वञ्चनेन तव सञ्चुचुम्ब भुजमञ्चितोरुपुलकाङ्कुरम् ॥ ६९६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_07.mp3"></div>  
कापि गण्डभुवि सन्निधाय निजगण्डमाकुलितकुण्डलं  
पुण्यपूरनिधिरन्ववाप तव पूगचर्वितरसामृतम् ।  
इन्दिराविहृतिमन्दिरं भुवनसुन्दरं हि नटनान्तरे  
त्वामवाप्य दधुरङ्गनाः किमु न सम्मदोन्मददशान्तरम् ॥ ६९७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_08.mp3"></div>  
गानमीश विरतं क्रमेण किल वाद्यमेलनमुपारतं  
ब्रह्मसम्मदरसाकुलाः सदसि केवलं ननृतुरङ्गनाः ।  
नाविदन्नपि च नीविकां किमपि कुन्तलीमपि च कञ्चुलीं  
ज्योतिषामपि कदम्बकं दिवि विलम्बितं किमपरं ब्रुवे ॥ ६९८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_09.mp3"></div>  
मोदसीम्नि भुवनं विलाप्य विहृतिं समाप्य च ततो विभो  
केलिसम्मृदितनिर्मलाङ्गनवघर्मलेशसुभगात्मनाम् ।  
मन्मथासहनचेतसां पशुपयोषितां सुकृतचोदित  
स्तावदाकलितमूर्तिरादधिथ मारवीरपरमोत्सवान् ॥ ६९९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_10.mp3"></div>  
केलिभेदपरिलोलिताभिरतिलालिताभिरबलालिभिः  
स्वैरमीश ननु सूरजापयसि चारु नाम विहृतिं व्यधाः ।  
काननेऽपि च विसारिशीतलकिशोरमारुतमनोहरे  
सूनसौरभमये विलेसिथ विलासिनीशतविमोहनम् ॥ ६९१०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/069/069_11.mp3"></div>  
कामिनीरिति हि यामिनीषु खलु कामनीयकनिधे भवान्  
पूर्णसम्मदरसार्णवं कमपि योगिगम्यमनुभावयन् ।  
ब्रह्मशङ्करमुखानपीह पशुपाङ्गनासु बहुमानयन्  
भक्तलोकगमनीयरूप कमनीय कृष्ण परिपाहि माम् ॥ ६९११॥