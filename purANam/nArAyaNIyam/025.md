---
title: ०२५

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/025/025_01.mp3"></div>  
स्तम्भे घट्टयतो हिरण्यकशिपोः कर्णौ समाचूर्णय  
न्नाधूर्णज्जगदण्दकुण्डकुहरो घोरस्तवाभूद्रवः ।  
श्रुत्वा यं किल दैत्यराजहृदये पूर्वं कदाप्यश्रुतं  
कम्पः कश्चन सम्पपात्चलितोऽप्यम्भोजभूर्विष्टरात् ॥ २५१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/025/025_02.mp3"></div>  
दैत्ये दिक्षु विसृष्टचक्षुषि महासंराम्भिणी स्तम्भतः  
सम्भूतं न मृगात्मकं न मनुजाकारं वपुस्ते विभो ।  
किं किं भीषणमेतदद्भुतमिति व्युद्भ्रान्तचित्तेऽसुरे  
विस्फूर्जद्धवलोग्ररोमविकसद्वर्ष्मा समाजृम्भथाः ॥ २५२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/025/025_03.mp3"></div>  
तप्तस्वर्णसवर्णघूर्णदतिरूक्षाक्षं सटाकेसर  
प्रोत्कम्पप्रनिकुम्बिताम्बरमहो जीयात्तवेदं वपुः ।  
व्यात्तव्याप्तमहादरीसखमुखं खङ्गोग्रवद्गन्महा  
जिह्वानिर्गमदृश्यमानसुमहादंष्ट्रायुगोड्डामरम् ॥ २५३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/025/025_04.mp3"></div>  
उत्सर्पद्वलिभङ्गभीषुणहनुं ह्रस्वस्थवीयस्तर  
ग्रीवं पीवरदोश्शतोद्गतनखकॄरांशुदूरोद्बणम् ।  
व्योमोल्लङ्घिघनाघनोपमघनप्रध्वाननिर्धावित  
स्पर्धालुप्रकरं नमामि भवतस्तन्नारसिंहं वपुः ॥ २५४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/025/025_05.mp3"></div>  
नूनं विष्णुरयं निहन्म्यमुमिति भ्राम्यद्गदाभीषणं  
दैत्येन्द्रं समुपाद्रवन्तमधृथा दोर्भ्यां पृथुभ्याममुम् ।  
वीरो निर्गलितोऽथ खड्गफलकौ गृह्णन्विचित्रश्रमान्  
व्यावृण्वन्पुनरापपात भुवनग्रासोद्यतं त्वामहो ॥ २५५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/025/025_06.mp3"></div>  
भ्राम्यन्तं दितिहाधमं पुनरपि प्रोद्गृह्य दोर्भ्यां जवाद्  
द्वारेऽथोरुयुगे निपात्य नखरान्व्युत्न्खाय वक्षोभुवि ।  
निर्भिन्दन्नधिगर्भनिर्भरगलद्रक्ताम्बु बद्धोत्सवं  
पायं पायमुदैरयो बहुजगत्संहारिसिंहारवान् ॥ २५६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/025/025_07.mp3"></div>  
त्यक्त्वा तं हतमाशु रक्तलहरीसिक्तोन्नमद्वर्ष्मणि  
प्रत्युत्पत्य समस्तदैत्यपटलीं चाखाद्यमाने त्वयि ।  
भ्राम्यद्भूमि विकम्पिताम्बुधिकुलं व्यालोलशैलोत्करं  
प्रोत्सर्पत्खचरं चराचरमहो दुःस्थामवस्थां दधौ ॥ २५७  
तावन्मांसवपाकरालवपुषं घोरान्त्रमालाधरं  
त्वां मध्येसभमिद्धरोषमुषितं दुर्वारगुर्वारवम् ।  
अभ्येतुं न शशक कोऽपि भुवने दूरे स्थिता भीरवः  
सर्वे शर्वविरिञ्चवासवमुखाः प्रत्येकमस्तोषत ॥ २५८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/025/025_08.mp3"></div>  
भूयोऽप्यक्षतरोषधाम्नि भवति ब्रह्माज्ञया बालके  
प्रह्लादे पदयोर्नमत्यपभये कारुण्यभाराकुलः ।  
शान्तस्त्वं करमस्य मूर्ध्नि समधाः स्तोत्रैरथोद्नायत  
स्तस्याकामधियोऽपि तेनिथ वरं लोकाय चानुग्रहम् ॥ २५९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/025/025_09.mp3"></div>  
एवं नाटितरौद्रचेष्टित विभो श्रीतापनीयाभिध  
श्रुत्यन्तस्फुटगीतसर्वमहिमन्नत्यन्तशुद्धाकृते ।  
तत्तादृङ्निखिलोत्तरं पुनरहो कस्त्वां परो लङ्घयेत्  
प्रह्लादप्रिय हे मरुत्पुरपते सर्वामयात्पाहि माम् ॥ २५१०॥