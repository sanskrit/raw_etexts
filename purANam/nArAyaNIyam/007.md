---
title: ००७

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/007/007_01.mp3"></div>  
एवं देव चतुर्दशात्मकजगद्रूपेण जातः पुन  
स्तस्योर्ध्वं खलु सत्यलोकनिलये जातोऽसि धाता स्वयम।  
यं शंसन्ति हिरण्यगर्भमखिलत्रैलोक्यजीवात्मकं  
योऽभूत् स्फीतरजोविकारविकसन्नानासिसृक्षारसः ॥ १॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/007/007_02.mp3"></div>  
सोऽयं विश्विसर्गदत्तहृदयस्सम्पश्यमानस्स्वयं  
बोधं खल्वनवाष्य विश्वविषयं चिन्ताकुलस्तस्थिवान।  
तावत् त्वं जगताम्पते तपतपेत्येवं हि वैहायसीं  
वाणीमेनमशिश्रवः श्रुतिसुखां कुर्वंस्तपःप्रेरणाम् ॥ २॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/007/007_03.mp3"></div>  
कोऽसौ मामवदत्पुमानिति जलापूर्णे जगन्मण्डले  
दिक्षूद्वीक्ष्य किमप्यनीक्षितवता वाक्यार्थमुत्पश्यता।  
दिव्यं वर्षसहस्रमात्तपसा तेन त्वमाराधित  
स्तस्मै दर्शितवानसि स्वनिलयं वैकुण्ठमेकाद्भुतम् ॥ ३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/007/007_04.mp3"></div>  
माया यत्र कदापि नो विकुरुते भाते जगद्भ्यो बहि  
श्शोकक्रोधविमोहसाध्वसमुखा भावास्तु दूरं गताः।  
सान्द्रानन्दझरी च यत्र परमज्योतिःप्रकाशात्मके  
तत् ते धाम विभावितं विजयते वैकुण्ठरूपं विभो ॥ ४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/007/007_05.mp3"></div>  
यस्मिन्नाम चतुर्भुजा हरिमणिश्यामावदातत्विषो  
नानाभूषणरत्नदीपितदिशो राजद्विमानालयाः।  
भक्तिप्राप्ततथाविधोन्नतपदा दीव्यन्ति दिव्या जना  
स्तत्ते धाम निरस्तसर्वशमलं वैकुण्ठरूपं जयेत् ॥ ५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/007/007_06.mp3"></div>  
नानादिव्यवधूजनैरभिवृता विद्युल्लतातुल्यया  
विश्वोन्मादनहृद्यगात्रलतया विद्योतिताशान्तरा।  
त्वत्पादाम्बुजसौरभैककुतुकाल्लक्ष्मीः स्वयं लक्ष्यते  
यस्मिन् विस्मयनीयदिव्यविभवं तत्ते पदं देहि मे ॥ ६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/007/007_07.mp3"></div>  
तत्रैवं प्रतिदर्शिते निजपदे रत्नासनाध्यासितं  
भास्वत्कोटिलसत्किरीटकटकाद्याकल्पदीपाकृति।  
श्रीवत्साङ्कितमात्तकौस्तुभमणिच्छायारुणं कारणं  
विश्वेषां तव रूपमैक्षत विधिस्तत्ते विभो भातु मे ॥ ७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/007/007_08.mp3"></div>  
कालाम्भोदकलायकोमलरुचीचक्रेण चक्रं दिशा  
मावृण्वानमुदारमन्दहसितस्यन्दप्रसन्नाननम।  
राजत्कम्बुगदारिपङ्कजधरश्रीमद्भुजामण्डलं  
स्रष्टुस्तुष्टिकरं वपुस्तव विभो मद्रोगमुद्वासयेत् ॥ ८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/007/007_09.mp3"></div>  
दृष्ट्वा सम्भृतसम्भ्रमः कमलभूस्त्वत्पादपाथोरुहे  
हर्षावेशवशंवदो निपतितः प्रीत्या कृतार्थीभवन।  
जानास्येव मनीषितं मम विभो ज्ञानं तदापादय  
द्वैताद्वैतभवत्स्वरूपपरमित्याचष्ट तं त्वां भजे ॥ ९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/007/007_10.mp3"></div>  
आताम्रे चरणे विनम्रमथ तं हस्तेन हस्ते स्पृशन्  
बोधस्ते भविता न सर्गविधिबिर्बन्धोऽपि सञ्जायते।  
इत्याभाष्य गिरं प्रतोष्यनितरां तच्चित्तगूढः स्वयं  
सृष्टौ तं समुदैरयस्स भगवन्नुल्लासयोल्लाघताम् ॥ १०॥