---
title: ०४५

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/045/045_01.mp3"></div>  
अयि सबल मुरारे पाणिजानुप्रचारैः  
किमपि भवनभागान् भूषयन्तौ भवन्तौ ।  
चलितचरणकञ्जौ मञ्जुमञ्जीरशिञ्जा  
श्रवणकुतुकभाजौ चेरतुश्चारु वेगात् ॥ ४५१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/045/045_02.mp3"></div>  
मृदु मृदु विहसन्तावुन्मिषद्दन्तवन्तौ  
वदनपतितकेशौ दृश्यपादाब्जदेशौ ।  
भुजगलितकरान्तव्यालगत्कङ्कणाङ्कौ  
मतिमहरतमुच्चैः पश्यतां विश्वनॄणाम् ॥ ४५२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/045/045_03.mp3"></div>  
अनुसरति जनौघे कौतुकव्याकुलाक्षे  
किमपि कृतनिनादं व्याहसन्तौ द्रवन्तौ ।  
बलितवदनपद्मं पृष्ठतो दत्तदृष्टी  
किमिव न विदधाथे कौतुकं वासुदेव ॥ ४५३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/045/045_04.mp3"></div>  
दृतगतिषु पतन्तावुत्थितौ लिप्तपङ्कौ  
दिवि मुनिभिरपङ्कैः सस्मितं वन्द्यमानौ ।  
द्रुतमथ जननीभ्यां सानुकम्पं गृहीतौ  
मुहुरपि परिरब्धौ द्राग्युवां चुम्बितौ च ॥ ४५४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/045/045_05.mp3"></div>  
स्नुतकुचभरमङ्के धारयन्ती भवन्तं  
तरलमति यशोदा स्तन्यदा धन्यधन्या ।  
कपटपशुप मध्ये मुग्धहासाङ्कुरं ते  
दशनमुकुलहृद्यं वीक्ष्यं वक्त्रं जहर्ष ॥ ४५५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/045/045_06.mp3"></div>  
तदनु चरणचारी दारकैः साकमारा  
न्निलयततिषु खेलन् बालचापल्यशाली ।  
भवनशुकबिडालान् वत्सकांश्चानुधावन्  
कथमपि कृतहासैर्गोपकैर्वारितोऽभूः ॥ ४५६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/045/045_07.mp3"></div>  
हलधरसहितस्त्वं यत्र यत्रोपयातो  
विवशपतितनेत्रास्तत्र तत्रैव गोप्यः ।  
विगलितगृहकृत्या विस्मृतापत्यभृत्या  
मुरहर मुहुरत्यन्ताकुला नित्यमासन् ॥ ४५७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/045/045_08.mp3"></div>  
प्रतिनवनवनीतं गोपिकादत्तमिच्छन्  
कलपदमुपगायन् कोमलं क्वापि नृत्यन् ।  
सदययुवतिलोकैरर्पितं सर्पिरश्नन्  
क्वचन नवविपक्वं दुग्धमत्यापिबस्त्वम् ॥ ४५८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/045/045_09.mp3"></div>  
मम खलु बलिगेहे याचनं जातमास्ता  
मिह पुनरबलानामग्रतो नैव कुर्वे ।  
इति विहितमतिः किं देव सन्त्यज्य याच्ञां  
दधिघृतमहरस्त्वं चारुणा चोरणेन ॥ ४५९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/045/045_10.mp3"></div>  
तव दधिघृतमोषे घोषयोषाजनाना  
मभजत हृदि रोषो नावकाशं न शोकः ।  
हृदयमपि मुषित्वा हर्षसिन्धौ न्यधास्त्वं  
स मम शमय रोगान्वातगेहाधिनाथ ॥ ४५१०॥