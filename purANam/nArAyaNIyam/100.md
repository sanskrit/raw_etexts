---
title: १००

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/100/100_01.mp3"></div>  
अग्रे पश्यामि तेजो निबिडतरकलायावलीलोभनीयं  
पीयूषाप्लावितोऽहं तदनु तदुदरे दिव्यकैशोरवेषम् ।  
तारुण्यारम्भरम्यं परमसुखरसास्वादरोमाञ्चिताङ्गै  
रावीतं नारदाद्यैविलसदुपनिषत्सुन्दरीमण्डलैश्च ॥ १००१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/100/100_02.mp3"></div>  
नीलाभं कुञ्चिताग्रं घनममलतरं संयतं चारुभङ्ग्या  
रत्नोत्तंसाभिरामं वलयितमुदयच्चन्द्रकैः पिञ्छजालैः ।  
मन्दारस्रङ्निवीतं तव पृथुकबरीभारमालोकयेऽहं  
स्निग्धश्चेतोर्ध्वपुण्ड्रामपि च सुललितां फालबालेन्दुवीथीम् ॥ १००२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/100/100_03.mp3"></div>  
हृद्यं पूर्णानुकम्पार्णवमृदुलहरीचञ्चलभ्रूविलासै  
रानीलस्निग्धपक्ष्मावलिपरिलसितं नेत्रयुग्मं विभो ते ।  
सान्द्रच्छायं विशालारुणकमलदलाकारमामुग्धतारं  
कारुण्यालोकलीलाशिशिरितभुवनं क्षिप्यतां मय्यनाथे ॥ १००३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/100/100_04.mp3"></div>  
उत्तुङ्गोल्लासिनासं हरिमणिमुकुरप्रोल्लसद्गण्डपाली  
व्यालोलत्कर्णपाशाञ्चितमकरमणीकुण्डलद्वन्द्वदीप्रम् ।  
उन्मीलद्दन्तपङ्क्तिस्फुरदरुणतरच्छायबिम्बाधरान्तः  
प्रीतिप्रस्यन्दिमन्दस्मितशिशिरतरं वक्त्रमुद्भासतां मे ॥ १००४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/100/100_05.mp3"></div>  
बाहुद्वन्द्वेन रत्नोज्वलवलयभृता शोणपाणिप्रवाले  
नोपात्तां वेणुनालीं प्रसृतनखमयूखाङ्गुलीसङ्गशाराम् ।  
कृत्वा वक्त्रारविन्द्रे सुमधुरविकसद्रागमुद्भाव्यमानैः  
शब्दब्रह्मामृतैस्त्वं शिशिरितभुवनैस्सिञ्च मे कर्णवीथीम् ॥ १००५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/100/100_06.mp3"></div>  
उत्सर्पत्कौस्तुभश्रीततिभिररुणितं कोमलं कण्ठदेशं  
वक्षः श्रीवत्सरम्यं तरलतरसमुद्दीप्रहारप्रतानम् ।  
नानावर्णप्रसूनावलिकिसलयिनीं वन्यमालां विलोल  
ल्लोलम्बां लम्बमानामुरसि तव तथा भावये रत्नमालाम् ॥ १००६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/100/100_07.mp3"></div>  
अङ्गे पञ्चाङ्गरागैरतिशयविकसत्सौरभाकृष्टलोकं  
लीनानेकत्रिलोकीविततिमपि कृशां बिभ्रतं मध्यवल्लीम् ।  
शक्राश्मन्यस्ततप्तोज्वलकनकनिभं पीतचेलं दधानं  
ध्यायामो दीप्तरश्मिस्फुटमणिरशनाकिङ्गिणीमण्डितं त्वाम् ॥ १००७  
ऊरू चारू तवोरू घनमसृणरुचौ चित्तचोरौ रमाया  
विश्वक्षोभं विशङ्क्य ध्रुवमनिशमुभौ पीतचेलावृताङ्गौ ।  
आनम्राणां पुरस्तान्न्यसनधृतसमस्तार्थपालीसमुद्ग  
च्छायां जानुद्वयं च क्रमपृथुलमनोज्ञे च जङ्घे निषेवे ॥ १००८,॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/100/100_08.mp3"></div>  
मञ्जीरं मञ्जुनादैरिव पदभजनं श्रेय इत्यालपन्तं  
पादाग्रं भ्रान्तिमज्जत्प्रणतजनमनोमन्दरोद्धारकूर्मम् ।  
उत्तुङ्गाताम्रराजन्नखरहिमकरज्योत्स्नया चाऽश्रितानां  
सन्तापध्वान्तहत्त्रीं ततिमनुकलये मङ्गलामङ्गुलीनाम् ॥ १००९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/100/100_09.mp3"></div>  
योगीन्द्राणां त्वदङ्गेष्वधिकसुमधुरं मुक्तिभाजां निवासो  
भक्तानां कामवर्षद्युतरुकिसलयं नाथ ते पादमूलम् ।  
नित्यं चित्तस्थितं मे पवनपुरपते कृष्ण कारुण्यसिन्धो  
हृत्वा निःशेषतापान्प्रदिशतु परमानन्दसन्दोहलक्ष्मीम् ॥ १००१०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/100/100_10.mp3"></div>  
अज्ञात्वा ते महत्त्वं यदिह निगदितं विश्वनाथ क्षमेथाः  
स्तोत्रं चैतत्सहस्रोत्तरमधिकतरं त्वत्प्रसादाय भूयात् ।  
द्वेधा नारायणीयं श्रुतिषु च जनुषा स्तुत्यतावर्णनेन  
स्फीतं लीलावतारैरिदमिह कुरुतामायुरारोग्यसौख्यम् ॥ १००११॥