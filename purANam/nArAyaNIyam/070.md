---
title: ०७०

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/070/070_01.mp3"></div>  
इति त्वयि रसाकुलं रमितवल्लभे वल्लवाः  
कदापि पुनरम्बिकाकमितुरम्बिकाकानने ।  
समेत्य भवता समं निशि निषेव्य दिव्योत्सवं  
सुखं सुषुवुरग्रसीद्व्रजपमुग्रनागस्तदा ॥ ७०१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/070/070_02.mp3"></div>  
समुन्मुखमथोन्मुकैरभिहतेऽपि तस्मिन्बला  
दमुञ्चति भवत्पदे न्यपति पाहि पाहीति तैः ।  
तदा खलु पदा भवान्समुपगम्य पस्पर्श तं  
बभौ स च निजां तनुं समुपसाद्य वैद्याधरीम् ॥ ७०२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/070/070_03.mp3"></div>  
सुदर्शनधर प्रभो ननु सुदर्शनाख्योऽस्म्यहं  
मुनीन्क्वचिदपाहसं त इह मां व्यधुर्वाहसम् ।  
भवत्पदसमर्पणादमलतां गतोऽस्मीत्यसौ  
स्तुवन्निजपदं ययौ व्रजपदं च गोपा मुदा ॥ ७०३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/070/070_04.mp3"></div>  
कदापि खलु सीरिणा विहरति त्वयि स्त्रीजनै  
र्जहार्धनदानुगः स किल शङ्खचूडोऽबलाः ।  
अतिद्रुतमनुद्रुतस्तमथ मुक्तनारीजनं  
रुरोजिथ शिरोमणिं हलभृते च तस्याददाः ॥ ७०४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/070/070_05.mp3"></div>  
दिनेषु च सुहृज्जनैः सह वनेषु लीलापरं  
मनोभवमनोहरं रसितवेणुनादामृतम् ।  
भवन्तममरीदृशाममृतपारणादायिनं  
विचिन्त्य किमु नालपन् विरहतापिता गोपिकाः ॥ ७०५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/070/070_06.mp3"></div>  
भोजराजभृतकस्त्वथ कश्चित्कष्टदुष्टपथदृष्टिररिष्टः ।  
निष्ठुराकृतिरपष्ठुनिनादस्तिष्ठते स्म भवते वृषरूपी ॥ ७०६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/070/070_07.mp3"></div>  
शाक्वरोऽथ जगतीधृतिहारी मूर्तिमेष बृहतीं प्रदधानः ।  
पङ्क्तिमाशु परिघूर्ण्य पशूनां छन्दसां निधिमवाप भवन्तम् ॥ ७०७  
तुङ्गशृङ्गमुखमाश्वभियन्तं ससङ्गृहय्य रभसादभियं तम् ।  
भद्ररूपमपि दैत्यमभद्रं मर्दयन्नमदयः सुरलोकम् ॥ ७०८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/070/070_08.mp3"></div>  
चित्रमद्य भगवन् वृषघातात्सुस्थिराजनि वृषस्थितिरुर्व्याम् ।  
वर्धते च वृषचेतसि भूयान्मोद इत्यभिनुतोऽसि सुरस्त्वम् ॥ ७०९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/070/070_09.mp3"></div>  
औक्षकाणि परिधावत दूरं वीक्ष्यतामयमिहोक्षविभेदी ।  
इत्थमात्तहसितैः सह गोपैर्गेहगस्त्वमव वातपुरेश ॥ ७०१०॥