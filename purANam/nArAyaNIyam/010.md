---
title: ०१०

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/010/010_01.mp3"></div>  
वैकुण्ठ वर्धितबलोऽथ भवत्प्रसादा  
दम्भोजयोनिरसृजत्किल जीवदेहान् ।  
स्थास्नूनि भूरुहमयानि तथा तिरश्चां  
जातिं मनुष्यनिवहानपि देवभेदान् ॥ १॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/010/010_02.mp3"></div>  
मिथ्याग्रहास्मिमतिरागविकोपभीति  
रज्ञानवृत्तिमिति पञ्चविधां स सृष्ट्वा ।  
उद्दामतामसपदार्थविधानदून  
स्तेने त्वदीयचरणस्मरणं विशुद्ध्यै ॥ २॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/010/010_03.mp3"></div>  
तावत्ससर्ज मनसा सनकं सनन्दं  
भूयं सनातनमुनिं च सनत्कुमारम् ।  
ते सृष्टिकर्मणि तु तेन नियुज्यमाना  
स्त्वत्पादभक्तिरसिका जगृहुर्न वाणीम् ॥ ३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/010/010_04.mp3"></div>  
तावत्प्रकोपमुदितं प्रतिरुन्धतोऽस्य  
भ्रूमध्यतोऽजनि मृडो भवदेकदेशः ।  
नामानि मे कुरु पदानि च हा विरिञ्चे  
त्यादौ रुरोद किल तेन स रुद्रनामा ॥ ४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/010/010_05.mp3"></div>  
एकादशाह्वयतया च विभिन्नरूपं  
रुद्रं विधाय दयिता वनिताश्च दत्त्वा ।  
तावन्त्यदत्त च पदानि भवत्प्रणुन्नः  
प्राह प्रजाविरचनाय च सादरं तम् ॥ ५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/010/010_06.mp3"></div>  
रुद्राभिसृष्टभयदाकृतिरुद्रसङ्घ  
सम्पूर्यमाणाभुवनत्रयभीतचेताः ।  
मा मा प्रजाः सृज तपश्चर मङ्गलाये  
त्याचष्ट तं कमलभूर्भवदीरितात्मा ॥ ६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/010/010_07.mp3"></div>  
तस्याथ सर्गरसिकस्य मरीचिरत्रि  
स्तत्राङ्गिराः क्रतुमिनिः पुलहः पुलस्त्यः ।  
अङ्गादजायत भृगुश्च वसिष्ठदक्षौ  
श्रीनारदश्च भगवन् भवदङ्घ्रिदासः ॥ ७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/010/010_08.mp3"></div>  
धर्मादिकानभ्सृजन्नथ कर्दमं च  
वाणीं विधाय विधिरङ्गजसङ्कुलोऽभूत् ।  
त्वद्बोधितैः सनकदक्षमुखैस्तनूजै  
रुद्बोधितश्च विरराम तमो विमुञ्चन् ॥ ८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/010/010_09.mp3"></div>  
वेदान्पुराणनिवहानपि सर्वविद्याः  
कुर्वन्निजाननगणाच्चतुराननोऽसौ ।  
पुत्रेषु तेषु विनिधाय स सर्गवृद्धि  
मप्राप्नुवंस्तव पदाम्बुजमाश्रितोऽभूत् ॥ ९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/010/010_10.mp3"></div>  
जानन्नुपायमथ देहमजो विभज्य  
स्त्रीपुंसभावमभजन्मनुतद्वधूभ्याम् ।  
ताभ्यां च मानुषकुलानि विवर्धयंस्त्वं  
गोविन्द मारुतपुरेश निरुन्धि रोगान् ॥ १०॥