---
title: ०३९

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/039/039_01.mp3"></div>  
भवन्तमयमुद्वहन् यदुकुलोद्वहो निस्सरन्  
ददर्श गगनोच्चलज्जलभरां कलिन्दात्मजाम् ।  
अहि सलिलसञ्चयः स पुनरैन्द्रजालोदितो  
जलौघ इव तत्क्षणात्प्रपदमेयतामाययौ ॥ ३९१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/039/039_02.mp3"></div>  
प्रसुप्तपशुपालिकां निभृतमारुदद्बालिका  
मपावृतकवाटिकां पशुपवाटिकामाविशन् ।  
भवन्तमयमर्पयन् प्रसवतल्पके तत्पदा  
द्वहन् कपटकन्यकां स्वपुरमागतो वेगतः ॥ ३९२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/039/039_03.mp3"></div>  
ततस्त्वदनुजारवक्षपितनिद्रवेगद्रव  
द्भटोत्करनिवेदितप्रसववार्तयैवार्तिमान् ।  
विमुक्तचिकुरोत्करस्त्वरितमापतन् भोजरा  
डतुष्ट इव दृष्टवान् भगिनिकाकरे कन्यकाम् ॥ ३९३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/039/039_04.mp3"></div>  
ध्रुवं कपटशालिनो मधुहरस्य माया भवे  
दसाविति किशोरिकां भगिनिकाकरालिङ्गिताम् ।  
द्विपो नलिनिकान्तरादिव मृणालिकामाक्षिप  
न्नयं त्वदनुजामजामुपलपट्टके पिष्टवान् ॥ ३९४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/039/039_05.mp3"></div>  
ततो भवदुपासको झटिति मृत्युपाशादिव  
प्रमुच्य तरसैव सा समधिरूढरूपान्तरा ।  
अधस्तलमजग्मुषी विकसदष्टबाहुस्फुरन्  
महायुधमहो गता किल विहायसा दिद्युते ॥ ३९५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/039/039_06.mp3"></div>  
नृशंसतर कंस ते किमु मया विनिष्पिष्टया  
बभूव भवदन्तकः क्वचन चिन्त्यतां ते हितम् ।  
इति त्वदनुजा विभो खलमुदीर्य तं जग्मुषी  
मरुद्गणपणायिता भुवि च मन्दिराण्येयुषी ॥ ३९६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/039/039_07.mp3"></div>  
प्रगे पुनरगात्मजावचनमीरिता भूभुजा  
प्रलम्बबकपूतनाप्रमुखदानवा मानिनः ।  
भवन्निधनकाम्यया जगति बभ्रमुर्निर्भयाः  
कुमारकविमारकाः किमिव दुष्करं निष्कृपैः ॥ ३९७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/039/039_08.mp3"></div>  
ततः पशुपमन्दिरे त्वयि मुकुन्द नन्दप्रिया  
प्रसूतिशयनेशये रुदति किञ्चिदञ्चत्पदे ।  
विबुध्य वनिताजनैस्तनयसम्भवे घोषिते  
मुदा किमु वदाम्यहो सकलमाकुलं गोकुलम् ॥ ३९८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/039/039_09.mp3"></div>  
अहो खलु यशोदया नवकलायचेतोहरं  
भवन्तमलमन्तिके प्रथममपिबन्त्या दृशा ।  
पुनः स्तनभरं निजं सपदि पाययन्त्या मुदा  
मनोहरतनुस्पृशा जगति पुण्यवन्तो जिताः ॥ ३९९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/039/039_10.mp3"></div>  
भवत्कुशलकाम्यया स खलु नन्दगोपस्तदा  
प्रमोदभरसङ्कुले द्विजकुलाय किं नाददात् ।  
तथैव पशुपालकाः किमु न मङ्गलं तेनिरे  
जगत्रितयमङ्गल त्वमिह पाहि मामामयात् ॥ ३९१०॥