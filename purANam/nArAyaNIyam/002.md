---
title: ००२

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/002/002_01.mp3"></div>  
सूर्यस्पर्धिकिरीटमूर्ध्वतिलकप्रोद्भासिफालान्तरं  
कारुण्याकुलनेत्रमार्द्रहसितोल्लासं सुनासापुटम् ।  
गण्डोद्यन्मकराभकुण्डलयुगं कण्ठोज्वलत्कौस्तुभं  
त्वद्रूपं वनमाल्यहारपटलश्रीवत्सदीप्रं भजे ॥ १॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/002/002_02.mp3"></div>  
केयूराङ्गदकङ्कणोत्तममहारत्नाङ्गुलीयाङ्कित  
श्रीमद्बाहुचतुष्कसङ्गतगदाशङ्खारिपङ्केरुहाम् ।  
काञ्चित्काञ्चिनकाञ्चिलाञ्च्छितलसत्पीताम्बरालम्बिनी  
मालम्बे विमलाम्बुजद्युतिपदां मूर्तिं तवार्तिच्छिदम् ॥ २॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/002/002_03.mp3"></div>  
यत्त्रैलोक्यमहीयसोऽपि महितं सम्मोहनं मोहनात्  
कान्तं कान्तिनिधानतोऽपि मधुरं माधुर्यधुर्यादपि ।  
सौन्दर्योत्तरतोऽपि सुन्दरतरं त्वद्रूपमाश्चर्यतोऽ  
प्याश्चर्यं भुवने न कस्य कुतुकं पुष्णाति विष्णो विभो ॥ ३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/002/002_04.mp3"></div>  
तत्तादृङ्मधुरात्मकं तव वपुः सम्प्राप्य सम्पन्मयी  
सा देवी परमोत्सुका चिरतरं नाऽस्ते स्वभक्तेष्वपि ।  
तेनास्या बत कष्टमच्युत विभो त्वद्रूपमानोज्ञक  
प्रेमस्थैर्यमयादचापलबलाच्चापल्यवार्तोदभूत् ॥ ४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/002/002_05.mp3"></div>  
लक्ष्मीस्तावकरामणीयकहृतैवेयं परेष्वस्थिरे  
त्यस्मिन्नन्यदपि प्रमाणमधुना वक्ष्यामि लक्ष्मीपते ।  
ये त्वद्ध्यानगुणानुकीर्तनरसासक्ता हि भक्ता जना  
स्तेष्वेषा वसति स्थिरैव दयितप्रस्तावदत्तादरा ॥ ५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/002/002_06.mp3"></div>  
एवम्भूतमनोज्ञतानवसुधानिष्यन्दसन्दोहनं  
त्वद्रूपं परचिद्रसायनमयं चेतोहरं श्रृण्वताम् ।  
सद्यः प्रेरयते मतिं मदयते रोमाञ्चयत्यङ्गकं  
व्यासिञ्चत्यपि शीतबाष्पविसरैरानन्दमूर्च्छोद्भवैः ॥ ६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/002/002_07.mp3"></div>  
एवम्भूततया हि भक्त्यभिहितो योगः स योगद्वयत्  
कर्मज्ञानमयाद्भृशोत्तमतरो योगीश्वरैर्गीयते ।  
सौन्दर्यैकरसात्मके त्वयि खलु प्रेमप्रकर्षात्मिका  
भक्तिर्निश्रममेव विश्वपुरुषैर्लभ्या रमावल्लभ ॥ ७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/002/002_08.mp3"></div>  
निष्कामं नियतस्वधर्मचरणं यत्कर्मयोगाभिधं  
तद्दूरेत्यफलं यदौपनिषदज्ञानोपलभ्यं पुनः ।  
तत्त्वव्यक्ततया सुदुर्गमतरं चित्तस्य तस्माद्विभो  
त्वत्प्रेमात्मकभक्तिरेव सततं स्वदीयसी श्रेयसी ॥ ८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/002/002_09.mp3"></div>  
अत्यायासकराणि कर्मपटलान्याचर्य निर्यन्मलाः  
बोधे भक्तिपथेऽथवाप्युचिततामायान्ति किं तावता ।  
क्लिष्ट्वा तर्कपथे परं तव वपुर्ब्रह्माख्यमन्ये पुन  
श्चित्तार्द्रत्वमृते विचिन्त्य बहुभिः सिध्यन्ति जन्मान्तरैः ॥ ९ ॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/002/002_10.mp3"></div>  
त्वद्भक्तिस्तु कथारसामृतज्ञरीनिर्मज्जनेन स्वयं  
सिद्ध्यन्ती विमलप्रषोधपदवीमक्लेशतस्तन्वती ।  
सद्यः सिद्धिकरी जयत्ययि विभो सैवास्तु मे त्वत्पद  
प्रेमप्रौढिरसार्द्रता द्रुततरं वातालयाधीश्वर ॥ १०॥