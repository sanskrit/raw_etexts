---
title: ०३०

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/030/030_01.mp3"></div>  
शक्रेण संयति हतोऽपि बलिर्महात्मा  
शुक्रेण जीविततनुः क्रतुवर्धितोष्मा ।  
विक्रान्तिमान् भयनिलीनसुरां त्रिलोकीं  
चक्रे वशे स तव चक्रमुखादभीतः ॥ ३०१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/030/030_02.mp3"></div>  
पुत्रार्तिदर्शनवशाददितिर्विषण्णा  
तं काश्यपं निजपतिं शरणं प्रपन्ना ।  
त्वत्पूजनं तदुदितं हि पयोव्रताख्यं  
सा द्वादशाहमचरत्त्वयि भक्तिपूर्णा ॥ ३०२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/030/030_03.mp3"></div>  
तस्यावधौ त्वयि निलीनमतेरमुष्याः  
श्यामश्चतुर्भुजवपुः स्वयमाविरासीः ।  
नम्रां च तामिह भवत्तनयो भवेयं  
गोप्यं मदीक्षणमिति प्रलपन्नयासीः ॥ ३०३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/030/030_04.mp3"></div>  
त्वं काश्यपे तपसि सन्निदधत्तदानीं  
प्राप्तोऽसि गर्भमदितेः प्रणुतो विधात्रा ।  
प्रासूत च प्रकटवैष्णवदिव्यरूपं  
सा द्वादशीश्रवणपुण्यदिने भवन्तम् ॥ ३०४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/030/030_05.mp3"></div>  
पुण्याश्रमं तमभिवर्षति पुष्पवर्षै  
र्हर्षाकुले सुरकुले कृततूर्यघोषे ।  
बध्वाञ्जलिं जय जयेति तनुः पितृभ्यां  
त्वं तत्क्षणे पटुतमं वटुरूपमाधाः ॥ ३०५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/030/030_06.mp3"></div>  
तावत्प्रजापतिमुखैरुपनीय मौञ्जी  
दण्डाजिनाक्षवलयादिभिरर्च्यमानः ।  
देदीप्यमानवपुरीश कृताग्निकार्य  
स्त्वं प्रास्थिथा बलिगृहं प्रकृताश्वमेधम् ॥ ३०६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/030/030_07.mp3"></div>  
गात्रेण भाविमहिमोचितगौरवं प्राग्  
व्यावृण्वतेव धरणीं चलयन्नयासीः ।  
छत्रं परोष्मतिरणार्थमिवादधानो  
दण्डं च दानवजनेष्विवं सन्निधातुम् ॥ ३०७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/030/030_08.mp3"></div>  
तां नर्मदित्तरतटे हयमेधशाला  
मासेदुषि त्वयि रुचा तव रुद्धनेत्रैः ।  
भास्वान्किमेष दहनो नु सनत्कुमारो  
योगी नु कोऽयमिति शुक्रमुखैः शशङ्के ॥ ३०८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/030/030_09.mp3"></div>  
आनीतमाशु भृगुभिर्महसाभिभूतै  
स्त्वां रम्यरूपमसुरः पुलकावृताङ्गः ।  
भक्त्या समेत्य सुकृती परिषिच्य पादौ  
तत्तोयमन्वधृत मूर्धति तीर्थतीर्थम् ॥ ३०९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/030/030_10.mp3"></div>  
प्रह्लादवंशजतया क्रतुभिर्द्विजेषु  
विश्वासतो नु तदिदं दितिजोऽपि लेभे ।  
यत्ते पदाम्बु गिरिशस्य शिरोभिलाल्यं  
स त्वं विभो गुरुपुरालय पालयेथाः ॥ ३०१०॥