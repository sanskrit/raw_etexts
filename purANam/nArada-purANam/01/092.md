---
title: ०९२

---
सूत उवाच ॥  
एतच्छ्रुत्वा नारदस्तु कुमारस्य वचो मुदा ॥  
पुनरप्याह सुप्रीतो जिज्ञासुः श्रेय उत्तमम् ॥ १ ॥  
नारद उवाच ॥  
साधु साधु महाभाग सर्वलोकोपकारकम् ॥  
महातन्त्रं त्वया प्रोक्तं सर्वतन्त्रोत्तमोत्तमम् ॥ २ ॥  
अधुना श्रोतुमिच्छामि पुराणाख्यानमुत्तमम् ॥  
यस्मिन्यस्मिन्पुराणे तु यद्यदाख्यानकं मुने ॥  
तत्सर्वं मे समाचक्ष्व सर्वज्ञस्त्वं यतो मतः ॥ ३ ॥  
सूत उवाच ॥  
तच्छ्रुत्वा वचनं विप्रा नारदस्य शुभावहम् ॥  
पुराणाख्यानसम्प्रश्नं कुमारः प्रत्युवाच ह ॥ ४ ॥  
सनत्कुमार उवाच ॥  
पाराणाख्यानकं विप्र नानाकल्पसमुद्भवम् ॥  
नानाकथासमायुक्तमद्भुतं बहुविस्तरम् ॥ ५ ॥  
ऋषिः सनातनश्चायं यथा वेद तथाऽपरः ॥  
न वेद तस्मात्पृच्छ त्वं बहुकल्पविदां वरम् ॥ ६ ॥  
श्रुत्वेत्थं नारदो वाक्यं कुमारस्य महात्मनः ॥  
प्रणम्य विनयोपेतः सनातनमथाब्रवीत् ॥ ७ ॥  
नारद उवाच ॥  
ब्रह्मन्पुराणविच्छ्रेष्ठ ज्ञानविज्ञानतत्पर ॥  
पुराणानां विभागं मे साकल्ये नानुकीर्तय ॥ ८ ॥  
यस्मिञ् श्रुते श्रुतं सर्वं ज्ञातं कृते कृतम् ॥ ९ ॥  
वर्णाश्रमाचारधर्मं साक्षात्कारमुपैष्यति ॥  
कियन्ति च पुराणानि कियत्सङ्ख्यानि मानतः ॥ १० ॥  
किङ्किमाख्यानयुक्तानि तद्वदस्व मम प्रभो ॥  
चातुर्वर्ण्याश्रया नानाव्रतादीनां कथास्तथा ॥ ११ ॥  
सृष्टिक्रमेण वंशानां कथाः सम्यक्प्रकाशय ॥  
त्वत्तोऽधिको न चान्योऽस्ति पुराणाख्यानवित्प्रभो ॥ १२ ॥  
तस्मादाख्याहि मह्यं त्वं सर्वसन्देहभञ्जनम् ॥  
सूत उवाच ॥  
ततः सनातनो विप्राः श्रुत्वा नारदभाषितम् ॥ १३ ॥  
नारायणं क्षणं ध्यात्वा प्रोवाचाथ विदां वरः ॥  
सनातन उवाच ॥  
साधु साधु मुनिश्रेष्ठ सर्वलोकोपकारिका ॥ १४ ॥  
पुराणाख्यानविज्ञाने यज्जाता नेष्ठिकी मतिः ॥  
तुभ्यं समभिधास्यामि यत्प्रोक्तं ब्रह्मणा पुरा ॥ १५ ॥  
मरीच्यादिऋषिभ्यस्तु पुत्रस्नेहावृतात्मना ॥  
एकदा ब्रह्मणः पुत्रो मरीचिर्नाम विश्रुतः ॥ १६ ॥  
स्वाध्यायश्रुतसम्पन्नो वेदवेदागपारगः ॥  
उपसृत्य स्वपितरं ब्रह्मणं लोकभावनम् ॥ १७ ॥  
प्रणम्य भक्त्या पप्रच्छ इदमेव मुनिश्वर ॥  
पुराणाख्यानममलं यत्त्वं पृच्छसि मानद ॥ १८ ॥  
मरीचिरुवाच ॥  
भगवन्देवदेवेश लोकानां प्रभवाप्यय ॥  
सर्वज्ञ सर्वकल्याण सर्वाध्यक्ष नमोऽस्तु ते ॥ १९ ॥  
पुराणबीजमाख्यहि मह्यं शुश्रूषवे पितः ॥  
लक्षणं च प्रमाणं च चं वक्तारं पृच्छकं तथा ॥ २० ॥  
ब्रह्मोवाच ॥  
श्रृणु वत्स प्रवक्ष्यामि पुराणानां समुच्चयम् ॥  
यस्मिञ्ज्ञाते भवेज्ज्ञातं वाङ्मयं सचराचरम् ॥ २१ ॥  
पुराणमेकमेवासीत्सर्वकल्पेषु मानद ॥  
चतुर्वर्गस्य बीजं च शतकोटिप्रविस्तरम् ॥ २२ ॥  
प्रवृत्तिः सर्वशास्त्राणां पुराणादभवत्ततः ॥  
कालेनाग्रहणं दृष्ट्वा पुराणस्य महामतिः ॥ २३ ॥  
हरिर्व्यासस्वरूपेण जायते च युगे युगे ॥  
चतुर्लक्षप्रमाणेन द्वापरे द्वापरे सदा ॥ २४ ॥  
तदष्टादशधा कृत्वा भूर्लोके निर्द्दिशत्यपि ॥  
अद्यापि देवलोके तु शतकोटिप्रविस्तरम् ॥ २५ ॥  
अस्त्येव तस्य सारस्तु चतुर्लक्षेण वर्ण्यते ॥  
ब्राह्मं पाद्मं वैष्णवं च वायवीयं तथैव च ॥ २६ ॥  
भागवतं नारदीयं मार्कण्डेयं च कीर्तितम् ॥  
आग्नेयं च भविष्यं च ब्रह्मवैवर्त्तलिङ्गके ॥ २७ ॥  
वाराहं च तथा स्कान्दं वामनं कूर्मसञ्ज्ञकम् ॥  
मात्स्यं च गारुडं तद्वद्ब्रह्माण्डाख्यमिति त्रिषट् ॥ २८ ॥  
एकं कथानकं सूत्रं वक्तुः श्रोतुः समाह्वयम् ॥  
प्रवक्ष्यामि समासेन निशामय समाहितः ॥ २९ ॥  
ब्रह्मं पुराणं तत्रादौ सर्वलोकहिताय वै ॥  
व्यासेन वेदविदुषा समाख्यातं महात्मना ॥ ३० ॥  
तद्वै सर्वपुराणाऽग्र्यं धर्मकामार्थमोक्षदम् ॥  
नानाख्यानेतिहासाढ्यं दशसाहस्रमुच्यते ॥ ३१ ॥  
देवानां च सुराणां च यत्रोत्पत्तिः प्रकीर्तिता ॥  
प्रजापतीनां च तथा दक्षादीनां मुनीश्वर ॥ ३२ ॥  
ततो लोकेश्वरस्यात्र सूर्यस्य परमात्मनः ॥  
वंशानुकीर्तनं पुण्यं महापातकनाशनम् ॥ ३३ ॥  
यत्रावतारः कथितः परमानन्दरूपिणः ॥  
श्रीमतो रामचन्द्रस्य चतुर्व्यूहावतारिणः ॥ ३४ ॥  
ततश्च सोमवंशस्यं कीर्तनं यत्र वर्णितम् ॥  
कृष्णस्य जगदीशस्य चरितं कल्मषापहम् ॥ ३५ ॥  
द्वीपानां चैव सर्वेषां वर्षाणां चाप्यशेषतः ॥  
वर्णनं यत्र पातालस्वर्गाणां च प्रदृश्यते ॥ ३६ ॥  
नरकाणां समाख्यानं सूर्यस्तुतिकथानकम् ॥  
पार्वत्याश्च तथा जन्म विवाहश्च निगद्यते ॥ ३७ ॥  
दक्षाख्यानं ततः प्रोक्तमेकाम्रक्षेत्रवर्णनम् ॥  
पूर्वभागोऽयमुदितः पुराणस्यास्य नारद ॥ ३८ ॥  
अस्योत्तरे विभागे तु पुरुषोत्तमवर्णनम् ॥  
विस्तरेण समाख्यातं तीर्थयात्राविधानतः ॥ ३९ ॥  
अत्रैव कृष्णचरितं विस्तरात्समुदीरितम् ॥  
वर्णनं यमलोकस्य पितृश्राद्धविधिस्तथा ॥ ४० ॥  
वर्णाश्रमाणां धर्माश्च कीर्तिता यत्र विस्तरात् ॥  
विष्णुधर्मयुगाख्यानं प्रलयस्य च वर्णनम् ॥ ४१ ॥  
योगानां च समाख्यानं साङ्ख्यानां चापि वर्णनम् ॥  
ब्रह्मवादसमुद्देशः पुराणस्य प्रशंसनम् ॥ ४२ ॥  
एतद्ब्रह्मपुराणं तु भागद्वयसमन्वितम् ॥  
वर्णितं सर्वपापघ्नं सर्वसौख्यप्रदायकम् ॥ ४३ ॥  
सूतशौनकसंवादं भुक्तिमुक्तिप्रदायकम् ॥  
लिखित्वैतत्पुराणं यो वैशाख्यां हेमसंयुतम् ॥ ४४ ॥  
जलधेनुयुतं चापि भक्त्या दद्याद्द्विजातये ॥  
पौराणिकाय सम्पूज्य वस्त्रभोज्यविभूषणैः ॥ ४५ ॥  
स वसेद्ब्रह्मणो लोके यावच्चन्द्रार्कतारकम् ॥  
यः पठेच्छृणुयाद्वापि ब्राह्मानुक्रमणीं द्विज ॥ ४६ ॥  
सोऽपि सर्वपुराणस्य श्रोतुर्वक्तुः फलं लभेत् ॥  
श्रृणोति यः पुराणं तु ब्रह्मं सर्वं जितेन्द्रियः ॥ ४७ ॥  
हविष्याशी च नियमात्स लभेद्ब्रह्मणः पदम् ॥  
किमत्र बहुनोक्तेन यद्यदिच्छति मानवः ॥  
तत्सर्वं लभते वत्स पुराणस्यास्य कीर्तनात् ॥ ४८ ॥  
इति श्रीबृहन्नारदीयपुराणे पूर्वभागे बृहदुपाख्याने चतुर्थपादे ब्राह्मपुराणेतिहासकथनं नाम द्विनवतितमोऽध्यायः ॥ ९२ ॥