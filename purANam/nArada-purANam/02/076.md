---
title: ०७६

---
अथ सेतुमाहात्यमारभ्यते ॥  
  
मोहिन्युवाच ॥  
साधु साधु द्विजश्रेष्ठ यन्मे रामायणं त्वया ॥  
श्रावितं सर्वपापघ्नं नृणां पुण्यविवर्द्धनम् ॥ ७६-१ ॥  
  
अधुना श्रोतुमिच्छामि सेतुमाहात्म्यमुत्तमम् ॥  
  
वसुरुवाच ॥  
श्रृणु देवि प्रवक्ष्यामि सेतुमाहात्म्यमुत्तमम् ॥ ७६-२ ॥  
  
यं दृष्ट्वा मनुजो देवि मुच्यते भवसागरात् ॥  
सेतोः सन्दर्शनं पुण्यं यत्र रामेश्वरो विभुः ॥ ७६-३ ॥  
  
दर्शनादेव मर्त्यानाममरत्वं प्रयच्छति ॥  
रामेश्वरं तु सम्पूज्य नरो नियतमानसः ॥ ७६-४ ॥  
  
सर्वाः समश्नुते भूतीर्नात्र कार्या विचारणा ॥  
चक्रतीर्थमिहान्यच्च वर्तते पापनाशनम् ॥ ७६-५ ॥  
  
स्नानं दानं जपो होमस्तत्रानन्त्यं विगाहते ॥  
तालतीर्थं तु सम्प्राप्य यः स्नायात्तत्र मानवः ॥ ७६-६ ॥  
  
स उत्तमां जनिं लब्ध्वा मोदते देववद्भुवि ॥  
ततः सम्प्राप्य सुभगे तीर्थं पापविनाशनम् ॥ ७६-७ ॥  
  
स्नात्वा निर्धूतपापोऽसौ नरः स्वर्गे महीयते ॥  
सीताकुण्डे ततः प्राप्य स्नानं सम्यग्विधाय च ॥ ७६-८ ॥  
  
तर्पयित्वा पितॄन्देवान्सर्वान्कामानवाप्नुयात् ॥  
मङ्गलं तीर्थमासाद्य स्नात्वा मुच्यते पातकात् ॥ ७६-९ ॥  
  
स्रात्वैवामृतवाप्यां तु मानवोऽमरतां लभेत् ॥  
ब्रह्मकुण्डे नरः स्नात्वा ब्रह्मलोकमवाप्नुयात् ॥ ७६-१० ॥  
  
स्नात्वा लक्ष्मणतीर्थे वै नरो योगगतिं व्रजेत् ॥  
जटातीर्थे नरः स्नात्वा नीरोगो जायते भुवि ॥ ७६-११ ॥  
  
हनुमत्कुण्डके स्नात्वा दुर्जयो जायतेऽरिभिः ॥  
अगस्त्यतीर्थ आप्लुत्य पुत्रवान्धनवान्भवेत् ॥ ७६-१२ ॥  
  
रामकुण्डे प्लुतो मर्त्यो रामसालोक्यमाप्नुयात् ॥  
लक्ष्मीतीर्थाभिषेकेण लक्ष्मीवान्रूपवान्भवेत् ॥ ७६-१३ ॥  
  
अग्नितीर्थे नरः स्नात्वा मुच्यते सर्वकिल्बिषैः ॥  
स्नानेन शिवतीर्थे तु शिवलोकगतिर्भवेत् ॥ ७६-१४ ॥  
  
शङ्खतीर्थे तु संस्नातो न नरो दुर्गतिं व्रजेत् ॥  
यमुनादिषु तीर्थेषु नरः स्नात्वा दिवं व्रजेत् ॥ ७५-१५ ॥  
  
कोटितीर्थे तु सम्प्लुत्य सर्वतीर्थफलं लभेत् ॥  
साध्यामृते प्लुतो याति नरः साध्यसलोकताम् ॥ ७६-१६ ॥  
  
सर्वतीर्थे नरः स्नात्वा लभेत्कामानभीप्सितान् ॥  
धनुष्कोट्यां तु विधिवत्स्नातो मुच्यते बन्धनात् ॥ ७६-१७ ॥  
  
क्षीरकुण्डाप्लुतो मर्त्यो भोगानुच्चावचाँल्लभेत् ॥  
कपितीर्थे नरः स्नात्वा न वियोनिं समालभेत् ॥ ७६-१८ ॥  
  
गायत्र्यां च सरस्वत्यां स्नातो मुच्येत किल्बिषात् ॥  
ऋणमोचनतीर्थादौ स्नात्वा मुक्तो भवेदृणात् ॥ ७६-१९ ॥  
  
इत्येतत्सेतुतीर्थानां माहात्म्यं गदितं शुभे ॥  
पठतां श्रृण्वक्तां चैव सर्वपातकनाशनम् ॥ ७६-२० ॥  
  
इति श्रीबृहन्नारदीयपुराणे बृहदुपाख्याने उत्तरभाग वसुमोहिनीसवादे सतुमाहातम्य नाम षट् सप्तीततऽध्यायः ॥ ७६ ॥