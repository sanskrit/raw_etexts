---
title: ०२७

---
वसिष्ठ उवाच ॥  
तत्पितुर्वचनं श्रुत्वा पुत्रो धर्माङ्गदस्तदा ॥  
आहूय जननीं शीघ्रं नाम्ना सन्ध्यावलीं शुभाम् ॥ २७-१ ॥  
सूर्यायुत समप्रख्यां तेजसा रुचिरस्तनाम् ॥  
पालयन्तीं धरां सर्वां पादविन्यासविक्रमैः ॥ २७-२ ॥  
पुत्रस्य वचनात्प्राप्ता तत्क्षणं नृपसन्निधौ ॥  
श्राविता मोहिनी वाक्यं पितुर्वाक्यं तथैव च ॥ २७-३ ॥  
उभयोः संविदं कृत्वा परिसान्त्वय्य मोहिनीम् ॥  
भोजनाय स्थितामेनां नृपस्य हरिवासरे ॥ २७-४ ॥  
यथा नो च्यवते सत्याद्यथा भुङ्क्ते न मे पिता ॥  
तथा विधीयतामेवं कुशलं चोभयोर्भवेत् ॥ २७-५ ॥  
तत्पुत्रवचनं श्रुत्वा देवी सन्ध्यावली नृप ॥  
मोहिनीं श्लक्ष्णया वाचा प्राह ब्रह्मसुता तदा ॥ २७-६ ॥  
माग्रहं कुरु वामोरु कथञ्चिदपि भूपतिः ॥  
नास्वादयति पापान्न सम्प्राप्ते हरिवासरे ॥ २७-७ ॥  
अनुवर्तय राजान गुरुरेष सनातनः ॥  
सदा भवति या नारी भर्तुर्वचनकारिणी ॥ २७-८ ॥  
तस्याः स्युरक्षयया लोकाः सावित्र्यास्तु यथामलाः ॥  
यद्यनेन पुरा देवि तव दत्तः करो गिरौ ॥ २७-९ ॥  
कामार्तेन विमूढेन तन्न योऽग्यं विचिन्तितम् ॥  
यद्देयं तद्ददात्येष ह्यदेयं प्रार्थयस्व मा ॥ २७-१० ॥  
विपत्तिरपि भद्रैव सन्मार्गे संस्थितस्य तु ॥  
न भुक्तं येन सुभगे शैशवेऽपि हरेर्दिने ॥ २७-११ ॥  
स कथं भोक्ष्यते पुण्ये माधवस्य दिनेऽधुना ॥  
कामं वरय वामोरुवरमन्यं सुदुर्लभम् ॥ २७-१२ ॥  
तं ददात्येव भूपालो निवृत्ता भव भोजने ॥  
मन्यसे यदि मां देवि धर्माङ्गदविरोहिणीम् ॥ २७-१३ ॥  
अस्मज्जीवितसंयुक्तं राज्यं वरय सुव्रते ॥  
सप्तद्वीपसमेतं हि ससरिद्वनपर्वतम् ॥ २७-१४ ॥  
कनिष्ठाया वरिष्ठाहं करिष्ये पादवन्दनम् ॥  
भर्तुरर्थे विशालाक्षि प्रसीद तनुमध्यमे ॥ २७-१५ ॥  
वाचा शपथदोषैस्तु सन्निरुध्य पतिं हि या ॥  
अकार्यं कारयेत्पापा सा नारी निरये वसेत् ॥ २७-१६ ॥  
सा च्युता नरकाद्धोरात्सप्तजन्मानि पञ्च च ॥  
सूकरीं योनिमाप्नोति चाण्डालीं च ततः परम् ॥ २७-१७ ॥  
एवं ज्ञात्वा मया देवि विक्रियां पापसम्भवाम् ॥  
निवारितासि वामोरु सखीभावेन सुन्दरि ॥ २७-१८ ॥  
विपक्षस्यापि सद्बुद्धिर्दातव्या धर्ममिच्छता ॥  
किं पुनः सखिसंस्थायास्तव पद्मनिभानने । २७-१९ ॥  
सन्ध्या वलीवचः श्रुत्वा मोहिनी मोहकारिणी ॥  
उवाच कनकाभां तां भर्तुर्ज्येष्ठां प्रियां तदा ॥ २७-२० ॥  
माननीयासि मे सुभ्रु करोमि वचनं तव ॥  
विद्वद्भिर्मुनिभिर्य्यत्तु गीयते नारदादिभिः ॥ २७-२१ ॥  
यदि तन्नाचरेद्राजा भोजनं हरिवासरे ॥  
क्रियतामपरं देवि मरणादधिकं तव ॥ २७-२२ ॥  
ममापि दुःखदंह्येतद्दैवाज्जल्पाम्यहं शुभे ॥  
कस्येष्टमात्महननं कस्येष्टं विषभक्षणम् ॥ २७-२३ ॥  
पतनं वा गिरेर्मूर्ध्रः क्रीडा वापि बिलेशयैः ॥  
व्याघ्रसिंहाभिगमनं समुद्रतरणं तथा ॥ २७-२४ ॥  
दरुक्तानृतवाक्यं वा परदाराभिमर्शनम् ॥  
अपथ्यभक्षणं लोके तथाभक्ष्यस्य भक्षणम् ॥ २७-२५ ॥  
मृगाटनमथाक्षैर्वा क्रीडनं साहसं तथा ॥  
छेदनं तृणकाष्ठानां लोष्टानामवमर्द्दनम् ॥ २७-२६ ॥  
हिंसनं सूक्ष्मदेवानां जलपावकखेलनम् ॥  
दैवाविष्टो वरारोहे नरः सर्वं करोति वै ॥ २७-२७ ॥  
त्रिवर्गविच्युतं घोरं यशोदेहहरं क्षितौ ॥  
नरकार्हो नरो देवि करोत्यशुभकर्म तत् ॥ २७-२८ ॥  
साहं पापा दुराचारा वक्तुकामा सुनिर्घृणम् ॥  
यादृशेन हि भावेन योनौ शुक्रं समुत्सृजेत् ॥ २७-२९ ॥  
तादृशेन हि भावेन सन्तानं सम्भवेदिति ॥  
साहं विवादभावेन राज्ञो रुक्माङ्गदस्य हि ॥ २७-३० ॥  
जाता जलजजातेन स्त्रीरूपा वरवर्णिनी ॥  
दुष्टभावा तथा जाता कर्त्री दुष्टं नृपस्य तु ॥ २७-३१ ॥  
न लग्नं न ग्रहा देवि न होरा पुण्यदर्शिनी ॥  
तत्कालभावना ग्राह्या तद्भावो जायते सुतः ॥ २७-३२ ॥  
तेन भावेन जातस्य दाक्षिण्यं नोपपद्यते ॥  
न च व्रीडा न च स्नेहो न धर्मो देवि विद्यते ॥ २७-३३ ॥  
जानन्नपि यथायुक्तस्तं भावमनुवर्तते ॥ २७-३४ ॥  
वक्ष्ये वचः प्राणहरं तवाधुना भर्तुः सलोकस्य वधूजनस्य ॥  
धर्मापहं वाच्यकरं ममापि कर्तुं न शक्यं मनसापि भीरु ॥ २७-३५ ॥  
करोषि वाक्यं यदि मामकं हि भवेच्च कीर्तिर्महतीह लोके ॥  
भर्तुर्यशः स्यात्त्रिदिवे गतिस्ते पुत्रे प्रशंसा मम धिग्विवादः ॥ २७-३६ ॥  
वसिष्ठ उवाच ॥  
मोहिनीवचनं श्रुत्वा देवी सन्ध्यावली विभो ॥  
धैर्यमालम्ब्य तां तन्वीं ब्रूहि ब्रूहीत्यचोदयत् ॥ २७-३७ ॥  
कीदृशं वदसे वाक्यं येन दुःखं भवेन्मम ॥  
भर्तुर्मे सत्यकरणे न दुःखं जायते क्वचित् ॥  
आत्मनो निधने वापि पुत्रस्य निधनेऽपि वा ॥  
भर्तुरर्थे प्रकुर्वन्त्या राज्यनाशे न मे व्यथा ॥ २७-३८ ॥  
यस्या दुःखी भवेद्भर्ता भार्याया वरवार्णिनी ॥  
समृद्धायाः सपापायास्तस्याः प्रोक्ता ह्यधोगतिः ॥ २७-३९ ॥  
सा याति नरकं पापा पूयाख्यं युगसप्ततिम् ॥  
ततश्छुछुन्दरी स्याच्च सप्त जन्मानि भारते ॥ २७-४० ॥  
ततः काकी ततः श्याली गोधा गोत्वेन शुद्ध्यति ॥  
भर्तुरर्थे तु या वित्तें विद्यमानं न यच्छति ॥ २७-४१ ॥  
जीवितं वा वरारोहे विष्ठायां सा भवेत्क्रिमिः ॥  
क्रिमियोनिविनिर्मुक्ता काष्ठीला जायते शुभे ॥ २७-४२ ॥  
मम कौमारभावे तु मत्पितुः काष्ठपाटकः ॥  
अग्निप्रज्वालनाथ हि काष्ठं पाटयते चिरम् ॥ २७-४३ ॥  
सखीभिः सहिता चाहं क्रीडासंसक्तमानसा ॥  
काष्ठं पाटयतस्तस्य समीपमगमं तदा ॥ २७-४४ ॥  
तत्र दृष्टा मया सुभ्रु काष्ठीला दारुनिर्गता ॥  
नवनीतनिभं देहं बिभ्राणा चाञ्जनत्विषम् ॥ २७-४५ ॥  
कनिष्ठिकाङ्गुलिसमा स्थौल्ये ह्यङ्गुलिमानिका ॥  
तां दृष्ट्वा पतितां भूमौ हन्तुं ध्वाङ्क्षः समागतः ॥ २७-४६ ॥  
यावद्गृह्णाति वक्त्रेण काष्ठीलां क्षुधितः स तु ॥  
तावन्निवारितः सद्यो मया लोष्टेन तत्क्षणात् ॥ २७-४७ ॥  
सा मुक्ता ताडितेनेत्थं वायसेन वरानने ॥  
सक्षता तुण्डसंस्पृष्टा न च शक्ता पलायितुम् ॥ २७-४८ ॥  
ततः सा वेपमाना तु प्राणत्यागमुपागमत् ॥  
सिक्ता किञ्चिज्जलैनैव ततः स्वास्थ्यमुपागता ॥ २७-४९ ॥  
तततः सा मानुषीवाचा मामाह वरवर्णिनी ॥  
सन्ध्यावलीति सम्बोध्य सखीमध्यसमास्थिताम् ॥ २७-५० ॥  
सुमन्तुनाम्नो हि मुनेः सर्वज्ञस्य सुताऽभवम् ॥  
पूर्वजन्मनि पत्नी च कौण्डिन्यस्य शुभानने ॥ २७-५१ ॥  
न्यवसं कान्यकुब्जे तु सुसमृद्धा सुदर्पिता ॥  
जनन्या बन्धुवर्गस्य पितुरिष्टतमा ह्यहम् ॥ २७-५२ ॥  
पित्रा दत्ता ततश्चाहं कौण्डिन्याय महात्मने ॥  
कुलीनाय सरूपाय स्त्रीसङ्गरहिताय च ॥ २७-५३ ॥  
शयनीयादिकं दत्तं यौतुकं जनकेन मे ॥  
श्वशुरेणापि मे दत्तं सुवर्णस्यायुतं पुरा ॥ २७-५४ ॥  
पितृश्वशूरवित्ताभ्यां परिपूर्णाभवं तदा ॥  
गोमहिष्यादिसंयुक्ता धनधान्यसमन्विता ॥ २७-५५ ॥  
इष्टा श्वशुरयोश्वाहं सौशीन्येन जनस्य च ॥  
कालेन पञ्चतां प्राप्तः श्वशुरो वेदतत्त्ववित् ॥ २७-५६ ॥  
तं मृतं पतिमादाय श्वश्रूरग्निं विवेश सा ॥  
ततो भर्ताञ्जलिं दत्वा पित्रोः श्राद्धमथाकरोत् ॥ २७-५७ ॥  
गते मासद्वये देवि भर्ता मे राजमन्दिरम् ॥  
गतः कौतुकभावेनहृच्छयेन प्रपीडितः ॥ २७-५८ ॥  
तत्र वेश्याः सुरूपाढ्या यौवनेन समन्विताः ॥  
प्रविशत्यां नृपगृहे दृष्टास्तेन द्विजन्मना ॥ २७-५९ ॥  
तासां मध्यात्तु द्वे गृह्यवित्तदानेन भूरिणा ॥  
स्वगृहे धारयामास क्रीडार्थं दुर्मतिः पतिः ॥ २७-६० ॥  
ताभ्यां वित्तमशेषं तु क्षयं नीतं निषेवणात् । वर्षत्रये गते देवि निस्वो जातः पतिर्मम ॥ २७-६१ ॥  
ततो मां प्रार्थयामास देहि मेऽङ्गविभूषणम् ॥  
तन्मया नहि दत्तं तु भर्त्रे व्यसनिने तदा ॥ २७-६२ ॥  
सुभगे सर्वमादाय गताहं मन्दिरं पितुः ॥  
ततः पितृगृहे वित्तं भृत्यादिकमशेषतः ॥ २७-६३ ॥  
विक्रीय दत्तं वैश्याभ्यां तच्चापि क्षयमागतम् ॥  
क्षेत्रधान्यादिकं यच्च सभाण्डं सपरिच्छदम् ॥ २७-६४ ॥  
स्वल्पमूल्येन विक्रीयगतो नदनदीपतिम् ॥  
नावमारुह्य मे भर्ता विवेशान्तर्महोदधेः ॥ २७-६५ ॥  
स गतो दूरमध्वानं पश्यमानोऽद्भुतानि च ॥  
शुभे समुद्रजातानि जीवचेष्ठाङ्कितानि च ॥ २७-६६ ॥  
प्रभञ्जनवशं प्राप्ता सा नौका शतयोजनम् ॥  
गता विशीर्णतां तत्र मृतास्ते नावमाश्रिताः ॥ २७-६७ ॥  
मत्पतिर्दैवयोगेन दीर्घ काष्ठं समाश्रितः ॥  
वायुना नीयमानोऽसौ प्राचीनेन स्वकर्मणा ॥ २७-६८ ॥  
आससादाचलं देवि रत्नश्रृङ्गविभूषितम् ॥  
बहुनिर्झरणोपेतं बहुपक्षिसमन्वितम् ॥ २७-६९ ॥  
बहुवृक्षैः समाकीर्णं नानापुष्पफलोपगैः ॥  
उल्लिखन्तं हि शिखरैः खमध्यं स्वात्मनस्त्रिभिः ॥ २७-७० ॥  
तं दृष्ट्वा पर्वतं दिव्यं त्यक्त्वा नौकाष्ठमद्भुतम् ॥  
आरुरोह मुदायुक्तो वित्ताकाङ्क्षी सुलोचने ॥ २७-७१ ॥  
विशश्राम मुहूर्तं तु क्षुत्पिपासासमन्वितः ॥  
तत उत्थाय भक्ष्यार्थं वृक्षांस्तत्र व्यलोकयत् ॥ २७-७२ ॥  
सुपक्वास्तत्र मृद्वीका दृष्ट्वा भुक्त्वा मुदान्वितः ॥  
शान्तिं प्राप्तस्ततोऽपश्यत्सालमेकं सुनिर्मलम् ॥ २७-७३ ॥  
घनच्छायं मेघनिभं पञ्चाशत्पुरुषोच्छ्रयम् ॥  
तस्याधस्तात्स सुष्वाप स्वोत्तरीयं प्रसार्य च ॥ २७-७४ ॥  
मोहिन्या निद्रया चैव सम्प्रघूर्णितलोचनः ॥  
तावत्सुप्तोऽतिखिन्नोऽसौ यावत्सूर्योऽस्ततां गतः ॥ २७-७५ ॥  
सूर्येऽस्तं समनुप्राप्ते समायाते निशामुखे ॥  
अभ्यगाद्राक्षसो घोरो गर्जमानो यथा घनः ॥ २७-७६ ॥  
अङ्केनादाय तन्वङ्गीं सीतामिव दशाननः ॥  
शुभां काशीपतेः पुत्रीं नाम्ना रत्नावलीं शुभाम् ॥ २७-७७ ॥  
अधौतपादां सुश्रोणीं सौम्यदिक्छीर्षशायिनीम् ॥  
पतिकामा कुमारी सा नाविन्दत्सदृशं पतिम् ॥ २७-७८ ॥  
सर्वयोषिद्वरा बाला रुदती निद्रयाकुला ॥  
पिता तस्याः प्रदाने तु चिन्ताविष्टो ह्यहर्न्निशम् ॥ २७-७९ ॥  
दीपच्छायाश्रिते तन्वि शयने सा व्यवस्थिता ॥  
अटमानेन पापेन दृष्टा सा रूपशालिनी ॥ २७-८० ॥  
दीपरत्नैः सुखचिते धारयन्ती च कङ्कणे ॥  
उभयोर्दश रत्नानि निष्के च दशपञ्च च ॥ २७-८१ ॥  
सीमन्ते सप्त रत्नानि केयूरेऽष्टौ च पञ्च च ॥  
एवं रत्नाचितां बालां शातकुम्भसमप्रभाम् ॥ २७-८२ ॥  
जहार राजभवनात्तां तदा चारुहासिनीम् ॥  
वायुमार्गं समाश्रित्य क्षणात्प्राप्तः स्वमालयम् ॥ २७-८३ ॥  
तं पर्वतं स यत्रास्ते पतिर्मेशालमाश्रितः ॥  
तत्र तस्य गुहां दृष्ट्वा सुवर्णसदृशप्रभाम् ॥ २७-८४ ॥  
तद्भयस्यासहा तत्र प्रविवेशास्य पश्यतः ॥  
अनेकैर्मणिविन्यासैः संयुक्तां चित्रमन्दिराम् ॥ २७-८५ ॥  
नानाद्रव्यसमाकीर्णां शयनासनसंयुताम् ॥  
भोजनैः पानपात्रैश्च भक्ष्यभोज्यैरनेकधा ॥ २७-८६ ॥  
प्रविश्य तत्र शय्यायां मुमोचोत्पललोचनाम् ॥  
रुदतीमतिसन्त्रस्तां पीनश्रोणिपयोधराम् ॥ २७-८७ ॥  
तस्यास्तु रुदितं श्रुत्वा तस्य भार्या हि राक्षसी ॥  
आजगाम त्वरायुक्ता यत्रासौ राक्षसः स्थितः ॥ २७-८८ ॥  
तां दृष्ट्वा चारुसर्वाङ्गीं तप्तकाञ्चनसप्रभाम् ॥  
पप्रच्छ निजभर्तारं क्रुद्धा निर्भर्त्सती सती ॥ २७-८९ ॥  
किमर्थमाहृता चेयं जीवन्त्यां मयि निर्घृणं ॥  
अन्यां समीहसे भार्यां नाहं भार्यां भवामि ते ॥ २७-९० ॥  
एवं ब्रुवाणां तां भर्ता राक्षसीमसितेक्षणाम् ॥  
उवाच राक्षसो हर्षात्स्वां प्रियां चारुलोचनाम् ॥ २७-९१ ॥  
त्वदर्थमाहृतं भक्ष्यं मया कोश्याः शुभानने ॥  
दैवोपपादितं द्वारि द्वितीयं मम तिष्ठति ॥ २७-९२ ॥  
शालवृक्षाश्रितः शेते विप्रश्चैको वरानने ॥  
तमानय त्वरायुक्ता येनाहं भक्ष्यमाचरे ॥ २७-९३ ॥  
राक्षसस्य वचः श्रुत्वा कुमारी साब्रवीदिदम् ॥  
मिथ्या राक्षसि भर्ता ते भाषते त्वद्भयादयम् ॥ २७-९४ ॥  
ज्ञात्वा त्वां जरयोपेतां विरूपामतिजिह्यगाम् ॥  
सुप्तां पितृगृहे रात्रौ मां समासाद्य कामतः ॥ २७-९५ ॥  
अनूढां रुदतीं भद्रे भार्यार्थं समुपानयत् ॥  
इतीरितमुपाकर्ण्य वचनं राजकन्यया ॥ २७-९६ ॥  
क्रोधयुक्तातिमात्रं वै बभूव क्षिपती वचः ॥  
तस्याश्च रूपमालोक्य सत्यमेवावधारयत् ॥ २७-९७ ॥  
चिन्तयामास चाप्येवं भार्यार्थे ह्याहृतेति च ॥  
अवश्यं मूर्घ्निं कीलं मे रोषयिष्यति राक्षसः ॥ २७-९८ ॥  
मास्म सीमन्तिनी काचिद्भेवत्सा भुवनत्रये ॥  
या सापत्न्येन दुःखेन पीड्यमाना हि जीवति ॥ २७-९९ ॥  
सर्वेषामेव दुःखानां महच्चेदं न संशयः ॥  
सामान्यद्रव्यभोगादि निष्ठा चैवापरा भवेत् ॥ २७-१०० ॥  
एवं सा बहु सञ्चिन्त्य भर्तारं वाक्यमब्रवीत् ॥  
मदीया मम भक्ष्यार्थँ त्वयानीता सुलोचना ॥ २७-१०१ ॥  
तं विप्रमानयिष्यामि भक्ष्यार्थं तव सुव्रत ॥  
ततः स राक्षसः प्राह गच्छगच्छेति सत्वरम् ॥ २७-१०२ ॥  
सृक्किणी स्रवतेऽत्यर्थं तस्य भक्षणकाम्यया ॥  
ततः सा राक्षसी घोरा श्रुत्वा पतिसमीरितम् ॥ २७-१०३ ॥  
निर्जगाम दुरन्ताशा ददर्श द्विजसत्तमम् ॥  
रूपयौवनसंयुक्तं विद्यारत्नविभूषितम् ॥ २७-१०४ ॥  
तं दृष्ट्वा मायया भूत्वा सुन्दरी षोडशाब्दिका ॥  
हृच्छयेन समाविष्टा तदन्तिकमुपागमत् ॥ २७-१०५ ॥  
अब्रवीत्सा पृथुश्रोणी तं विप्रं प्रीतिसंयुता ॥  
कस्त्वं कस्मादिहायतः किमर्थमिह तिष्ठसि ॥ २७-१०६ ॥  
पृच्छामि पतिकामाहं राक्षसी हृच्छयातुरा ॥  
स्वभर्त्राहं परित्यक्ता त्वां पतिं कर्तुमागता ॥ २७-१०७ ॥  
तच्छ्रुत्वा वचनं तस्या भर्ता मे भयसंयुतः ॥  
उवाच वचनं प्राज्ञो धैर्यमालम्ब्य तां शुभे ॥ २७-१०८ ॥  
रक्षोमानुषसंयोगः कथं राक्षसि सम्भवेत् ॥  
मानुषास्तु स्मृता भक्ष्या राक्षसानां न संशयः ॥ २७-१०९ ॥  
तच्छ्रुत्वा वचनं सा तु पुनस्तं प्राह सादरम् ॥  
असम्भाव्यं च जगति सम्भवेद्दैवयोगतः ॥ २७-११० ॥  
पुराणे श्रूयते ह्येतद्भविष्यं भारते स्थितम् ॥  
हिडम्बा राक्षसी विप्र भीमभार्या भविष्यति ॥ २७-१११ ॥  
मानुषोत्पादितः पुत्रो भविष्यति घटोत्कचः ॥  
अवध्यः सर्वशस्त्राणां शक्त्या मृत्युमवाप्स्यति ॥ २७-११२ ॥  
तस्माद्विषादं मा विप्रकुरु त्वं दैवयोगतः ॥  
भार्या तवाहं सञ्जाता दव हि बलवत्तरम् ॥ २७-११३ ॥  
मर्त्यलोकं गते शक्त्रे वैरोचनिनिरीक्षणे ॥  
तदन्तरं समासाद्य भर्ता मे घोरराक्षसः ॥ २७-११४ ॥  
तद्गृहाच्छक्तिमहरद्दीप्तामग्रिशिखामिव ॥  
सेयं समाश्रिता चात्र शालवृक्षे तु वासवी ॥ २७-११५ ॥  
अहत्वैकं द्विजश्रेष्ठ नगच्छति पुरन्दरम् ॥  
यद्वधाय प्रक्षिपेत्तां सोऽमरोऽपि विनश्यति ॥ २७-११६ ॥  
साहमारुह्य शालाग्रं शक्तिमानीय भास्वराम् ॥  
त्वत्करे सम्प्रदास्यामि भर्तुर्निधनकाम्यया ॥ २७-११७ ॥  
यदि त्वमनया शक्त्या न हिंससि निशाचरम् ॥  
खादयिष्यति दुर्मेधास्त्वां च मां च न सशयः ॥ २७-११८ ॥  
तव शत्रुर्महानेष ममापि च परन्तप ॥  
येनाहृता कुमारीह भार्यार्थं मन्दबुद्धिना ॥ २७-११९ ॥  
सपत्नभावो जनितो मम भर्त्रा दुरात्मना ॥  
व्यापादितेऽस्मिन्नुभयोः क्रीडनं सम्भविष्यति ॥ २७-१२० ॥  
यद्यन्यथा वदेर्वाक्यं त्वामहं रतिवर्द्धन ॥  
तदात्मकगृतपुण्यस्य न भवेयं हि भागिनी ॥ २७-१२१ ॥  
या गतिर्ब्रह्महत्यायां कुत्सिता प्राप्यते नरैः ॥  
तां गतिं हि प्रपद्येऽहं यद्येतदनृतं भवेत् ॥ २७-१२२ ॥  
मद्यं हि पिबतो ब्रह्मन् ब्राह्मणस्य दुरात्मनः ॥  
या गतिर्विहिता घोरा तां गतिं प्राप्नुयाम्यहम् ॥ २७-१२३ ॥  
गुरुदारप्रसक्तस्य जतोः पापनिषेविणः ॥  
या गतिस्तां द्विजश्रेष्ठ मिथ्या प्रोच्य समाप्नुयाम् ॥ २७-१२४ ॥  
स्वर्णन्यासापहरणे मेदिनीहरणे च या ॥  
आत्मनो हनने या हि विहिता मुनिभिर्द्विज ॥ २७-१२५ ॥  
गतिस्तामनुगच्छामि यद्येतदनृतं वदे ॥  
पञ्चम्यां च तथाष्टम्यां यत्पापं मांसभक्षणे ॥ २७-१२६ ॥  
स्त्रीसङ्गमे तरुच्छेदे यत्पापं शशिनः क्षये ॥  
यदुच्छिष्टे घृतं भोक्तुर्मैथुनेन दिवा च यत् ॥ २७-१२७ ॥  
वैश्वदेवमकर्तुश्च गृहिणो हि द्विजस्य यत् ॥  
भिक्षामदातुर्भिक्षुभ्यो विधवाया द्विभोजनात् ॥ २७-१२८ ॥  
तैलं भोक्तुश्च सङ्क्रान्तौ गोभिस्तीर्थं च गच्छतः ॥  
तथा मृदमनुद्धृत्य स्नातुः परजलाशये ॥ २७-१२९ ॥  
निषिद्धवृक्षजनितं दन्तकाष्ठं च खादतः ॥  
गामसेवयतो बद्ध्वा पाखण्डपथगामिनः ॥ २७-१३० ॥  
पितृदेवार्चनं कर्तुः काष्ठग्रावस्थितस्य यत् ॥  
गोहीनां महिषीं धर्तुर्भिन्नकांस्ये च भुञ्जतः ॥ २७-१३१ ॥  
अधौतभिन्नपारक्यवस्त्रसंवीतकर्मिणः ॥  
नग्रस्त्रीप्रेक्षणं कर्तुरभक्ष्यस्य च भोजिनः ॥ २७-१३२ ॥  
कथायां श्रीहरेर्विघ्नं कर्तुर्यत्पातकं द्विज ॥  
तेन पापेन लिप्येऽहं यदि वच्मि तवानृतम् ॥ २७-१३३ ॥  
उक्तान्येतानि पापानि यान्यनुक्तान्यपि द्विज ॥  
सर्वेषां भागिनी चाहं यद्येतदनृतं वदे ॥ २७-१३४ ॥  
एवं सम्बोधितो देवि भर्ता मे पापया तया ॥  
तथेति निश्चयं चक्रे भवितव्येन मोहितः ॥ २७-१३५ ॥  
निर्द्रव्यो व्ययसनासक्तो मद्वाक्यकलुषीकृतः ॥  
उवाच राक्षसीं वाक्यं सर्वंसिद्धिप्रदायकम् ॥ २७-१३६ ॥  
शीघ्रमानय तां शक्तिं करोमि वचनं तव ॥  
सर्वमेतत्प्रदेयं हि त्वया मे राक्षसे हते ॥ २७-१३७ ॥  
द्रव्याशया प्रविष्टोऽहं सागरं तिमिसङ्कुलम् ॥  
तच्छ्रुत्वा राक्षसी शक्तिं समानीय नगस्थिताम् ॥ २७-१३८ ॥  
ददौ मद्भर्तृसिद्ध्यर्थं विमुञ्चन्तीं महार्चिषम् ॥  
एतस्मिन्नेव काले तु राक्षसः काममोहितः ॥ २७-१३९ ॥  
गमनायोद्यतः कन्यां सा भीता वाक्यमब्रवीत् ॥  
कुमारीसेवने रक्षो महापापं विधीयते ॥ २७-१४० ॥  
छलेनाहं हृता काश्याः सुप्ता पितृगृहात्वया ॥  
तव दोषो न चेहास्ति भवितव्यं ममेदृशम् ॥ २७-१४१ ॥  
गुहामध्यगतायास्तुको मे त्राता भविष्यति ॥  
विधियोगाद्भवेद्भर्ता विधियोगाद्भवेत्प्रिया ॥ २७-१४२ ॥  
भवेद्विधिवशाद्विद्या गृहं सौख्यं धनं कुलम् ॥  
विधिना प्रेर्यमाणस्तु जनः सर्वत्र गच्छति ॥ २७-१४३ ॥  
अवश्यं भविता भर्ता त्वमेव रजनीचर ॥  
विधइना विहिते मार्गे किं करिष्यति पण्डितः ॥ २७-१४४ ॥  
तस्मादानयत विप्रं शालवृक्षाश्रित त्विह ॥  
घृतं जलं कुशानग्निं विवाहं विधिना कुरु ॥ २७-१४५ ॥  
विनापि दर्भतोयाग्नीन्न्यथोक्तविधिमतरा ॥  
ब्राह्मणस्यैव वाक्येन विवाहः सफलो भवेत् ॥ २७-१४६ ॥  
न हतो यदि विप्रस्तु भार्यया तव राक्षस ॥  
वृत्ते होमस्य कार्ये तु तं भवान् भक्षयिष्यति ॥ २७-१४७ ॥  
एवमुक्ते तु वचने तया वै राजकन्यया ॥  
विश्वस्तमानसो दर्पान्निर्जगाम स राक्षसः ॥ २७-१४८ ॥  
सत्वरं हृच्छयाविष्टस्तमानेतुं बहिः स्थितः ॥ २७-१४९ ॥  
तस्य निर्गच्छतो देवि क्षुतमासीत्स्वयं किल ॥  
सव्यं चाप्यस्फुरन्नेत्रं स्ववस्त्रं स्खलितं तथा ॥ २७-१५० ॥  
अनाहृत्य तु तत्सर्वं निर्गतोऽसौ दरीमुखात् ॥  
बिभ्राणां मानुषं रूपं स्वामपश्यन्नितम्बिनीम् ॥ २७-१५१ ॥  
घटयन्तीं तु सम्बन्धं भार्याभर्तृसमुद्भवम् ॥  
परित्यजामि त्वां पापं राक्षसं क्रूरकर्मिणम् ॥ २७-१५२ ॥  
मानुषीप्रमदासक्तं मच्छरीरस्य दूषकम् ॥  
तच्छ्रुत्वा दारुणं वाक्यं भार्यया समुदीरितम् ॥  
ईर्ष्याकोपसमायुक्तस्त्वभ्यधावन्निशाचरः ॥ २७-१५३ ॥  
उत्क्षिप्य बाहू प्रविदार्य वक्त्रं सम्प्रस्थितो भक्षयितुं स चोभौ ॥  
कालेन वेगात्पवनो यथैव समुच्चरन्वाक्यमनर्थयुक्तम् ॥ २७-१५४ ॥  
इति श्रीबृहन्नारदीयपुराणोत्तरभागे मोहिनीचरिते काष्ठीलोपाख्यानं नाम सप्तविंशोऽध्यायः ॥ २७ ॥