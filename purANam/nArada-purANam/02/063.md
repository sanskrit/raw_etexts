---
title: ०६३

---
वसुरुवाच ॥  
श्रृणु मोहिनि वक्ष्यामि माहात्म्यं वेदसम्मतम् ॥  
प्रयागस्य विधानेन स्नात्वा यत्र विशुध्यति ॥ ६३-१ ॥  
  
कुरुक्षेत्रसमा गङ्गा यत्र तत्रावगाहिता ॥  
तस्माद्दशगुणा प्रोक्ता यत्र विन्ध्येन सङ्गता ॥ ६३-२ ॥  
  
तस्माच्छतगुणा प्रोक्ता काश्यामुत्तरवाहिनी ॥  
काश्याः शतगुणा प्रोक्ता गङ्गा यत्रार्कजान्विता ॥ ६३-३ ॥  
  
सहस्रगुणिता सापि भवेत्पश्चिमवाहिनी ॥  
सा देवि दर्शनादेव ब्रह्महत्यादिहारिणी ॥ ६३-४ ॥  
  
पश्चिमाभिमुखी गङ्गा कालिन्द्या सह सङ्गता ॥  
हन्ति कल्पशतं पापं सा माघे देवि दुर्लभा ॥ ६३-५ ॥  
  
अमृतं कथ्यते भद्रे सा वेणी भुवि सङ्गता ॥  
यस्यां माघे मुहूर्तं तु देवानामपि दुर्लभम् ॥ ६३-६ ॥  
  
पृथिव्यां यानि तीर्थानि पुर्यः पुण्यास्तथा सति ॥  
स्नातुमायान्ति ता वेण्यां माघे मकरभास्करे ॥ ६३-७ ॥  
  
ब्रह्मविष्णुमहादेवा रुद्रादित्यमरुद्गणाः ॥  
गन्धर्वा लोकपालाश्च यक्षकिन्नरगुह्यकाः ॥ ६३-८ ॥  
  
अणिमादिगुणोपेता ये चान्ये तत्त्वदर्शिनः ॥  
ब्रह्माणी पार्वती लक्ष्मीः शची मेधाऽदिती रतिः ॥ ६३-९ ॥  
  
सर्वास्ता देवपन्त्यश्च तथानागाङ्गनाः शुभे ॥  
घृताची मेनका रम्भाप्युर्वशी च तिलोत्तमा ॥ ६३-१० ॥  
  
गणाश्चाप्सरसां सर्वे पितॄणां च गणास्तथा ॥  
स्नातुमायान्ति ते सर्वे माघे वेण्यां विरञ्चिजे ॥ ६३-११ ॥  
  
कृते युगे स्वरूपेण कलौ प्रच्छन्नरूपिणः ॥  
सर्वतीर्थानि कृष्णानि पापिनां सङ्गदोषतः ॥ ६३-१२ ॥  
  
भवन्ति शुक्लवर्णानि प्रयागे माघमज्जनात् ॥  
मकरस्थे रवौ माघे गोविन्दाच्युत माधवः ॥ ६३-१३ ॥  
  
स्नानेनानेन मे देव यथोक्तफलदो भव ॥  
इमं मन्त्रं समुच्चार्य स्नायान्मौनं समाश्रितः ॥ ६३-१४ ॥  
  
वासुदेवं हरिं कृष्णं माधवं च स्मरेत्पुनः ॥  
तप्तेन वारिणा स्नानं यद्गृहे क्रियते नरैः ॥ ६३-१५ ॥  
  
षष्ट्यब्देन फलं तद्धि मकरस्थे दिवाकरे ॥  
बहिः स्नानं तु वाप्यादौ द्वाशाब्दफलं स्मृतम् ॥ ६३-१६ ॥  
  
तडागे द्विगुणं तद्धि नद्यादौ तच्चतुर्गुणम् ॥  
दशधा देवरवाते च महानद्यां च तच्छतम् ॥ ६३-१७ ॥  
  
चतुर्गुणशतं तच्च महानद्योस्तु सङ्गमे ॥  
सहस्रगुणितं सर्वं तत्फलं मकरे रवौ ॥ ६३-१८ ॥  
  
गङ्गायां स्नानमात्रेण प्रयागे तत्प्रकीर्तितम् ॥  
गङ्गां ये चावगाहन्ति माघे मासि सुलोचने ॥ ६३-१९ ॥  
  
चतुर्युगसहस्रं ते न पतन्ति सुरालयात् ॥  
शतेन गुणितं माघे सहस्रं विधिनन्दिनि ॥ ६३-२० ॥  
  
निर्दिष्टमृषिभिः स्नानं गङ्गायमुनसङ्गमे ॥  
पापौर्घैर्भुवि भारस्य दाहायेमं प्रजापतिः ॥ ६३-२१ ॥  
  
प्रयागं विदधे देवि प्रजानां हितकाम्यया ॥  
स्नानस्थानमिदं सम्यक् सितासितजलं किल ॥ ६३-२२ ॥  
  
पापरूपपशूनां हि ब्रह्मणा निर्मितं पुरा ॥  
सितासिता तु या धारा सरस्वत्या विदर्भिता ॥ ६३-२३ ॥  
  
तं मार्गं ब्रह्मलोकस्य सृष्टिकर्त्ता ससर्ज वै ॥  
ज्ञानदो मानसे माघो न तु मोक्षफलप्रदः ॥ ६३-२४ ॥  
  
हिमवत्पृष्ठतीर्थेषु सर्वपापप्रणाशनः ॥  
वेदविद्भिर्विनिर्द्दिष्टं इन्द्रलोकप्रदो हि सः ॥  
सर्वमासोत्तमो माघो मोक्षदो बदरीवने ॥ ६३-२५ ॥  
  
पापहा दुःखहारी च सर्वकामफलप्रदः ॥  
रुद्रलोक प्रदो माघो नार्मदे परिकीर्तितः ॥ ६३-२६ ॥  
  
सारस्वतौघविध्वंसी सर्वलोकसुखप्रदः ॥  
विशालफलदो माघो विशालाया प्रकीर्तितः ॥ ६३-२७ ॥  
  
पापेन्धनदवाग्निश्च गर्भवासविनाशनः ॥  
विष्णुलोकाय मोक्षाय जाह्नवः परिकीर्तितः ॥ ६३-२८ ॥  
  
सरयूर्गण्डकी सिन्धुश्चन्द्रभागा च कौशिकी ॥  
तापी गोदावरी भीमा पयोष्णी कृष्णवेणिका ॥ ६३-२९ ॥  
  
कावेरी तुङ्गभद्रा च यास्तथान्याः समुद्रगाः ॥  
तासु स्नायी नरो याति स्वर्गलोकं विकल्मषः ॥ ६३-३० ॥  
  
नैमिषे विष्णुसारूप्यं पुष्करे ब्रह्मणेंऽतिकम् ॥  
आखण्डलस्य लोको हि कुरुक्षेत्रे च माघतः ॥ ६३-३१ ॥  
  
माघो देवह्रदे देवि योगसिद्धिफलप्रदः ॥  
प्रभासे मकरादित्ये स्नात्वा रुद्रगणो भवेत् ॥ ६३-३२ ॥  
  
देविकायां देवदेहो नरो भवति माघतः ॥  
माघस्नानेन विधिजे गोमत्यां न पुनर्भवः ॥ ६३-३३ ॥  
  
हेमकूटे महाकले ॐकारे ह्यपरे तथा ॥  
नीलकण्ठार्बुदे माघो रुद्रलोकप्रदो मतः ॥ ६३-३४ ॥  
  
सर्वासां सरितां देवि सम्पूरो माकरे रवौ ॥  
स्नानेन सर्वकामानां प्राप्त्यै ज्ञेयो विचक्षणैः ॥ ६३-३५ ॥  
  
माघस्तु प्राप्यते धन्यैः प्रयागे विधिनन्दिनि ॥  
अपुनर्भवदं तत्र सितासितजलं यतः ॥ ६३-३६ ॥  
  
गायन्ति देवाः सततं दिविष्ठा माघः प्रयागे किल नो भविष्यति ॥  
स्नाता नरा यत्र न गर्भवेदनां पश्यन्ति तिष्ठन्ति च विष्णु सन्निधौ ॥ ६३-३७ ॥  
  
तीर्थैर्व्रतैर्दानतपोभिरध्वरैः सार्द्धं विधात्रा तुलया धृतं पुरा ॥  
माघः प्रयागश्च तयोर्द्वयोरभून्माघो गरीयांश्चतुराननात्मजे ॥ ६३-३८ ॥  
  
वाताम्बुपर्णाशनदेहशोषणैस्तपोभिरुग्रैश्चिरकालसञ्चितैः ॥  
योगैश्च संयान्ति नरास्तु यां गतिं स्नानात्प्रयागस्य हि यान्ति तां गतिम् ॥ ६३-३९ ॥  
  
स्नाता हि ये माकरभास्करोदये तीर्थे प्रयागे सुरसिन्धुसङ्गमे ॥  
तेषां गृहद्वारमलङ्करोति भृङ्गावली कुञ्जरकर्णताडिता ॥ ६३-४० ॥  
  
यो राज्ञसूयाख्यसमाध्वरस्य स्नानात्फलं सम्प्रददाति चाखिलम् ॥  
पापानि सर्वाणि निहत्य लीलया नूनं प्रयागः स कथं न वर्ण्यते ॥ ६३-४१ ॥  
  
चतुर्वेदिषु यत्पुण्यं सत्यवादिषु चैव हि ॥  
स्नात एव तदाप्नोति गङ्गाकालिन्दिसङ्गमे ॥ ६३-४२ ॥  
  
तत्राभिषेकं कुर्वीत सङ्गमे शंसितव्रतः ॥  
तुल्यं फलमवाप्नोति राजसूयाश्वमेधयोः ॥ ६३-४३ ॥  
  
पञ्चयोजनविस्तीर्णं प्रयागस्य तु मण्डलम् ॥  
प्रवेशादस्य भूमौ तु अश्वमेधः पदे पदे ॥ ६३-४४ ॥  
  
त्रीणि कुण्डानि सुभगे तेषां मध्ये तु जाह्नवी ॥  
प्रयागस्य प्रवेशेन पापं नश्यति तत्क्षणात् ॥ ६३-४५ ॥  
  
मासमेकं नरः स्नात्वा प्रयागे नियतेन्द्रियः ॥  
मुच्यते सर्वपापेभ्यो यथा दृष्टं स्वयम्भुवा ॥ ६३-४६ ॥  
  
शुचिस्तु प्रयतो भूत्वाऽहिसकः श्रद्धयान्वितः ॥  
स्नात्वा मुच्येत पापेभ्यो गच्छेच्च परमं पदम् ॥ ६३-४७ ॥  
  
नैमिषं पुष्करं चैव गोतीर्थँ सिन्धुसागरम् ॥  
गया च धेनुकं चैव गङ्गासागरसङ्गमः ॥ ६३-४८ ॥  
  
एते चान्ये च बहवो ये च पुण्याः शिलोच्चयाः ॥  
दश तीर्थसहस्राणि त्रंशत्कोटयस्तथा पराः ॥ ६३-४९ ॥  
  
प्रयागे संस्थिता नित्यमेधमाना मनीषिणः ॥  
त्रीणि यान्यग्निकुण्डानि तेषां मध्ये तु जाह्नवी ॥ ६३-५० ॥  
  
प्रयागाद्धि विनिष्क्रान्ता सर्वतीर्थपुरस्कृता ॥  
तपनस्य सुता देवी त्रिषु लोकेषु विश्रुता ॥ ६३-५१ ॥  
  
यमुना गङ्गाया सार्द्धं सङ्गता लोकपावनी ॥  
गाङ्गयमुनयोर्मध्ये पृथिव्यां यत्परं स्मृतम् ॥ ६३-५२ ॥  
  
प्रयागस्य तु तीर्थस्य कलां नार्हन्ति षोडशीम् ॥  
तिस्रः कोट्योऽर्द्धकोटी च तीर्थानां वायुरब्रवीत् ॥ ६३-५३ ॥  
  
दिविभुव्यतरिक्षं च जाह्नव्या तानि सन्ति च ॥  
प्रयागं समधिष्ठाय कम्बलाश्वतरावुभौ ॥ ६३-५४ ॥  
  
भागवत्यथवा चैषा वेदां वेद्या प्रजापतेः ॥  
तत्र वेदाश्च यज्ञाश्च मूर्तिमन्तः समास्थिताः ॥ ६३-५५ ॥  
  
प्रजापतिमुपासन्ते ऋषयश्च तपोधनाः ॥  
यजन्ति क्रतुभिर्देवास्तथा चक्रधराः सति ॥ ६३-५६ ॥  
  
ततः पुण्यतमो नास्ति त्रिषु लोकेषु सुन्दरि ॥  
प्रभावात्सर्वतीर्थभ्यः प्रभवत्यधिकस्तथा ॥ ६३-५७ ॥  
  
तत्र दृष्ट्वा तु तत्तीर्थं प्रयागं परमं पदम् ॥  
मुच्यन्ते सर्वपापेभ्यः शशाङ्क इव राहुणा ॥ ६३-५८ ॥  
  
ततो गत्वा प्रयागं तु सर्वदेवाभिरक्षितम् ॥  
ब्रह्मचारी वसन्मासं पितॄन्देवांश्च तर्पयन् ॥ ६३-५९ ॥  
  
ईप्सिताँल्लभते कामान्यत्र तत्राभिसङ्गतः ॥  
सितासिते तु यो मज्जेदपि पापशतावृतः ॥ ६३-६० ॥  
  
मकरस्थे रवौ माघे न स भूतस्तु गर्भगः ॥  
दुर्जया वैष्णवी माया देवैरपि सुदुस्त्यजा ॥ ६३-६१ ॥  
  
प्रयागे दह्यते सा तु माघे मासि विरञ्चिजे ॥  
तेषु तेषु च लोकेषु भुक्त्वा भोगाननेकशः ॥ ६३-६२ ॥  
  
पश्चाच्चक्रिणि लीयन्ते प्रयागे माघमज्जिनः ॥  
उपस्पृशति यो माघे मकरार्के सितासिते ॥ ६३-६३ ॥  
  
तस्य पुण्यस्य सङ्ख्यां नो चित्रगुप्तोऽपि वेत्त्यलम् ॥  
राजसूयसहस्रस्य वाजपेयशतस्य च ॥  
फलं सितासिते माघे स्नातानां भवति ध्रुवम् ॥ ६३-६४ ॥  
  
आकल्पजन्मभिः पापं सञ्चितं मनुजैस्तु यत् ॥  
तद्भवेद्भस्मसान्माघे स्नातानां तु सितासिते ॥ ६३-६५ ॥  
  
गङ्गायमुनयोश्चैव सङ्गमो लोकविश्रुतः ॥  
स एव कामिकं तीर्थं तत्र स्नानेन भक्तितः ॥ ६३-६६ ॥  
  
यस्य यस्य च यः कामस्तस्य तस्य भवेद्धि सः ॥  
भोगकामस्य भोगाः स्युः स्याद्राज्यं राज्यकामिनः ॥ ६३-६७ ॥  
  
स्वर्गः स्यात्स्वर्गकामस्य मोक्षः स्यान्मोक्षकामिनः ॥  
कामप्रदानि तीर्थानि त्रैलोक्ये यानि कानि च ॥ ६३-६८ ॥  
  
तानि सर्वाणि सेवन्ते प्रयागं मकरे रवौ ॥  
हरिद्वारे प्रयागे च गङ्गासागरसङ्गमे ॥ ६३-६९ ॥  
  
स्नात्वैव ब्रह्मणो विष्णोः शिवस्य च पुरं व्रजेत् ॥  
सितासिते तु यत्स्नानं माघमासे सुलोचने ॥ ६३-७० ॥  
  
न दत्ते पुनरावृत्तिं कल्पकोटिशतैरपि ॥  
सत्यवादी जितक्रोधो ह्यहिंसां परमां श्रितः ॥ ६३-७१ ॥  
  
धर्मानुसारी तत्त्वज्ञो गोब्राह्मणहिते रतः ॥  
गङ्गायमुनयोर्मध्ये स्नातो मुच्येत किल्बिषात् ॥ ६३-७२ ॥  
  
मनसा चिन्तितान्कामांस्तत्र प्राप्नोति पुष्कलान् ॥  
स्वर्णभारसहस्रेण कुरुक्षेत्रे रविग्रहे ॥ ६३-७३ ॥  
  
यत्फलं लभते माघे वेण्यां तत्तु दिने दिने ॥  
गवां शतसहस्रस्य सम्यग्दत्तस्य यत्फलम् ॥ ६३-७४ ॥  
  
प्रयागे माघमासे तु त्र्यहं स्नातस्य तत्फलम् ॥  
योगाभ्यासेन यत्पुण्यं संवत्सरशतत्रये ॥ ६३-७५ ॥  
  
प्रयागे माघमासे तु त्र्यहं स्नानेन यत्फलम् ॥  
नाश्वमेधसहस्रेण तत्फलं लभते सति ॥ ६३-७६ ॥  
  
त्र्यहस्नानफलं माघे पुरा काञ्चनमालिनी ॥  
राक्षसाय ददौ प्रीत्या तेन मुक्तः स पापकृत् ॥ ६३-७७ ॥  
  
त्र्यहात्पापक्षयो जातः सप्तविंशतिभिर्दिनैः ॥  
स्नानेन यदभूत्पुण्यं तेन देवत्वमागता ॥ ६३-७८ ॥  
  
रममाणा तु कैलासे गिरिजायाः प्रिया सखी ॥  
जातिस्मरा तथा जाता प्रयागस्य प्रसादतः ॥ ६३-७९ ॥  
  
अवन्तीविषये राजा वासराजोऽभवत्पुरा ॥  
नर्मदातीर्थमासाद्य राजसूयं चकार सः ॥ ६३-८० ॥  
  
अश्वैः षोडशभिस्तत्र स्वर्णयूपविराजितैः ॥  
स्वर्णभूषणभूषाढ्यै रेजे सोऽपि यथाविधि ॥ ६३-८१ ॥  
  
प्रददौ धान्यराशिं च द्विजेभ्यः पर्वतोपमम् ॥  
श्रद्धावान्देवताभक्तो गोप्रदश्च सुवर्णदः ॥ ६३-८२ ॥  
  
ब्राह्मणो भद्रको नाम मूर्खो हीनकुलस्तथा ॥  
कृषीवलोऽधमाचारः सर्वधर्मबहिष्कृतः ॥ ६३-८३ ॥  
  
सीरकर्मसमुद्विग्नो बन्धुभिश्च स वञ्चितः ॥  
इतस्ततः परिक्रम्य निर्गतोऽदृष्टपीडितः ॥ ६३-८४ ॥  
  
दैवतो ज्ञानमाश्रित्य प्रयागं समुपागतः ॥  
महामाघीं पुरस्कृत्य सस्नौ तत्र दिनत्रयम् ॥ ६३-८५ ॥  
  
अनघः स्नानमात्रेण समभूत्स द्विजोत्तमः ॥  
प्रयागाच्चलितस्तस्माद्ययौ यस्मात्समागतः ॥ ६३-८६ ॥  
  
स राजा सोऽपि वै विप्रो विपन्नावेकदा तदा ॥  
तयोर्गतिः समा दृष्टा देवराजस्य सन्निधौ ॥ ६३-८७ ॥  
  
तेजो रूपं बलं स्त्रैणं देवयानं विभूषणम् ॥  
माला च परिजातस्य नृत्यं गीतं समं तयोः ॥ ६३-८८ ॥  
  
इति दृष्ट्‌वा हि माहात्म्य क्षेत्रस्य कथमुच्यते ॥  
माघः सितासिते भद्रे राजसूयसमो न च ॥ ६३-८९ ॥  
  
धनुर्विंशतिविस्तीर्णे सितनीलाम्बुसङ्गमे ॥  
माघादपुनरावृत्ती राजसूयात्पुनर्भवेत् ॥ ६३-९० ॥  
  
कम्बलाश्वतरौ नागौ विपुले यमुनातटे ॥  
तत्र स्नात्वा च पीत्वा च सर्वपापैः प्रमुच्यते ॥ ६३-९१ ॥  
  
तत्र गत्वा च संस्थाने महादेवस्य धीमतः ॥  
नरस्तारयते पुंसो दश पूर्वान्दशावरान् ॥ ६३-९२ ॥  
  
कूपं चैव तु तत्रास्ति प्रतिष्ठानेऽति विश्रुतम् ॥  
तत्र स्नात्वा पितॄन्देवान्सन्तर्प्य यतमानसः ॥ ६३-९३ ॥  
  
ब्रह्मचारी जितक्रोधस्त्रिरात्रं योऽत्र तिष्ठति ॥  
सर्वपापविशुद्धात्मा सोऽश्वमेधफलं लभेत् ॥ ६३-९४ ॥  
  
उत्तरेण प्रतिष्टानाद्भागीरथ्याश्च पूर्वतः ॥  
हंसप्रतपनं नाम तीर्थं लोकेषु विश्रुतम् ॥ ६३-९५ ॥  
  
अश्वमेधफलं तत्र स्नानमात्रेण लभ्यते ॥  
यावच्चन्द्रश्च सूर्यश्च तावत्स्वर्गे महीयते ॥ ६३-९६ ॥  
  
ततो भोगवतीं गत्वा वासुकेरुत्तरेण च ॥  
दशाश्वमेधिकं नाम तत्तीर्थं परमं स्मृतम् ॥ ६३-९७ ॥  
  
तत्र कृत्वाभिषेकं तु वाजिमेधफलं लभेत् ॥  
धनाढ्यो रूपवान्दक्षो दाता भवति धार्मिकः ॥ ६३-९८ ॥  
  
चतुर्वेदिषु यत्पुण्यं सत्यवादिषु यत्फलम् ॥  
अहिंसायां तु यो धर्मो गमनात्तस्य तत्फलम् ॥ ६३-९९ ॥  
  
पायतेश्चोत्तरे कूले प्रयागस्य तु दक्षिणे ॥  
ऋणमोचनकं नाम तीर्थं तु परमं स्मृतम् ॥ ६३-१०० ॥  
  
एकरात्रोषितः स्नात्वा ऋणैः सर्वैः प्रमुच्यते ॥  
स्वर्गलोकमवाप्नोति ह्यमरश्च तथा भवेत् ॥ ६३-१०१ ॥  
  
त्रिकालमेकस्नायी चाहारमुक्तिं य आचरेत् ॥  
विश्वासघातपापात्तु त्रिभिर्मासैः स शुद्ध्यति ॥ ६३-१०२ ॥  
  
कीर्तनाल्लभते पुण्यं दृष्ट्वा भद्राणि पश्यति ॥  
अवगाह्य च पीत्वा च पुनात्यासप्तमं कुलम् ॥ ६३-१०-३ ॥  
  
मकरस्थे रवौ माघे न स्नात्यनुदिते रवौ ॥  
कथं पापैः प्रमुच्येत कथं वा त्रिदिवं व्रजेत् ॥ ६३-१०४ ॥  
  
प्रयागे वपनं कुर्याद्गङ्गायां पिण्डपातनम् ॥  
दानं दद्यात्कुरुक्षेत्रे वाराणस्यां तनुं त्यजेत् ॥ ६३-१०५ ॥  
  
किं गयापिण्डदानेन काश्यां वा मरणेन किम् ॥  
किं कुरुक्षेत्रदानेन प्रयागे मुण्डनं यदि ॥ ६३-१०६ ॥  
  
संवत्सरं द्विमासोनं पुनस्तीर्थं व्रजेद्यदि ॥  
मुण्डनं चोपवासं च ततो यत्नेन कारयेत् ॥ ६३-१०७ ॥  
  
प्रयागप्राप्तनारीणां मुण्डनं त्वेवमीरयेत् ॥  
सर्वान्केशान्समुद्धृत्य छेदयेदङ्गुलद्वयम् ॥ ६३-१०८ ॥  
  
केशमूलान्युपाश्रित्य सर्वपापानि देहिनाम् ॥  
तिष्ठन्ति तीर्थस्नानेन तस्मात्तान्यत्र वापयेत् ॥ ६३-१०९ ॥  
  
अमार्कपातश्रवणेर्युक्ता चेत्पौषमाघयोः ॥  
अर्द्धोदयः स विज्ञेयः सूर्यपर्वशताधिकः ॥ ६३-११० ॥  
  
किञ्चिन्न्यूने तु विधिजे महोदय इति स्मृतः ॥  
अरुणोदयवेलायां शुक्ला माघस्य सप्तमी ॥ ६३-१११ ॥  
  
प्रयागे यदि लभ्येत सहस्रार्कग्रहैः समा ॥  
अयने कोटिपुण्यं स्याल्लक्षं तु विषुवे फलम् ॥ ६३-११२ ॥  
  
षडशीत्यां सहस्रं तु तथा विष्णुपदीषु च ॥  
दानं प्रयागे कर्तव्यं यथाविभवविस्तरम् ॥ ६३-११३ ॥  
  
तेन तीर्थफलं चैव वर्धते विधिनन्दिनि ॥  
गङ्गायमुनयोर्मध्ये यस्तु गां वै प्रयच्छति ॥ ६३-११४ ॥  
  
सुवर्णं मणिमुक्तां वा यदि वान्यं प्रतिग्रहम् ॥  
पाटलां कपिलां भद्रे यस्तु तत्र प्रयच्छति ॥ ६३-११५ ॥  
  
स्वर्णश्रृङ्गीं रौप्यखुरां चैलकण्ठीं पयस्विनीम् ॥  
सवत्सां श्रोत्रियं साधुं ग्राहयित्वा यथाविधि ॥ ६३-११६ ॥  
  
शुक्लां वरधरं शान्तं धर्मज्ञं वेदपारगम् ॥  
सा च गौस्तस्य दातव्या गङ्गायमुनसङ्गमे ॥ ६३-११७ ॥  
  
वासांसि च महार्हाणि रत्नानि विविधानि च ॥  
यावन्तो रोमकूपाः स्युस्तस्या गोर्वत्सकस्य च ॥ ६२-११८ ॥  
  
तावद्वर्षसहस्राणि स्वर्गलोके महीयते ॥  
यत्रासौ लभते जन्म सा गौस्तत्राभिजायते ॥ ६३-११९ ॥  
  
न च पश्यन्ति नरकं दातारस्तेन कर्मणा ॥  
उत्तरांश्च कुरून्प्राप्य मोदन्ते कालमक्षयम् ॥ ६३-१२० ॥  
  
गवां शतसहस्रेभ्यो दद्यादेकां पयस्विनीम् ॥  
पुत्रान्दारांस्तथा भृत्यान् गौरेका प्रतितारयेत् ॥ ६३-१२१ ॥  
  
तस्मात्सर्वेषु दानेषु गोदानं तु विशिष्यते ॥  
दुर्गमे विषमे घोरे महापातकसङ्क्रमे ॥ ६३-१२२ ॥  
  
गौरेव रक्षां कुरुते तस्माद्देया द्विजोत्तमे ॥  
तीर्थे न प्रतिगृह्णीयात्पुण्येष्वायतनेषु च ॥ ६३-१२३ ॥  
  
निमित्तेषु च सर्वेषु ह्यप्रमत्तो भवेद्द्विजः ॥  
स्वकार्ये पितृकार्ये वा देवताभ्यर्चनेऽपि वा ॥ ६३-१२४ ॥  
  
विफलं तस्य तत्तीर्थँ यावत्तद्धनमश्नुते ॥  
गङ्गायमुनयोर्मध्ये यस्तु कन्यां प्रयच्छति ॥ ६३-१२५ ॥  
  
न स पश्यति घोरं तु नरकं तेन कर्मणा ॥  
उत्तरांस्तु कुरून् गत्वा मोदते कालमक्षयम् ॥ ६३-१२६ ॥  
  
पुत्रान्दारांश्च लभते धार्मिकान्रूपसंयुतान् ॥  
अधः शिरास्ततो धूममूर्द्धूबाहुः पिबेन्नरः ॥ ६३-१२७ ॥  
  
शतं वर्षसहस्राणां स्वर्गलोके महीयते ॥  
परिभ्रष्टस्ततः स्वर्गादग्निहोत्री भवेन्नरः ॥ ६३-१२८ ॥  
  
भुक्त्वा तु विपुलान्भोगांस्तत्तीर्थं लभते पुनः ॥  
आ प्रयागात्प्रतिष्ठानान्मत्पुरो वासुकेर्ह्रदात् ॥ ६३-१२९ ॥  
  
कम्बलाश्वतरौ नागौ नागादबहुमूलकात् ॥  
एतत्प्रजापतेः क्षेत्रं त्रिषु लोकेषु विश्रुतम् ॥ ६३-१३० ॥  
  
तत्र स्नात्वा दिवं यान्ति ये मृतास्तेऽपुनर्भवाः ॥  
न वेदवचनाच्चैव न लोकवचनादपि ॥ ६३-१३१ ॥  
  
मतिरुत्क्रमणीया हि प्रयागमरणं प्रति ॥  
दशतीर्थसहस्राणि षष्टिकोट्यस्तथा पराः ॥ ६३-१३२ ॥  
  
तत्रैव तेषां सान्निध्यं कीर्तितं विधिनन्दिनि ॥  
या गतिर्योगयुक्तस्य सत्पथस्थस्य धीमतः ॥ ६३-१३३ ॥  
  
सा गतिस्त्यजतः प्राणान् गङ्गायमुनसङ्गमे ॥  
बाधितो यदि वा दीनः क्रुद्धो वापि भवेन्नरः ॥ ६३-१३४ ॥  
  
गङ्गायमुनमासाद्य यस्तु प्राणान्परित्यजेत् ॥  
दीप्तकाञ्चनवर्णाभैर्विमानैः सूर्यकान्तिभिः ॥ ६३-१३५ ॥  
  
गन्धर्वाप्सरसां मध्ये स्वर्गे मोदति मानवः ॥  
ईप्सिताँल्लभते कामान्वदन्तीति मुनीश्वराः ॥ ६३-१३६ ॥  
  
गीतवादित्रनिर्घोषैः प्रसुप्तः प्रतिबुध्यते ॥  
यावन्न स्मरते जन्म तावत्स्वर्गे महीयते ॥ ६३-१३७ ॥  
  
ततः स्वर्गात्परिभ्रष्टः क्षीणकर्मात्र चागतः ॥  
हिरण्यरत्नसम्पूर्णे समृद्धे जायते कुले ॥ ६३-१३८ ॥  
  
तदेवसंस्मरंस्तत्र विष्णुलोकं स गच्छति ॥  
वटमूलं समासाद्य यस्तु प्राणान्परित्यजेत् ॥ ६३-१३९ ॥  
  
सर्वलोकानतिक्रम्य रुद्रलोकं स गच्छिति ॥  
तत्र ते द्वादशादित्यांस्तपन्ते रुद्रमाश्रिताः ॥ ६३-१४० ॥  
  
निर्गच्छन्ति जगत्सर्वं वटमूले स दह्यते ॥  
हरिश्च भगवांस्तत्र प्रजापतिपुरस्कृतः ॥ ६३-१४१ ॥  
  
आस्ते तत्र पुटे देवि पादाङ्गुष्ठं धयञ्छिशुः ॥  
उर्वशीपुलिने रम्ये विपुले हंसपाण्डुरे ॥ ६३-१४२ ॥  
  
परित्यजति यः प्राणाञ्छृणु तस्यापि यत्फलम् ॥  
षष्टिवर्षसहस्राणि षष्टिवर्षशतानि च ॥ ६३-१४३ ॥  
  
वसेत्स पितृभिः सार्द्धं स्वर्गलोके विरिञ्चिजे ॥  
उर्वशीं च यदा पश्येद्देवलोके सुलोचने ॥ ६३-१४४ ॥  
  
पूज्यते सततं देवऋषिगन्धर्वकिन्नरैः ॥  
ततः स्वर्गात्परिभ्रष्टः क्षीणकर्मा त्विहागतः ॥ ६३-१४५ ॥  
  
उर्वशीसदृशीनां तु कान्तानां लभते शतम् ॥  
मध्ये नारीसहस्राणां बहूनां च पतिर्भवेत् ॥ ६३-१४६ ॥  
  
दशग्रामसहस्राणां भोक्ता शास्ता च मोहिनि ॥  
काञ्चीनूपुरशब्देन सुप्तोऽसौ प्रतिबुध्यते ॥ ६३-१४७ ॥  
  
भुक्त्वा तु विपुलान्भोगांस्तत्तीर्थं लभते पुनः ॥  
शुक्लाम्बरधरो नित्यं नियतः स जितेन्द्रियः ॥ ६३-१४८ ॥  
  
एककालं तु भुञ्जानो मासं योगपतिर्भवेत् ॥  
सुवर्णालङ्कृतानां तु नारीणां लभते शतम् ॥ ६३-१४९ ॥  
  
पृथिव्यामासमुद्रायां महाभोगपतिर्भवेत् ॥  
धनधान्यसमायुक्तो दाता भवति नित्यशः ॥ ६३-१५० ॥  
  
स भुक्त्वा विपुलान्भोगांस्तत्तीर्थँ स्मरते पुनः ॥  
कोटितीर्थँ समासाद्य यस्तु प्राणान्परित्यजेत् ॥ ६३-१५१ ॥  
  
कोटिवर्षसहस्रान्तं स्वर्गलोके महीयते ॥  
ततः स्वर्गादिहागत्य क्षीणकर्मा नरोत्तमः ॥ ६३-१५२ ॥  
  
सुवर्णमणिमुक्ताग्रे कुले जायेत रूपवान् ॥  
अकामो वा सकामो वा गङ्गायां यो विपद्यते ॥ ६३-१५३ ॥  
  
शक्रस्य लभते स्वर्गं नरकं तु न पश्यति ॥  
हंससारसयुक्तेन विमानेन स गच्छति ॥ ६३-१५४ ॥  
  
अप्सरोगणसङ्कीर्णे सुप्तोऽसौ प्रतिबुध्यते ॥  
ततः स्वर्गादिहायातः क्षीणकर्मा विरञ्चिजे ॥ ६३-१५५ ॥  
  
योगिनां श्रीमतां चापि स्वेच्छया लभते जनिम् ॥  
गङ्गायमुनयोर्मध्ये करीषाग्निं तु धारयेत् ॥ ६३-१५६ ॥  
  
अहीनाङ्गो ह्यरोगश्च पञ्चेन्द्रियसमन्वितः ॥  
यावन्ति लोमकूपानि तस्य गात्रे तु धीमतः ॥ ६३-१५७ ॥  
  
तावद्वर्षसहस्राणि स्वर्गलोके महीयते ॥  
ततः स्वर्गात्परिभ्रष्टो जम्बूद्वीपपतिर्भवेत् ॥ ६३-१५८ ॥  
  
भुक्त्वा तु विपुलान्भोगांस्तत्तीर्थं लभते पुनः ॥  
यस्तु देहं निकृत्त्य स्वं शकुनिभ्यः प्रयच्छति ॥ ६३-१५९ ॥  
  
स वर्षशतसाहस्रं सोमलोके महीयते ॥  
ततस्तस्मादिहागत्य राजा भवति धार्मिकः ॥ ६३-१६० ॥  
  
गुणवान्रूपसम्पन्नो विद्यावान्प्रियवाक्छुचिः ॥  
भुक्त्वा तु विपुलान्भोगांस्तत्तीर्थं पुनराव्रजेत् ॥ ६३-१६१ ॥  
  
पञ्चयोजनविस्तीर्णे प्रयागस्य तु मण्डले ॥  
विपन्नो यत्र कुत्राप्यनाशकं व्रतमास्थितः ॥ ६३-१६२ ॥  
  
व्यतीतान्पुरुषान्सप्त भाविनस्तु चतुर्दश ॥  
नरस्तारयते सर्वानात्मानं च समुद्धरेत् ॥ ६३-१६३ ॥  
  
अग्नितीर्थमिति ख्यातं दक्षिणे यमुनातटे ॥  
पश्चिमे धर्मराजस्य तीर्थं तु नरकं स्मृतम् ॥ ६३-१६४ ॥  
  
तत्र स्नात्वा दिवं यान्ति ये मृतास्तेऽपुनर्भवाः ॥  
यमुनोत्तरकूले तु पापघ्नानि बहून्यपि ॥ ६३-१६५ ॥  
  
तीर्थानि सन्ति विधिजे सेवितानि मुनीश्वरैः ॥  
तेषु स्नाता दिवं यान्ति ये मृतास्तेऽपुनर्भवाः ॥ ६३-१६६ ॥  
  
गङ्गा च यमुना चैव उभे तुल्यफले स्मृते ॥  
केवलं ज्येष्ठभावेन गङ्गा सर्वत्र पूज्यते ॥ ६३-१६७ ॥  
  
यस्तु सर्वाणि रत्नानि ब्राह्मणेभ्यः प्रयच्छति ॥  
तेन दत्तेन देवेशि योगो लभ्येत वा न वा ॥ ६३-१६८ ॥  
  
प्रयागे तु मृतस्येदं सर्वं भवति नान्यथा ॥  
देशस्थो यदि वारण्ये विदेशे यदि वा गृहे ॥ ६३-१६९ ॥  
  
प्रयागं स्मरमाणोऽपि यस्तु प्राणान्परित्यजेत् ॥  
ब्रह्मलोकमवाप्नोति मही यत्र हिरण्मयी ॥ ६३-१७० ॥  
  
सर्वकामफला वृक्षास्तिष्ठन्ति ऋषयो गताः ॥  
स्त्रीसहस्राकुले रम्ये मन्दाकिन्यास्तटे शुभे ॥ ६३-१७१ ॥  
  
क्रीड्यते सिद्धगन्धर्वैः पूज्यते त्रिदशैस्तथा ॥  
ततः पुनरिहायातो जम्बूद्वीपपतिर्भवेत् ॥ ६३-१७२ ॥  
  
धर्मात्मा गुणसम्पन्नस्तत्तीर्थँ लभते पुनः ॥  
एतत्ते सर्वमाख्यातं माहात्म्यं च प्रयागजम् ॥ ६३-१७३ ॥  
  
सुखदं मोक्षदं सारं किमन्यच्छ्रोतुमिच्छसि ॥ ६३-१७४ ॥  
  
इति श्रीबृहन्नारदीयपुराणोत्तरभागे बृहदुपाख्याने वसुमोहिनीसंवादे प्रयागमाहात्म्ये त्रिषष्टितमोऽध्यायः ॥ ६३ ॥  
इति प्रयागमाहात्म्यं समाप्तम् ॥