---
title: ०१४

---
वसिष्ठ उवाच ॥  
सम्प्रस्थितावुभौ राजन्गिरिशीर्षाद्धरातलम् ॥  
पश्यमानौ बहून्भावान्गिरिजातान्मनोहरमनोहरान् ॥ १४-१ ॥  
  
केचिद्विद्रुमसङ्काशाः केचिद्रजतसन्निभाः ॥  
केचिन्नीलसमप्रख्याः केचित्काञ्चनसत्विषः ॥ १४-२ ॥  
  
केचित्स्फाटिकवर्णाभा हरितालनिभाः परे ॥  
अन्योन्यश्लेषतां प्राप्तौ सकलैः स्थावरैरिव ॥ १४-३ ॥  
  
सप्राप्य वसुधां भूपो ह्यपश्यद्वाजिनां वरम् ॥  
खन्यमानं खुरेणोर्वी कुलिशाभेन वेगिना ॥ १४-४ ॥  
  
तस्य दारयतः पृथ्वीं सुतीक्ष्णेन खुरेण हि ॥  
गृहगोधाभवत्तस्मिन् भूभागान्तर्गता किल ॥ १४-५ ॥  
  
निर्गच्छमाना नृपते खुरेण विदलीकृता ॥  
विदीर्यमाणां नृपतिरपश्यत्स दयापरः ॥ १४-६ ॥  
  
अभ्यधावत वेगेन हा हतेति प्रियां वदन् ॥  
ततः स वृक्षपत्रेण कोमलेन महीपतिः ॥ १४-७ ॥  
  
उत्सार्य तां खुरादाशु प्राक्षिपत्तृणशाद्वले ॥  
ततस्तु मोहिनीं प्राह प्रेक्ष्य मूर्च्छागतां हि ताम् ॥ १४-८ ॥  
  
शीघ्रमाहर चार्वङ्गिजलं जलजलोचने ॥  
येन मूर्च्छागतां सिञ्चे गृहगोधां विमर्द्दिताम् ॥ १४-९ ॥  
  
सा भर्तुर्वचनाच्छीघ्रमानयच्छीतलं जलम् ॥  
तेनाभ्यषिं चन्नृपतिर्गृहगोधां विमूर्च्छिताम् ॥ १४-१० ॥  
  
अवाप चेतनां राजन् शीतलाज्जलसेचनात् ॥  
अभिघातेषु सर्वेषु शस्तं वारिप्रसेचनम् ॥ १४-११ ॥  
  
अथवा क्लिन्नवस्त्रेण सहसा बन्धनं हितम् ॥  
सम्प्राप्तचेतना भूप गोधा वचनमब्रवीत् ॥ १४-१२ ॥  
  
राजानमग्रतो वीक्ष्य वेदनार्ता शनैः शनैः ॥  
रुक्माङ्गद महाबाहो निबोध मम चेष्टितम् ॥ १४-१३ ॥  
  
शाकले नगरे रम्ये भार्याहं ह्यग्रजन्मनः ॥  
रूपयौवनसम्पन्ना तस्य नातिप्रिया विभो ॥ १४-१४ ॥  
  
सदा विद्वेषसंयुक्तो मयि निष्ठुरजल्पकः ॥  
नान्यस्य कस्यचिद्द्वेष्टा स तु मे नृपते पतिः ॥ १४-१५ ॥  
  
ततोऽह क्रोधसंयुक्ता वशीकरणलम्भनात् अपृच्छं प्रमदा राजन्यास्त्यक्ताः पतिभिः किल ॥ १४-१६ ॥  
  
ताभिरुक्ता ह्यहं भूप वश्यो भर्ता भविष्यति ॥  
अस्माकं प्रत्ययो जातो भर्तृत्यागावमाननात् ॥ १४-१७ ॥  
  
प्रव्रज्याभेषजैर्वश्या जाता हि पतयस्तु नः ॥  
त्वं पृच्छ तां वरारोहे दास्यते भेषजं शुभम् ॥ १४-१८ ॥  
  
न विकल्पस्त्वया कार्यो भविता दासवत्पतिः ॥  
ततोऽहं त्वरितं गत्वा तासां वाक्येन भूपते ॥ १४-१९ ॥  
  
प्रासादः कथितस्तस्याः पृच्छन्त्या मम मानवैः ॥  
शतस्तम्भसमायुक्तः कान्तिमत्सुधया युतः ॥ १४-२० ॥  
  
प्रविश्य तं सुतेजस्कामपश्यं ब्रह्यचारिणीम् ॥  
प्रावृतां दीर्घवस्त्रेण सन्ध्यारागसवर्णिनीम् ॥ १४-२१ ॥  
  
दीर्घाभिः सा जटाभिस्तु संवृता दीप्तिसयुता ॥  
परिचारकैस्तु संयुक्ता वीज्यमाना शनैः शनैः ॥ १४-२२ ॥  
  
अक्षसूत्रकरा सा तु जपन्ती भगमालिनी ॥  
सर्ववश्यकरं मन्त्रं क्षोभकं प्रत्ययावहम् ॥ १४-२३ ॥  
  
ततोऽहं प्रणता भूत्वा पद्भ्यां न्यस्याङ्गलीयकम् ॥  
मृदुकाञ्चनसम्भूतं अतिरिक्तप्रभान्वितम् ॥ १४-२४ ॥  
  
ततो हृष्टाऽभवद्दृष्ट्वा पदस्थं चाङ्गुलीयकम् ॥  
अपृष्टया तया ज्ञातं मम भर्त्तुर्विमाननम् ॥ १४-२५ ॥  
  
तयोक्ताहं ततो भूप तापस्या प्रणता स्थिता ॥  
चूर्णो रक्षान्वितो ह्येष सर्वभूतवशानुगः ॥ १४-२६ ॥  
  
त्वया भर्तरि संयोज्यो रक्ष्यं ग्रीवाशयाङ्कुरम् ॥  
भविष्यति पतिर्वश्यो नान्यां यास्यति सुन्दरीम् ॥ १४-२७ ॥  
  
चूर्णरक्षां गृहीत्वाहं प्राप्ताभर्तृगृहं पुनः ॥  
प्रदोषे पयसा युक्तश्चूर्णो भर्तरि योजितः ॥ १४-२८ ॥  
  
ग्रीवायां हि कृता रक्षा न विचारो मया कृतः ॥  
यदा स पीतचूर्णस्तु भर्ता नृपवरोत्तमा ॥ १४-२९ ॥  
  
तदहः क्षयरोगोऽभूत्पतिः क्षीणो दिने दिने ॥  
गुह्ये तु क्रिमयो जाताः क्षतदुष्टव्रणोद्भवाः ॥ १४-३० ॥  
  
दिनैः कतिपयैर्जातैर्दीपवद्रविदर्शनात् ॥  
हततेजास्तथा भर्त्ता मामुवाचाकुलेन्द्रियः ॥ १४-३१ ॥  
  
क्रन्दमानो दिवा रात्रौ दासोऽस्मि तव शोभने ॥  
त्राहि मां शरणं प्राप्तं न गच्छेयं परिस्त्रियम् ॥ १४-३२ ॥  
  
तत्तस्य रुदितं श्रुत्वा भयभीता महीपते ॥  
तस्यां निवेदितं सर्वं कथं भर्ता भवेत्सुखी ॥ १४-३३ ॥  
  
तयापि भेषजं दत्तं द्वितीयं दाहशान्तये ॥  
दत्ते तु भेषजे तस्मिन्सुस्थोऽभूत्तत्क्षणात्पतिः ॥ १४-३४ ॥  
  
पूर्वचूर्णोद्भवो दाहः शान्तस्तेनौषधेन ह ॥  
ततः प्रभृति मे भर्ता वश्योऽभूद्वचने स्थितः ॥ १४-३५ ॥  
  
कालेन पञ्चतां प्राप्ता गता नरकयातनाम् ॥  
ताम्रभ्राष्ट्रे ह्यहं दग्धा युगानि दश पञ्च च ॥ १४-३६ ॥  
  
सूक्ष्माणि तिलमात्राणि कृत्वा खण्डान्यनेकशः ॥  
किञ्चित्पातकशेषेण धरायामवतारिता ॥ १४-३७ ॥  
  
गृहगोधामयं रूपं कृतं भास्करजेन मे ॥  
साहमत्र स्थिता भूप वर्षाणामयुतं पुरा ॥ १४-३८ ॥  
  
यान्यापि युवतिर्भूप भर्तुर्वश्यं समाचरेत् ॥  
वृथाधर्मा दुराचारा दह्यते ताम्रभ्राष्ट्रके ॥ १४-३९ ॥  
  
भर्ता नाथो गतिर्भर्ता दैवतं गुरुरेव च ॥  
तस्य वश्यं चरेद्या तु सा कथं सुखमाप्नुयात् ॥ १४-४० ॥  
  
तिर्यग्योनिशतं याति क्रिमिकुष्ठसमन्विता ॥  
तस्माद्भूपाल कर्तव्यं स्त्रीभिर्भर्तृवचः सदा ॥ १४-४१ ॥  
  
साहं यास्ये पुनर्योनिं कुत्सितां पातकान्विताम् ॥  
यदि नोद्धरसे राजन्नद्य मां शरणागताम् ॥ १४-४२ ॥  
  
सुकृतस्य प्रदानेन विजयाजनितेन हि ॥  
या त्वया सङ्गमे पुण्ये कृता श्रवणद्वादशी ॥ १४-४३ ॥  
  
सरय्वाश्चैव गङ्गायाः पापनाशविधायके ॥  
प्रेतनिर्यातनी पुण्या मानसेप्सितदायिनी ॥ १४-४४ ॥  
  
यस्यां गृहेऽपि भूपाल संस्मृतो मनुजैर्हरिः ॥  
सर्वतीर्थफलावाप्तिं कुरुते नात्र संशयः ॥ १४-४५ ॥  
  
दत्तं जप्तं हुतं यच्च कृतं देवार्चनादिकम् ॥  
सर्वं तदक्षयं भूप यत्कृतं विजयादिने ॥ १४-४६ ॥  
  
एवंविधं फलं यस्यास्तद्देहि सुकृतं मम ॥  
द्वादश्यामुपवासेन त्रयोदश्यां तु पारणे ॥ १४-४७ ॥  
  
द्वादशाब्दोपवासस्य फलं प्राप्तोत्युपोषणे ॥  
दयां कृत्वा महीपाल धर्ममूर्तिर्भवान् क्षितौ ॥ १४-४८ ॥  
  
वैवस्वतपथध्वंसी परित्राहि सुदुःखिताम् ॥  
गृहगोधावचः श्रुत्वा मोहिनी वाक्यमब्रवीत् ॥ १४-४९ ॥  
  
स्वकृतं तु जनोऽश्नाति सुखदुःखात्मकं विभो॥  
तस्मात्किमनया कार्यं पापया भर्तुदुष्टया ॥ १४-५० ॥  
  
यया भर्ता वशं नीतो रक्षाचूर्णादिभिर्नृप ॥  
साधुभ्यो यत्कृतं राजन्यशःस्वर्गकरं भवेत् ॥ १४-५१ ॥  
  
उभयोर्भ्रं शतामेति पापेभ्यो यत्कृतं भवेत् ॥  
शर्करामिश्रितं क्षीरं काद्रवेये नियोजितम् ॥ १४-५२ ॥  
  
विषवृद्धिं करोत्येव तद्वत्पापकृतं भवेत् ॥  
परित्यजेमां त्वं पापां गच्छावो नगराय वै ॥ १४-५३ ॥  
  
जन्मव्यापारसक्तानामात्मसौख्यं विनश्यति ॥  
  
रुक्माङ्गद उवाच ॥  
ब्रह्मात्मजे कथं वाक्यमीदृशं व्याहृतदं त्वया ॥  
न साधूनामिदं वृत्तं भवतीति वरानने ॥ १४-५४ ॥  
  
आत्मसौख्यकराः पापा भवन्ति परतापिनः ॥  
विप्रपन्ना वरारोहे परोपकरणाय वै ॥ १४-५५ ॥  
  
शशी सूर्योऽथ पर्जन्यो मेदिनी हुतभुग्जलम् ॥  
चन्दनं पादपाः सन्तः परोपकरणाय वै ॥ १४-५६ ॥  
  
श्रूयते किल राजासीद्धरिश्चन्द्रो वरानने ॥  
चाण्डालमन्दिरावासी भार्यातनयविक्रयी ॥ १४-५७ ॥  
  
असत्यवचनाद्भीतो दुःखाद्दुःखतरं गतः ॥  
तस्य सत्येन सन्तुष्टादेवाः शक्रपुरोगमाः ॥ १४-५८ ॥  
  
वरेण छन्दयाञ्चक्रुर्हरिश्चन्द्रं महीपतिम् ॥  
तेन सत्यवता चोक्ता देवा ब्रह्मपुरोगमाः ॥  
यदि तुष्टा हि विबुधा वरं मे दातुमर्हथ ॥ १४-५९ ॥  
  
एषा हि नगरी सर्वा सद्रुमा ससरीसृपा ॥  
सबालवृद्धतरुणा सनारी सचतुष्पदा ॥ १४-६० ॥  
  
प्रयातु कृतपापापिस्वर्गतिं नगरी मम ॥  
अयोध्यापातकं गृह्य गन्ताहं नरकं ध्रुवम् ॥ १४-६१ ॥  
  
एकाकी नहि गच्छामि परित्यज्य जनं क्षितौ ॥  
स्वर्गं विबुधशार्दूलाः सत्यमेतन्मयेरितम् ॥ १४-६२ ॥  
  
तस्य तां स्थिरतां ज्ञात्वा सह तेनैव सा पुरी ॥  
जगाम स्वर्गलोकं च इन्द्रादीनामनुज्ञया ॥ १४-६३ ॥  
  
सोऽपि स्वर्गे स्थितो राजा स्वपुरेण समन्वितः ॥  
कामगेन विमानेन पूज्यमानोऽमरैरपि ॥ १४-६४ ॥  
  
अस्थिदानं कृतं देवि कृपया हि दधीचिना ॥  
देवानामुपकारार्थं श्रुत्वा दैत्यैः पराजितान् ॥ १४-६५ ॥  
  
कपोतार्थं स्वमांसानि शिबिना भूभुजा पुरा ॥  
प्रदत्तानि वरारोहे श्येनाय क्षुधिताय वै ॥ १४-६६ ॥  
  
जीमूतवाहनो राजा पुरासीत्क्षितिमण्डले ॥  
तेनापि जीवितं दत्तं पन्नगाय वरानने ॥ १४-६७ ॥  
  
तस्माद्दयालुना देवि भवितव्यं महीभुजा ॥  
शुचावमेध्येऽपि शुभे समं वर्षति वारिदः ॥ १४-६८ ॥  
  
चाण्डालपतितौ चन्द्रो ह्लादयेच्च निजैः करैः ॥  
तस्मादिमां वरारोहे गृह गोधां सुदुःखिताम् ॥ १४-६९ ॥  
  
उद्धरिष्ये निजैः पुण्यैर्दौहित्रैर्नाहुषो यथा ॥  
विमोहिनीं तिरस्कृत्य गृहगोधामुवाच ह ॥ १४-७० ॥  
  
दत्तं दत्तं मया पुण्यं विजयासम्भवं तव ॥  
गच्छ विष्णुगताँल्लोकान्विधूताशेषकल्मषा ॥ १४-७१ ॥  
  
तद्वाक्यात्सहसा भूप दिव्याभरणभूषिता ॥  
विमुच्य देहं तज्जीर्णं गृहगोधासमुद्भवम् ॥ १४-७२ ॥  
  
जगामामन्त्र्य तं भूपं द्योतयन्ती दिशो दश ॥  
सीमन्तमिव कुर्वाणा वैष्णवं पदमुद्भुतम् ॥ १४-७३ ॥  
  
यद्योगिगम्यं हुतभुक्प्रकाशं वरं वरेण्यं परमात्मभूतम् ॥  
तम्मादियं चैव शिखिप्रदीपा जगत्प्रकाशाय नृपप्रसूता ॥ १४-७४ ॥  
  
इति श्रीबृहन्नारदीयपुराणोत्तरभागे गोधाविमुक्तिर्नाम चतुर्दशोऽध्यायः ॥ १४ ॥