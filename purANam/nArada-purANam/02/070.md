---
title: ०७०

---
अथ प्रभासमाहात्म्यं प्रारभ्यते ॥  
  
मोहिन्युवाच ॥  
प्रभासस्य तु माहात्म्यं वद मे द्विजसत्तम ॥  
यच्छ्रुत्वाहं प्रसन्नात्मा धन्या स्यां त्वत्प्रसादतः ॥ ७०-१ ॥  
वसुरुवाच ॥  
श्रृणु देवि प्रवक्ष्यामि प्रभासाख्यं सुपुण्यदम् ॥  
तीर्थं पापहरं नॄणां भुक्तिमुक्तिप्रदायकम् ॥ ७०-२ ॥  
यस्मिन्नसङ्ख्यतीर्थानि विद्यन्ते विधिनन्दिनि ॥  
सोमेशो यत्र विश्वेशो भगवान् गिरिजापतिः ॥ ७०-३ ॥  
स्नात्वा प्रभासके तीर्थे सोमनाथं प्रपूज्य च ॥  
नरो मुक्तिमवाप्नोति सत्यमेतन्मयोदितम् ॥ ७०-४ ॥  
योजनानां दश द्वे च प्रभासपरिमण्डलम् ॥  
मध्येऽस्य पीठिका प्रोक्ता पञ्चयोजनविस्तृता ॥ ७०-५ ॥  
गोचर्ममात्रं तन्मध्ये तीर्थं कैलासतोऽधिकम् ॥  
अर्कस्थलं तत्र पुण्यं तीर्थमन्यत्सुशोभनम् ॥ ७०-६ ॥  
सिद्धेश्वरादिलिङ्गानि यत्र सन्ति सहस्रशः ॥  
तत्र स्नात्वा नरो भक्त्या सन्तर्प्य पितृदेवताः ॥ ७०-७ ॥  
लिङ्गानि पूजयित्वा च याति रुद्रसलोकताम् ॥  
अग्नितीर्थं तथान्यच्च सागरस्य तटे स्थितम् ॥ ७०-८ ॥  
तत्र स्नात्वा नरो देवि वह्निलोकमवाप्नुयात् ॥  
तत्र देवं कपर्द्दीशं सोपवासः प्रपूज्य च ॥ ७०-९ ॥  
शिवलोकमवाप्नोति भुक्त्वा भोगानिहेप्सितान् ॥  
केदारेशं ततो गत्वा समभ्यर्च्य विधानतः ॥ ७०-१० ॥  
स्वर्गतिं समवाप्नोति विमानेन सुरार्चितः ॥  
भीमेशं भैरवेशं च चण्डीशं भास्करेश्वरम् ॥ ७०-११ ॥  
अङ्गारेशं गुर्वीशं सोमेशं भृगुजेश्वरम् ॥  
शनिराहुशिखीशांश्च क्रमाद्गच्छेच्चतुर्दश ॥ ७०-१२ ॥  
भक्त्या पृथक् पृथक् तेषां पूजां कृत्वा विधानवित् ॥  
शिवसालोक्यमाप्नोति निग्रहानुग्रहे क्षमः ॥ ७०-१३ ॥  
सिद्धेश्वरादिपञ्चान्यलिङ्गानि विधिनन्दिनि ॥  
समर्च्य लभते सिद्धिमैहिकामुष्मिकीं नरः ॥ ७०-१४ ॥  
वरारोहामजापालां मङ्गलां ललितेश्वरीम् ॥  
सम्पूज्य क्रमतेश्चैता विपापो जायते नरः ॥ ७०-१५ ॥  
लक्ष्मीश्वरं बाडवेशमर्ध्येशं कामकेश्वरम् ॥  
समभ्यर्च्य नरो भक्त्या साक्षाल्लोकेशतां व्रजेत् ॥ ७०-१६ ॥  
गौरीतपोवनं प्राप्य गौरीशवरुणेश्वरौ ॥  
उषेश्वरं च सम्पूज्य नरः स्वर्गतिमाप्नुयात् ॥ ७०-१७ ॥  
गणेशं च कुमारेशं स्वाककेशकुलेश्वरौ ॥  
उत्तङ्केशं च वह्नीशं गौतमं दैत्यसूदनम् ॥ ७०-१८ ॥  
समभ्यर्च्य विधानेन न नरो दुर्गतिं व्रजेत् ॥  
चक्रतीर्थं ततः प्राप्य तत्र स्नात्वा विधानतः ॥ ७०-१९ ॥  
गौरीदेवीं समभ्यर्च्य नरोऽभिलषितं लभेत् ॥  
सन्निहत्याह्वयं तीर्थं प्राप्य तत्र वरानने ॥ ७०-२० ॥  
स्नात्वा सन्तर्प्य देवादीन्सन्निहत्याफलं लभेत् ॥  
अथैकादश लिङ्गानि भूतेशादीनि योऽर्चयेत् ॥ ७०-२१ ॥  
स लब्ध्वेह वरान्भोगानन्ते रुद्रपदं व्रजेत् ॥  
आदिनारायणं देवं समभ्यर्च्य नरोत्तमः ॥ ७०-२२ ॥  
मोक्षभागी भवेद्देवि नात्र कार्या विचारणा ॥  
ततश्चक्रधरं प्राप्य पूजयेद्यो विधानतः ॥ ७०-२३ ॥  
स तु शत्रुं विनिर्जित्य भोगानुच्चाव चाँल्लभेत् ॥  
साम्बादित्यं ततः प्राप्य स्नात्वा नियमपूर्वकम् ॥ ७०-२४ ॥  
नीरोगो धनधान्याढ्यो जायते मानवो भुवि ॥  
ततस्तु मनुजः प्राप्य देवीं कण्टकशोधिनीम् ॥ ७०-२५ ॥  
महिषघ्नीं च सम्पूज्य निर्भयो जायते नरः ॥  
कपालीशं च कोटीशं समभ्यर्च्य नरोत्तमः ॥ ७०-२६ ॥  
सुसौभाग्यो भवेदेवं मध्य यात्रां समापयेत् ॥  
बालब्रह्माभिधं पश्चात्प्राप्य मर्त्यो नरेश्वरि ॥ ७०-२७ ॥  
जायते भुक्तिमुक्तीशः सर्वदेवप्रपूजितः ॥  
नरकेशं ततः प्राप्य संवतेंशं निधीश्वरम् ॥ ७०-२८ ॥  
बलभद्रेश्वरं प्रार्च्य जायते भुक्तिमुक्तिमान् ॥  
गङ्गागणपतिं प्राप्य समभ्यर्च्य विधानतः ॥ ७०-२९ ॥  
लभते वाञ्छितान्कामानिह लोके परत्र च ॥  
ततो जाम्बवतीं प्राप्य नदीं भक्त्या समाहितः ॥ ७०-३० ॥  
स्नात्वा सुरादीनभ्यर्च्य कृतकृत्यो भवेन्नरः ॥  
पाण्डुकूपे ततः स्नात्वा पाण्डवेश्वरमर्चयेत् ॥ ७०-३१ ॥  
स नरः स्वर्गमायाति क्रीडते नन्दनादिषु ॥  
शतमेधं लक्षमेधं कोटिमेधमनुक्रमात् ॥ ७०-३२ ॥  
लिङ्गत्रयं समभ्यर्च्य मोदते दिवि देववत् ॥  
दुर्वासादित्यकं दृष्ट्वा सम्पूज्य च विधानतः ॥ ७०-३३ ॥  
अश्वमेधस्य यज्ञस्य फलं प्राप्नोत्यसंशयम् ॥  
यादवस्थलमासाद्य वर्षेशं प्रार्च्य मानवः ॥ ७०-३४ ॥  
लभते वाञ्छितां सिद्धिं देवराजेन सत्कृतः ॥  
हिरण्यासङ्गमे स्नात्वा दद्याद्धेमरथं द्विजे ॥ ७०-३५ ॥  
शिवमुद्दिश्य यो भक्त्या स लोकानक्षयाँल्लभेत् ॥  
नगरार्कं ततः प्रार्च्य सूर्यलोकमवाप्नुयात् ॥ ७०-३६ ॥  
नगरादित्यपार्श्वे तु बलकृष्णौ सुभद्रिकाम् ॥  
दृष्ट्वा सम्पूज्य विधिना कृष्णसायुज्यमाप्नुयात् ॥ ७०-३७ ॥  
कुमारिकां ततः प्राप्य समभ्यर्च्य विधानतः ॥  
लभते वाञ्छितान्कामाञ्जयेच्छक्रं न संशयः ॥ ७०-३८ ॥  
क्षेत्रपालं ततोऽभ्यर्च्य सर्वान्कामानवाप्नुयात् ॥  
ब्रह्मेश्वरं च सम्पूज्य सरस्वत्यास्तटे स्थितम् ॥ ७०-३९ ॥  
सर्वपापविनिमुक्तो ब्रह्मलोके महीयते ॥  
पिङ्गलाख्यां नदीं प्राप्य स्नात्वा तत्र सुरादिकान् ॥ ७०-४० ॥  
सन्तर्प्य श्राद्धकृन्मर्त्यो नेह भूयोऽभिजायते ॥  
सङ्गमेशं समभ्यर्च्य न नरो दुर्गतिं व्रजेत् ॥ ७०-४१ ॥  
सम्प्रार्च्य शङ्करादित्यं घटेशं च महेश्वरम् ॥  
मानवः सकलान्कामान्प्राप्नुयान्नात्र संशयः ॥ ७०-४२ ॥  
ऋषितीर्थं ततः प्राप्य स्नात्वा नियतमानसः ॥  
ऋषींस्तत्र समभ्यर्च्य सर्वतीर्थफलं लभेत् ॥ ७०-४३ ॥  
नन्दादित्यं ततः प्रार्च्य मुच्यते सर्वरोगतः ॥  
त्रितकूपं ततः प्राप्य स्नात्वा याति दिवं नरः ॥ ७०-४४ ॥  
शशोपाने नरः स्नात्वा देवान्पश्यति मोहिनि ॥  
वाञ्छितांश्च लभेत्कामान्सत्यं सत्यं मयोदितम् ॥ ७०-४५ ॥  
पर्णादित्यं नरो दृष्ट्वा नीरोगो भोगवान्भवेत् ॥  
ततो न्यङ्कुमतीं प्राप्य स्नात्वा तत्र विधानतः ॥ ७०-४६ ॥  
सिद्धेश्वरं समर्च्यात्र अणिमादिकसिद्धिभाक् ॥  
वाराहस्वामिनं दृष्ट्वा मुच्यते भवसागरात् ॥ ७०-४७ ॥  
छायालिङ्गं समभ्यर्च्य मुच्यते सर्वपातकैः ॥  
गुल्फं दृष्ट्वा नरोऽभ्यर्च्य चान्द्रायणफलं लभेत् ॥ ७०-४८ ॥  
देवीं कनकनन्दां च समभ्यर्च्य नरः सति ॥  
सर्वान्कामानवाप्नोति देहान्ते स्वर्गतिं लभेत् ॥ ७०-४९ ॥  
कुन्तीश्वरं समभ्यर्च्य मुच्यते सर्वपातकैः ॥  
गङ्गेश्वरं समभ्यर्च्य गङ्गायां मनुजः प्लुतः ॥ ७०-५० ॥  
त्रिविधेभ्योऽपि पापेभ्यो मुच्यते नात्र संशयः ॥  
चमसोद्भेदके स्नात्वा पिण्डदानं करोति यः ॥ ७०-५१ ॥  
गयाकोटि गुणं पुण्यं स लभेन्नात्र संशयः ॥  
ततस्तु विधइजे गत्वा विदुराश्रममुत्तमम् ॥ ७०-५२ ॥  
त्रिगं त्रिभुवनेशं च सम्पूज्यात्र सुखी भवेत् ॥  
मङ्कणेश्वरमभ्यर्च्य लभते सद्गतिं नरः ॥ ७०-५३ ॥  
त्रैपुरं च त्रिलिङ्गं तु प्रार्च्य पापैः प्रमुच्यते ॥  
षण्डतीर्थं ततः प्राप्य स्नात्वा स्वर्णप्रदो नरः ॥ ७०-५४ ॥  
सर्वपापविशुद्धात्मा शैवं पदमवाप्नुयात् ॥  
सूर्यप्राच्यां नरः स्नात्वा विपाप्मा भोगवान्भवेत् ॥ ७०-५५ ॥  
त्रिलोचने नरः स्नात्वा रुद्रलोकमवाप्नुयात् ॥  
देविकायानुमानाथं समर्च्य मनुजोत्तमः ॥ ७०-५६ ॥  
लभते वाञ्छितान्कामान्देहान्ते स्वर्गमाप्नुयात् ॥  
भूद्वारं तु समभ्यर्च्य लभते वाञ्छितं फलम् ॥ ७०-५७ ॥  
शूलस्थाने तु वाल्मीकं नमस्कृत्य कविर्भवेत् ॥  
च्यवनार्कं ततः प्रार्च्य सर्वकामसमृद्धिमान् ॥ ७०-५८ ॥  
च्यवनेशार्चनान्मर्त्यः शिवस्यानुचरो भवेत् ॥  
प्रजापालेशमभ्यर्च्य धनधान्यान्वितो भवेत् ॥ ७०-५९ ॥  
बालार्कम्पूजको मर्त्यो विद्यावान्धनवान् भवेत् ॥  
कुबेरस्थानके स्नात्वा निधिं प्राप्नोति निश्चितम् ॥ ७०-६० ॥  
ऋषितोयनदीं प्राप्य स्नात्वा तत्र नरः शुचिः ॥  
दत्वा सुवर्णं विप्राय मुच्यते सर्वपातकैः ॥ ७०-६१ ॥  
सङ्गालेश्वरमभ्यर्च्य रुद्रलोके महीयते ॥  
नारदादित्यमभ्यर्च्य त्रिकालज्ञानवान्भवेत् ॥ ७०-६२ ॥  
ततो नारायणं प्रार्च्य मुक्तिभागी नरो भवेत् ॥  
तप्तकुण्डोदके स्नात्वा मूलचण्डीशमर्चयेत् ॥ ७०-६३ ॥  
सर्वपावविनिर्मुक्तो वाञ्छितार्थं लभेन्नरः ॥  
विनायकं चतुर्वक्त्रमभ्यर्च्याप्नोति कामितम् ॥ ७-६४ ॥  
कलम्बेश्वरमभ्यर्च्य धनधान्यसमृद्धिमान् ॥  
गोपालस्वामिपूजातो गोमान्वै धनवान्कविः ॥ ७०-६५ ॥  
बकुलस्वामिनोऽभ्यर्चा नृणां स्वर्गतिदायिनी ॥  
सम्पूज्य मारुतां देवीं सर्वकामफलं लभेत् ॥ ७०-६६ ॥  
क्षेमादित्यार्चनान्मर्त्यः क्षेमीसिद्धार्थसत्यभाक् ॥  
उन्नताख्यं विघ्नराजं प्रार्च्य विघ्नैर्न हन्यते ॥ ७०-६७ ॥  
जलस्वामी कालमेघः पूजितौ सर्वसिद्धिदौ ॥  
रुक्मिणी पूजिता देवी वाञ्छितार्थप्रदा नृणाम् ॥ ७०-६८ ॥  
दुर्वासेशं च पिङ्गेशं प्रार्च्य पापैर्विमुच्यते ॥  
भद्रायाः सङ्गमे स्नात्वा नरो भद्राणि पश्यति ॥ ७०-६९ ॥  
शङ्खावर्ते नरः स्नात्वा सर्वसिद्धीश्वरो भवेत् ॥  
मोक्षतीर्थे नरः स्नात्वा भवेन्मुक्तो भवार्णवात् ॥ ७०-७० ॥  
गोष्पदस्नानमात्रेण सर्वसौख्यमवाप्नुयात् ॥  
नारायण गृहे गत्वा नरो भूयो न शोचति ॥ ७०-७१ ॥  
जालेश्वरार्चनात्पुंसां सिद्धयः स्युरभीप्सिताः ॥  
स्रातो हुङ्कारकूपे तु गर्भवासं न चाप्नुयात् ॥ ७०-७२ ॥  
तथा चण्डीशमभ्यर्च्य सर्वतीर्थफलं लभेत् ॥  
विघ्नेशमाशापुरगं प्रार्च्य विघ्नं न चाप्नुयात् ॥ ७०-७३ ॥  
कलाकुण्डाप्लुतो मर्त्यो मुक्तिभागी न संशयः ॥  
कपिलेशं समभ्यर्च्य कपिलायूथमाप्नुयात् ॥ ७०-७४ ॥  
जरद्गवेश्वरं प्रार्च्य जरसा नाभिभूयते ॥  
नलेश्वरार्चको भोगी कर्क्कोटेशार्चको धनी ॥ ७०-७५ ॥  
हाटकेश्वरपूजातः पूर्यन्ते सर्वकामनाः ॥  
नारदेशार्चको भक्तिं लभेद्विष्णौ च शङ्करे ॥ ७०-७६ ॥  
स्वर्गार्हो जायतेऽभ्यर्च्य देवीं मन्त्रविभूषणाम् ॥  
दुर्गकूटं गणपतिं पूजयित्वा सुखी भवेत् ॥ ७०-७७ ॥  
धनधान्ययुतो भूयात्पूजयन्कौरवेश्वरीम् ॥  
सुपर्णेलां भैरवीं च पूजयित्वा सुखी भवेत् ॥ ७०-७८ ॥  
भल्लतीर्थे नरः स्नात्वा मुच्यते सर्वकिल्बिषैः ॥  
कर्दमाले नरः स्नात्वा पातकैर्विप्रयुज्यते ॥ ७०-७९ ॥  
गुप्तसोमेश्वरं दृष्ट्वा न भूयोऽर्हति शोचितुम् ॥  
बहुस्वर्णेश्वरं दृष्ट्वा स्वर्गतिं समवाप्नुयात् ॥ ७०-८० ॥  
श्रृङ्गेश्वरार्चको मर्त्यो न दुःखैरभिभूयते ॥  
तीर्थे नारायणे स्नात्वा मुक्तिमाप्नोति मानवः ॥ ७०-८१ ॥  
मार्कण्डेश्वरमभ्यर्च्य दीर्घायुर्जायते नरः ॥  
तथा कोटीह्रदे स्नात्वाभ्यर्च्य कोटीश्वरं सुखीं ॥ ७०-८२ ॥  
सिद्धस्थाने पुनः स्नात्वा तत्र लिङ्गानि पूजयेत् ॥  
असङ्ख्यातानि यो मर्त्यः स सिद्धो जायते भुवि ॥ ७०-८३ ॥  
दामोदरगृहं दृष्ट्वा सुखमाप्रोत्यमनुत्तमम् ॥  
वस्त्रापथं प्रभासस्य नाभिस्थाने स्थितं शुभे ॥ ७०-८४ ॥  
तत्राभ्यर्च्यं भवं साक्षाद्भवेद्भवसमः स्वयम् ॥  
दामोदरं स्वर्णरेखा ब्रह्मकुण्डं च रैवते ॥ ७०-८५ ॥  
कुन्तीश उज्जयन्ते तु भीमेशश्च महाप्रभः ॥  
मृगीकुण्डं च सर्वस्वं क्षेत्रे वस्त्रापथे स्मृतम् ॥ ७०-८६ ॥  
एतेषु क्रमशः स्नात्वा देवानभ्यर्च्य यत्नतः ॥  
पितॄन्सन्तर्प्य तोयेन सर्वतीर्थफलं लभेत् ॥ ७०-८७ ॥  
दुन्नाबिले नरः स्नात्वा भुक्तिभोगो दिवं व्रजेत् ॥  
गङ्गेश्वरं ततोऽभ्यर्च्य गङ्गास्नानफलं लभेत् ॥ ७०-८८ ॥  
गिरौ रैवतके देवि सन्ति तीर्थान्यनेकशः ॥  
तेषु स्नात्वा नरो भक्त्या ब्रह्मविष्णुमहेश्वरान् ॥ ७०-८९ ॥  
इन्द्रादिलोकपान्प्रार्च्य भुक्तिं मुक्तिं च विन्दति ॥  
एतान्युद्देशतस्तीर्थान्युक्तानि तव सुन्दरी ॥ ७०-९० ॥  
अवान्तराण्यनन्तानि तानि वक्तुं न शक्यते ॥  
एकैकस्यापि तीर्थस्य सन्ति विस्तरतः कथाः ॥ ७०-९१ ॥  
अतः सङ्क्षिप्य गदितं मया पुण्यं प्रभासजम् ॥  
न प्रभाससमं तीर्थं त्रिषु लोकेषु मोहिनि ॥ ७०-९२ ॥  
यत्र स्नातोऽपि मनुजः स्वर्गिण्णा स्पर्द्धते शुभे ॥  
माहात्म्यं च प्रभासस्य लिखितं वर्तते गृहे ॥ ७०-९३ ॥  
यत्र तत्र न भीतिः स्याद्भूतचौराहिशत्रुजा ॥  
यः श्रृणोति नरो भक्त्या श्रावयेद्वा समाहितः ॥ ७०-९४३ ॥  
प्रभासतीर्थमाहात्म्यं सोऽपि सद्गतिमाप्नुयात् ॥ ७०-९५ ॥  
  
इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे प्रभासतीर्थमाहात्म्यं नाम सप्ततितमोऽध्यायः ॥ ७० ॥  
  
इति प्रभासक्षेत्रमाहात्म्यं समाप्तम् ॥