---
title: ०५९

---
वसुरुवाच ॥  
योऽसौ निरञ्जनो देवश्चित्स्वरूपी जनार्दनः ॥  
ज्योतीरूपो महाभागे कृष्णस्तल्लक्षणं श्रृणु ॥ ५९-१ ॥  
  
गोलोके स विभुर्नित्यं ज्योतिरभ्यन्तरे स्थितः ॥  
एक एव परं ब्रह्म दृश्यादृष्यस्वरूपधृक् ॥ ५९-२ ॥  
  
तस्मिँल्लोके तु गावो हि गोपा गोप्यश्च मोहिनि ॥  
वृन्दावनं पूर्वतश्च शतश्रृङ्गस्तथा सरित् ॥ ५९-३ ॥  
  
विरजा नाम वृक्षाश्च पक्षिणश्च पृथग्विधाः ॥  
यावत्कालं तु प्रकृतिर्जागर्ति विधिनन्दिनि ॥ ५९-४ ॥  
  
तावत्कालं तु गोलोके दृश्य एव विभुः स्थितः ॥  
लये सुप्ता गवाद्यास्तु न जानन्ति विभुं परम् ॥ ५९-५ ॥  
  
ज्योतिःसमूहान्तरतः कमनीयवपुर्द्धरः ॥  
किशोरो जलदश्यामः पीतकौशाम्बरावृतः ॥ ५९-६ ॥  
  
द्विभुजो मुरलीहस्तः किरूटादिविभूषितः ॥  
आस्ते कैवल्यनाथस्तु राधावक्षस्थलोज्ज्वलः ॥ ५९-७ ॥  
  
प्राणाधिकप्रियतमा सा राधाराधितो यया ॥  
सुवर्णवर्णा देवी सा चिद्रूपा प्रकृतेः परा ॥ ५९-८ ॥  
  
तयोर्देहस्थयोर्नास्ति भेदो नित्यस्वरूपयोः ॥  
धावल्यदुग्धयोर्यद्वत्पृथिवीगन्धयोर्यथा ॥ ५९-९ ॥  
  
तत्कारणं कारणानां निर्द्देष्टुं नैव शक्यते ॥  
वेदानिर्वचनीयं यत्तद्वक्तुं नैव शक्यते ॥ ५९-१० ॥  
  
ज्योतिरन्तरतः प्रोक्तं यद्रूपं श्यामसुन्दरम् ॥  
शिवेन दृष्टं तद्रूपं कदाचिद्ध्यानगोचरम् ॥ ५९-११ ॥  
  
ततः प्रभृति जानन्ति गोलोकाख्यानमीप्सितम् ॥  
नारदाद्या विधिसुते सनकाद्याश्च योगिनः ॥ ५९-१२ ॥  
  
श्रुतं ध्यायन्ति तं सर्वे न तैर्दृष्टं कदाचन ॥  
साक्षाद्द्रष्टुं तु तपते शिवोऽद्यापि सनातनः ॥ ५९-१३ ॥  
  
नैव पश्यति तद्रूपं ध्यायति ध्यानगोचरम् ॥  
कदाचित्क्रीडतोर्देवि राधामाधवयोर्वपुः ॥ ५९-१४ ॥  
  
द्विधाभूतमभूत्तत्र वामाङ्गं तु चतुर्भुजम् ॥  
समानरूपावयवं समानाम्बरभूषणम् ॥ ५९-१५ ॥  
  
तद्वद्राधास्वरूपं च द्विधारूपमभूत्सति ॥  
ताभ्यां दृष्टं तत्स्वरूपं साक्षात्तावपि तत्समौ ॥ ५९-१६ ॥  
  
चतुर्भुजं तु यद्रूपं लक्ष्मीकान्तं मनोहरम् ॥  
तद्दृष्टं तु शिवाद्यैश्च भक्तवृन्दैरनेकशः ॥ ५९-१७ ॥  
  
सकृत्तु ब्रह्मणा दृष्टं देवि रूपं चतुर्भुजम् ॥  
सृष्टिकार्यप्रमुग्धेन दर्शितं कृपया स्वयम् ॥ ५९-१८ ॥  
  
लक्ष्म्या सनात्कुमाराय वर्णितं विधिनन्दिनि ॥  
विष्वक्सेनाय तूद्दिष्टं स्वरूपं तत्त्वमूर्तये ॥ ५९-१९ ॥  
  
नारायणेन विधिजे ततो ध्यायन्ति सर्वशः ॥  
धर्मपुत्रेण देवेशि नारदाय समीरितम् ॥ ५९-२० ॥  
  
गोलोकवर्णनं सर्वं राधाकृष्णमयं तथा ॥  
या तु राधा विधिसुते देवी देववरार्चिता ॥ ५९-२१ ॥  
  
सा स्वयं शिवरूपाभूत्कौतुकेन वरानने ॥  
तदृष्ट्वा सहसाश्चर्यं कृष्णो योगेश्वरेश्वरः ॥ ५९-२२ ॥  
  
मूलप्रकृतिरूपं तु दध्रे तत्समयोचितम् ॥  
विपरीतं वपुर्धृत्वा वामदेवो मुदान्वितः ॥ ५९-२३ ॥  
  
ध्यायेदहर्निशं देवं दुर्गारूप धरं हरिम् ॥  
या राधा सैव लक्ष्मीस्तु सावित्री च सरस्वती ॥ ५९-२४ ॥  
  
गङ्गा च ब्रह्मतनये नैव भेदोऽस्ति वस्तुतः ॥  
पञ्चधा सा स्थिता विद्याकामधेनुस्वरूपिणी ॥ ५९-२५ ॥  
  
यः कृष्णो राधिकानाथः स लक्ष्मीशः प्रकीर्तितः ॥  
स एव ब्रह्मरूपश्च धर्मो नारायणस्तथा ॥ ५९-२६ ॥  
  
एवं तु पञ्चधा रूपमास्थितो भगवानजः ॥  
कार्यकारणरूपोऽसौ ध्यांयन्ति जगतीतले ॥ ५९-२७ ॥  
  
तेन वै प्रेमसम्बद्धो विषयी यः शिवः स तु ॥  
राधेशं राधिकारूपं स्वयं सच्चित्सुखात्मकम् ॥ ५९-२८ ॥  
  
देवतेजः समुद्भूता मूलप्रकृतिरीश्वरी ॥  
कृष्णरूपा महाभागे दैत्यसंहारकारिणी ॥ ५९-२९ ॥  
  
सती दक्षसुता भूत्वा विषयेशं शिवं श्रिता ॥  
भर्तुर्विनिन्दनं श्रुत्वा सती त्यक्त्वा कलेवरम् ॥ ५९-३० ॥  
  
जज्ञे हिमवतः क्षेत्रे मेनायां पुनरेव च ॥  
ततस्तप्त्वा तपो भद्रे शिवं प्राप शिवप्रदा ॥ ५९-३१ ॥  
  
वस्तुतः कृष्णराधासौ शिवमोहनतत्परा ॥  
जगदम्बास्वरूपा च यतो माया स्वयं विभुः ॥ ५९-३२ ॥  
  
अत एव ब्रह्मसुते स्कन्दो गणपतिस्तथा ॥  
स्वयं कृष्णो गणपतिः स्वयं स्कन्दः शिवोऽभवत् ॥ ५९-३३ ॥  
  
शिवमेवं वदन्त्येके राधारूपं समाश्रितम् ॥  
कृष्णवक्षःस्थलस्थानं तयोर्भेदो न लक्ष्यते ॥ ५९-३४ ॥  
  
कृष्णो वा मूलप्रकृतिः शिवो वा राधिका स्वयम् ॥  
एवं वा मिथुनं वापि न केनापीति निश्चितम् ॥ ५९-३५ ॥  
  
अनिर्देश्यं तु यद्वस्तु तन्निर्देष्टुं न च क्षमम् ॥  
उपलक्षणमेतद्धि यन्निदेशनमैश्वरम् ॥ ५९-३६ ॥  
  
शास्त्रं वेदाश्च सुभगे वर्णयन्ति यदीश्वरम् ॥  
तत्सर्वं प्राकृतं विद्धिनिर्देष्टुं शक्यमेव च ॥ ५९-३७ ॥  
  
अनिर्देश्यं तु यद्देवि तन्नेतीति निषिध्तयते ॥  
निषेधशेषः स विभुः कीर्तितः शरणागतैः ॥ ५९-३८ ॥  
  
शास्त्रं नियामकं भद्रे सर्वेषां कर्मणां भवेत् ॥  
कर्मी तु जीवः कथित ईश्वरांशो विभुः स्वयम् ॥ ५९-३९ ॥  
  
प्रकृतेस्तु परो नित्यो मायया मोहितः शुभे ॥  
यस्तु साक्षी स्वयं पूर्णः सहानुशयिता स्थितः ॥ ५९-४० ॥  
  
न वेत्ति तं चानुशयी वेदानुशयिनं स तु ॥  
शङ्खचक्रगदापद्मैरलङ्कृतभुजद्वयाः ॥ ५९-४१ ॥  
  
प्रपन्नास्ते तु विज्ञेयाः द्विविधा विधिनन्दिनि ॥  
आर्तदृप्तविभेदेन तत्रार्ता असहा मताः ॥ ५९-४२ ॥  
  
दृप्ता जन्मान्तरसहा निर्भयाः सदसज्जनाः ॥  
ये प्रपन्ना महालक्ष्म्यां सखिभावं समाश्रिताः ॥ ५९-४३ ॥  
  
तेषां मन्त्रं प्रवक्ष्यामि प्रयान्ति विधिबोधितम् ॥  
गोपीजनपदस्यान्ते वल्लभेति समुच्चरेत् ॥ ५९-४४ ॥  
  
चरणञ्च्छरणं पश्चात्प्रपद्ये पदमीरयेत् ॥  
षोडशार्णो मन्त्रराजः साक्षाल्लक्ष्म्या प्रकाशितः ॥ ५९-४५ ॥  
  
पूर्वं सनत्कुमाराय शम्भवे तदनन्तरम् ॥  
सखिभावं समाश्रित्य गोपिकावृन्दमध्यगम् ॥ ५९-४६ ॥  
  
आत्मानं चिन्तयेद्भद्रे राधामाधवसञ्ज्ञकम् ॥  
गुरुष्वीश्वरभावेन वर्त्तेत प्रणतः सदा ॥ ५९-४७ ॥  
  
वैष्णवेषेु च सत्कृत्य तथा समतयान्यतः ॥  
दिवानिशं चिन्तनं च स्वामिनोः प्रेमबन्धनात् ॥  
कुर्यान्त्पर्वस्वपि सदा यात्रापर्वमहोत्सवान् ॥ ५९-४८ ॥  
  
इति श्रीबृहन्नारदीयपुराणोत्तरभागे वसुमोहिनीसंवादे पुरुषोत्तममाहात्म्यं नाम एकोनषष्टितमोऽध्यायः ॥ ५९ ॥