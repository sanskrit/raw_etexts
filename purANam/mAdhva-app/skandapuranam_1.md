अध्याय १  
श्रीगणेशाय नमः  ॥ १.१ ॥  
ओं नमः श्रीपुरुषोत्तमाय  ।  
ओं नमः श्रीनर्मदायै  ।  
ओं नमो हरिहरहिरण्यगर्भेभ्यो नमो व्यासवाल्मीकिशुकपराशरेभ्यो नमो गुरुगोब्राह्मणेभ्यः  ।  
ओं मज्जन्मातङ्गगण्डच्युतमदमदिरामोदमत्तालिमालं स्नानैः सिद्धाङ्गनानां कुचयुगविगलत्कुङ्कुमासङ्गपिङ्गम्  ।  
सायं प्रातर्मुनीनां कुसुमचयसमाच्छन्नतीरस्थवृक्षं पायाद्वो नर्मदाम्भः करिमकरकराक्रान्तरहंस्तरङ्गम्  ॥ १.२ ॥  
उभयतटपुण्यतीर्था प्रक्षालितसकलललोकदुरितौघा  ।  
देवमुनिमनुजवन्द्या हरतु सदा नर्मदा दुरितम्  ॥ १.३ ॥  
नाशयतु दुरितमखिलं भूतं भव्यं भवच्च भुवि भविनाम्  ।  
सकलपवित्रि तव सुधा पुण्यजला नर्मदा भवति  ॥ १.४ ॥  
तटपुलिनं शिवदेवा यस्या यतयोऽपि कामयन्ते वा  ।  
मुनिनिवहविहितसेवा शिवाय मम जायतां रेवा  ॥ १.५ ॥  
नारायणं नमस्कृत्वा नरं चैव नरोत्तमम्  ।  
देवीं सरस्वतीं व्यासं ततो जयमुदीरयेत् ॥ १.६ ॥  
नैमिषे पुण्यनिलये नानाऋषिनिषेविते  ।  
शौनकः सत्रमासीनः सूत पप्रच्छ विस्तरात् ॥ १.७ ॥  
मन्येऽहं धर्मनैपुण्यं त्वयि सूत सदार्चितम्  ।  
पुण्यामृतकथावक्ता व्याससशिष्यस्त्वमेव हि  ॥ १.८ ॥  
अतस्त्वां परिपृच्छामि धर्मतीर्थाश्रयं कवे  ।  
बहूनि सन्ति तीर्थानि बहुशो मे श्रुतानि च  ॥ १.९ ॥  
श्रुता दिव्यनदी ब्राह्मी तथा विष्णुनदी मया  ।  
तृतीया न मया क्वापि श्रुता रौद्री सरिद्वरा  ॥ १.१० ॥  
तां वेदगर्भां विख्यातां विबुधौघाभिवन्दिताम्  ।  
वद मे त्वं महाप्राज्ञ तीर्थपूगपरिष्कृताम्  ॥ १.११ ॥  
कं देशमाश्रिता रेवा कथं श्रीरुद्रसम्भवा  ।  
तत्संश्रितानि तीर्थानि यानि तानि वदस्व मे  ॥ १.१२ ॥  

सूत उवाच -  
साधु पृष्टं कुलपते चरित्रं नर्मदाश्रितम्  ।  
चित्रं पवित्रं दोषघ्नं श्रुतमुक्तं च सत्तम  ॥ १.१३ ॥  
वेदोपवेदवेदाङ्गादीन्यभिव्यस्य पूरितः  ।  
अष्टादशपुराणानां वक्ता सत्यवतीसुतः  ॥ १.१४ ॥  
तं नमस्कृत्य वक्ष्यामि पुराणानि यथाक्रमम्  ।  
येषामभिव्याहरणादभिवृद्धिर्वृषायुषोः  ॥ १.१५ ॥  
श्रुतिः स्मृतिश्च विप्राणां चक्षुषी परिकीर्तिते  ।  
काणस्तत्रैकया हीनो द्वाभ्यामन्धः प्रकीर्तितः  ॥ १.१६ ॥  
श्रुतिस्मृतिपुराणानि विदुषां लोचनत्रयम्  ।  
यस्त्रिभिर्नयनैः पश्येत्सोऽंशो माहेश्वरो मतः  ॥ १.१७ ॥  
आत्मनो वेदविद्या च ईश्वरेण विनिर्मिता  ।  
शौनकीया च पौराणी धर्मशास्त्रात्मिका च या  ॥ १.१८ ॥  
तिस्रो विद्या इमा मुख्याः सर्वशास्त्रविनिर्णये  ।  
पुराणं पञ्चमो वेद इति ब्रह्मानुशासनम्  ॥ १.१९ ॥  
यो न वेद पुराणं हि न स वेदात्र किञ्चन  ।  
कतमः स हि धर्मोऽस्ति किं वा ज्ञानं तथाविधम्  ॥ १.२० ॥  
अन्यद्वा तत्किमत्राह पुराणे यन्न दृश्यते  ।  
वेदाः प्रतिष्ठिताः पूर्वं पुराणे नात्र संशयः  ॥ १.२१ ॥  
बिभेत्यल्पश्रुताद्वेदो मामयं प्रतरिष्यति  ।  
इतिहासपुराणैश्च कृतोऽयं निश्चयः पुरा  ॥ १.२२ ॥  
आत्मा पुराणं वेदानां पृथगङ्गानि तानि षट् ।  
यच्च दृष्टं हि वेदेषु तद्दृष्टं स्मृतिभिः किल  ॥ १.२३ ॥  
उभाभ्यां यत्तु दृष्टं हि तत्पुराणेषु गीयते  ।  
पुराणं सर्वशास्त्राणां प्रथमं ब्रह्मणः स्मृतम्  ॥ १.२४ ॥  
अनन्तरं च वक्त्रेभ्यो वेदास्तस्य विनिर्गताः  ।  
पुराणमेकमेवासीदस्मिन् कल्पान्तरे मुने  ॥ १.२५ ॥  
त्रिवर्गसाधनं पुण्यं शतकोटिप्रविस्तरम्  ।  
स्मृत्वा जगाद च मुनीन्प्रति देवश्चतुर्मुखः  ॥ १.२६ ॥  
प्रवृत्तिः सर्वशास्त्राणां पुराणस्याभवत्ततः  ।  
कालेनाग्रहणं दृष्ट्वा पुराणस्य ततो मुनिः  ॥ १.२७ ॥  
व्यासरूपं विभुः कृत्वा संहरेत्स युगे युगे  ।  
अष्टलक्षप्रमाणे तु द्वापरे द्वापरे सदा  ॥ १.२८ ॥  
तदष्टादशधा कृत्वा भूलोकेऽस्मिन् प्रभाष्यते  ।  
अद्यापि देवलोके तच्छतकोटिप्रविस्तरम्  ॥ १.२९ ॥  
तथात्र चतुर्लक्षं सङ्क्षेपेण निवेशितम्  ।  
पुराणानि दशाष्टौ च साम्प्रतं तदिहोच्यते  ।  
नामतस्तानि वक्ष्यामि शृणु त्वमृषिसत्तम  ॥ १.३० ॥  
सर्गश्च प्रतिसर्गश्च वंशो मन्वन्तराणि च  ।  
वंशानुचरितं चैव पुराणं पञ्चलक्षणम्  ॥ १.३१ ॥  
ब्राह्मं पुराणं तत्राद्यं संहितायां विभूषितम्  ।  
श्लोकानां दशसाहस्रं नानापुण्यकथायुतम्  ॥ १.३२ ॥  
पाद्मं च पञ्चपञ्चाशत्सहस्राणि निगद्यते  ।  
तृतीयं वैष्णवन्नाम त्रयोविंशतिसङ्ख्यया  ॥ १.३३ ॥  
चतुर्थं वायुना प्रोक्तं वायवीयमिति स्मृतम्  ।  
शिवभक्तिसमायोगाच्छैवं तच्चापराख्यया  ॥ १.३४ ॥  
चतुर्विंशतिसङ्ख्यातं सहस्राणि तु शौनक  ।  
चतुर्भिः पर्वभिः प्रोक्तं भविष्यं पञ्चमं तथा  ॥ १.३५ ॥  
चतुर्दशसहस्राणि तथा पञ्च शतानि तत् ।  
मार्कण्डं नवसाहस्रं षष्ठं तत्परिकीर्तितम्  ॥ १.३६ ॥  
आग्नेयं सप्तमं प्रोक्तं सहस्राणि तु षोडश  ।  
अष्टमं नारदीयं तु प्रोक्तं वै पञ्चविंशतिः  ॥ १.३७ ॥  
नवमं भगवन्नाम भागद्वयविभूषितम्  ।  
तदष्टादशसाहस्रं प्रोच्यते ग्रन्थसङ्ख्यया  ॥ १.३८ ॥  
दशमं ब्रह्मवैवर्तं तावत्सङ्ख्यमिहोच्यते  ।  
लैङ्गमेकादशं ज्ञेयं तथैकादशसङ्ख्यया  ॥ १.३९ ॥  
भागद्वयं विरचितं तल्लिङ्गमृषिपुङ्गव  ।  
चतुर्विंशतिसाहस्रं वाराहं द्वादशं विदुः  ॥ १.४० ॥  
विभक्तं सप्तभिः खण्डैः स्कान्दं भाग्यवतां वर  ।  
तदेकाशीतिसाहस्रं सङ्ख्यया वै निरूपितम्  ॥ १.४१ ॥  
ततस्तु वामनं नाम चतुर्दशतमं स्मृतम्  ।  
सङ्ख्यया दशसाहस्रं प्रोक्तं कुलपते पुरा  ॥ १.४२ ॥  
कौर्मं पञ्चदशं प्राहुर्भागद्वयविभूषितम्  ।  
दशसप्तसहस्राणि पुरा साङ्ख्यपते कलौ  ॥ १.४३ ॥  
मात्स्यं मत्स्येन यत्प्रोक्तं मनवे षोडशं क्रमात् ।  
तच्चतुर्दशसाहस्रं सङ्ख्यया वदतां वर  ॥ १.४४ ॥  
गारुडं सप्तदशमं स्मृतं चैकोनविंशतिः  ।  
अष्टादशं तु ब्रह्माण्डं भागद्वयविभूषितम्  ॥ १.४५ ॥  
तच्च द्वादशसाहस्रं शतमष्टसमन्वितम्  ।  
तथैवोपपुराणानि यानि चोक्तानि वेधसा  ॥ १.४६ ॥  
इदं ब्रह्मपुराणस्य सुलभं सौरमुत्तमम्  ।  
संहिताद्वयसंयुक्तं पुण्यं शिवकथाश्रयम्  ॥ १.४७ ॥  
आद्या सनत्कुमारोक्ता द्वितीया सूर्यभाषिता  ।  
सनत्कुमारनाम्ना हि तद्विख्यातं महामुने  ॥ १.४८ ॥  
द्वितीयं नारसिंहं च पुराणे पाद्मसञ्ज्ञिते  ।  
शौकेयं हि तृतीयं तु पुराणे वैष्णवे मतम्  ॥ १.४९ ॥  
बार्हस्पत्यं चतुर्थं च वायव्यं सम्मतं सदा  ।  
दौर्वाससं पञ्चमं च स्मृतं भागवते सदा  ॥ १.५० ॥  
भविष्ये नारदोक्तं च सूरिभिः कथितं पुरा  ।  
कापिलं मानवं चैव तथैवोशनसेरितम्  ॥ १.५१ ॥  
ब्रह्माण्डं वारुणं चाथ कालिकाद्वयमेव च  ।  
माहेश्वरं तथा साम्बं सौरं सर्वार्थसञ्चयम्  ॥ १.५२ ॥  
पाराशरं भागवतं कौर्मं चाष्टादशं क्रमात् ।  
एतान्युपपुराणानि मयोक्तानि यथाक्रमम्  ॥ १.५३ ॥  
पुराणसंहितामेतां यः पठेद्वा शृणोति च  ।  
सोऽनन्तपुण्यभागी स्यान्मृतो ब्रह्मपुरं व्रजेत् ॥ १.५४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पुराणसंहितावर्णनां प्रथमोऽध्यायः ॥  


ऋKV अध्याय २  
सूत उवाच  ॥ २.१ ॥  
नर्मदायास्तु माहात्म्यं कृष्णद्वैपायनोऽब्रवीत् ।  
तत्तेऽहं सम्प्रवक्ष्यामि यत्त्वया परिपृच्छितम्  ॥ २.२ ॥  
विस्तरं नर्मदायास्तु तीर्थानां मुनिसत्तम  ।  
कोऽन्यः शक्तोऽस्ति वै वक्तुमृते ब्रह्माणमीश्वरम्  ॥ २.३ ॥  
एतमेव पुरा प्रश्नं पृष्टवाञ्जनमेजयः  ।  
वैशम्पायनसञ्ज्ञं तु शिष्यं द्वैपायनस्य ह  ॥ २.४ ॥  
रेवातीर्थाश्रितं पुण्यं तत्ते वक्ष्यामि शौनक  ।  
पुरा पारीक्षितो राजा यज्ञादीक्षासु दीक्षितः  ॥ २.५ ॥  
सम्भृते तु हविर्द्रव्ये वर्तमानेषु कर्मसु  ।  
आसीनेषु द्विजाग्र्येषु हूयमाने हुताशने  ॥ २.६ ॥  
वर्तमानासु सर्वत्र तथा धर्मकथासु च  ।  
श्रूयमाणे तथा शब्दे जनैरुक्ते त्वहर्निशम्  ॥ २.७ ॥  
यज्ञभूमौ कुलपते दीयतां भुज्यतामिति  ।  
विविधांश्च विनोदान्वै कुर्वाणेषु विनोदिषु  ॥ २.८ ॥  
एवंविधे वर्तमाने यज्ञे स्वर्गसदःसमे  ।  
वैशम्पायनमासीनं पप्रच्छ जनमेजयः  ॥ २.९ ॥  

जनमेजय उवाच -  
द्वैपायनप्रसादेन ज्ञानवानसि मे मतः  ।  
वैशम्पायन तस्मात्त्वां पृच्छामि ऋषिसन्निधौ  ॥ २.१० ॥  
ब्रूहि मे त्वं पुरावृत्तं पित्ःणां तीर्थसेवनम्  ।  
चिरं नानाविधान्क्लेशान् प्राप्तास्त इति मे श्रुतम्  ॥ २.११ ॥  
कथं द्यूतजिताः पार्था मम पूर्वपितामहाः  ।  
आसमुद्रां महीं विप्र भ्रमन्तस्तीर्थलोभतः  ॥ २.१२ ॥  
केन ते सहितास्तात भूमिभागाननेकशः  ।  
चेरुः कथय तत्सर्वं सर्वज्ञोऽसि मतो मम  ॥ २.१३ ॥  
वैशम्पायन उवाच  ॥ २.१४ ॥  
कथयिष्यामि भूनाथ यत्पृष्टं तु त्वयाऽनघ  ।  
नमस्कृत्य विरूपाक्षं वेदव्यासं महाकविम्  ॥ २.१५ ॥  
पितामहास्तु ते पञ्च पाण्डवाः सह कृष्णया  ।  
उषित्वा ब्राह्मणैः सार्धं काम्यके वन उत्तमे  ॥ २.१६ ॥  
प्रधानोद्दालके तत्र कश्यपोऽथ महामतिः  ।  
विभाण्डकश्च राजेन्द्र मुरुश्चैव महामुनिः  ॥ २.१७ ॥  
पुलस्त्यो लोमशश्चैव तथान्ये पुत्रपौत्रिणः  ।  
स्नात्वा निःशेषतीर्थेषु गतास्ते विन्ध्यपर्वतम्  ॥ २.१८ ॥  
ते च तत्राश्रमं पुण्यं सर्वैर्वृक्षैः समाकुलम्  ।  
चम्पकैः कर्णकारैश्च पुन्नागैर्नागकेसरैः  ॥ २.१९ ॥  
बकुलैः कोविदारैश्च दाडिमैरुपशोभितम्  ।  
पुष्पितैरर्जुनैश्चैव बिल्वपाटलकेतकैः  ॥ २.२० ॥  
कदम्बाम्रमधूकैश्च निम्बजम्बीरतिन्दुकैः  ।  
नालिकेरैः कपित्थैश्च खर्जूरपनसैस्तथा  ॥ २.२१ ॥  
नानाद्रुमलताकीर्णं नानावल्लीभिरावृतम्  ।  
सपुष्पं फलितं कान्तं वनं चैत्ररथं यथा  ॥ २.२२ ॥  
जलाश्रयैस्तु विपुलैः पद्मिनीखण्डमण्डितम्  ।  
सितोत्पलैश्च सञ्छन्नं नीलपीतैः सितारुणैः  ॥ २.२३ ॥  
हंसकारण्डवाकीर्णं चक्रवाकोपशोभितम्  ।  
आडीकाकबलाकाभिः सेवितं कोकिलादिभिः  ॥ २.२४ ॥  
सिंहैर्व्याघ्रैर्वराहैश्च गजैश्चैव महोत्कटैः  ।  
महिषैश्च महाकायैः कुरङ्गैश्चित्रकैः शशैः  ॥ २.२५ ॥  
गण्डकैश्चैव खड्गैश्च गोमायुसुरभी युतम्  ।  
सारङ्गैर्मल्लकैश्चैव द्विपदैश्च चतुष्पदैः  ॥ २.२६ ॥  
तथाच कोकिलाकीर्णं मनःकान्तं सुशोभितम्  ।  
जीवञ्जीवकसङ्घैश्च नानापक्षिसमायुतम्  ॥ २.२७ ॥  
दुःखशोकविनिर्मुक्तं सत्त्वोत्कटमनोरमम्  ।  
क्षुत्तृषारहितं कान्तं सर्वव्याधिविवर्जितम्  ॥ २.२८ ॥  
सिंहीस्तनं पिबन्त्यत्र कुरङ्गाः स्नेहसंयुतम्  ।  
मार्जारमूषकौ चोभाववलेहत उन्मुखौ  ॥ २.२९ ॥  
पञ्चास्याः पोतकेभाश्च भोगिनस्तु कलापिनः  ।  
दृष्ट्वा तद्विपिनं रम्यं प्रविष्टाः पाण्डुनन्दनाः  ॥ २.३० ॥  
मार्कण्डं दृष्टवांस्तत्र तरुणादित्यसन्निभम्  ।  
ऋषिभिः सेव्यमानं तु नानाशास्त्रविशारदैः  ॥ २.३१ ॥  
कुलीनैः सत्त्वसम्पन्नैः शौचाचारसमन्वितैः  ।  
धीसङ्गतैः क्षमायुक्तैस्त्रिसन्ध्यं जपतत्परैः  ॥ २.३२ ॥  
ऋग्यजुःसामविहितैर्मन्त्रैर्होमपरायणैः  ।  
केचित्पञ्चाग्निमध्यस्थाः केचिदेकान्तसंस्थिताः  ॥ २.३३ ॥  
ऊर्ध्वबाहुनिरालम्बा आदित्यभ्रमणाः परे  ।  
सायम्प्रातर्भुजश्चान्ये एकाहारास्तथा परे  ॥ २.३४ ॥  
द्वादशाहात्तथा चान्ये अन्ये मासार्धभोजनाः  ।  
दर्शे दर्शे तथा चान्ये अन्ये शैवालभोजनाः  ॥ २.३५ ॥  
पिण्याकमपरेऽभुजन् केचित्पालाशभोजनाः  ।  
अपरे नियताहारा वायुभक्ष्याम्बुभोजनाः  ॥ २.३६ ॥  
एवम्भूतैस्तथा वृद्धैः सेव्यते मुनिपुङ्गवैः  ।  
ततो धर्मसुतः श्रीमानाश्रमं तं प्रविश्य सः  ॥ २.३७ ॥  
दृष्ट्वा मुनिवरं शान्तं ध्यायमानं परं पदम्  ।  
प्रादक्षिण्येन सहसा दण्डवत्पतितोऽग्रतः  ॥ २.३८ ॥  
भक्त्यानुपतितं दृष्ट्वा चिरादादाय लोचनम्  ।  
को भवानित्युवाचेदं धर्मं धीमानपृच्छत  ॥ २.३९ ॥  
तस्य तद्वचनं श्रुत्वा दारकस्तत्समीपगः  ।  
आहायं धर्मराजस्ते दर्शनार्थं समागतः  ॥ २.४० ॥  
तच्छ्रुत्वादारकेणोक्तं वचनं प्राह सादरः  ।  
एह्येहि वत्सवत्सेति किञ्चित्स्थानाच्चलन्मुनिः  ।  
तं तु स्नेहादुपाघ्राय आसने उपवेशयत् ॥ २.४१ ॥  
उपविष्टे सभायां तु पूजां कृत्वा यथाविधि  ।  
वन्यैर्धान्यैः फलैर्मूलै रसैश्चैव पृथग्विधैः  ॥ २.४२ ॥  
पाण्डवा ब्राह्मणैः सार्द्धं यथायोग्यं प्रपूजिताः  ।  
मुहूर्तादथ विश्रम्य धर्मपुत्रो युधिष्ठिरः  ॥ २.४३ ॥  
पृच्छति स्म मुनिश्रेष्ठं कौतूहलसमन्वितः  ।  
भगवन्सर्वलोकानां दीर्घायुस्त्वं मतो मम  ॥ २.४४ ॥  
सप्तकल्पानशेषेण कथयस्व ममानघ  ।  
कल्पक्षयेऽपि लोकस्य स्थावरस्येतरस्य च  ॥ २.४५ ॥  
न विनष्टोऽसि विप्रेन्द्र कथं वा केन हेतुना  ।  
गङ्गाद्याः सरितः सर्वाः समुद्रान्ताश्च या मुने  ॥ २.४६ ॥  
तासां मध्ये स्थिताः काः स्वित्काश्चैव प्रलयं गताः  ।  
का नु पुण्यजला नित्यं कानु न क्षयमागता  ॥ २.४७ ॥  
एतत्कथय मे तात प्रसन्नेनान्तरात्मना  ।  
श्रोतुमिच्छाम्यशेषेण ऋषिभिः सह बान्धवैः  ॥ २.४८ ॥  

श्रीमार्कण्डेय उवाच -  
साधुसाधु महाप्राज्ञ धर्मपुत्र युधिष्ठिर  ।  
कथयामि यथा न्यायं यत्पृच्छसि ममानघ  ॥ २.४९ ॥  
सर्वपापहरं पुण्यं पुराणं रुद्रभाषितम्  ।  
यः शृणोति नरो भक्त्या तस्य पुण्यफलं शृणु  ॥ २.५० ॥  
अश्वमेध सहस्रेण वाजपेयशतेन च  ।  
तत्फलं समवाप्नोति राजन्नास्त्यत्र संशयः  ॥ २.५१ ॥  
ब्रह्मघ्नश्च सुरापी च स्तेयी गोघ्नश्च यो नरः  ।  
मुच्यते सर्वपापेभ्यो रुद्रस्य वचनं यथा  ॥ २.५२ ॥  
गङ्गा तु सरितां श्रेष्ठा तथा चैव सरस्वती  ।  
कावेरी देविका चैव सिन्धुः सालकुटी तथा  ॥ २.५३ ॥  
सरयूः शतरुद्रा च मही चर्मिलया सह  ।  
गोदावरी तथा पुण्या तथैव यमुना नदी  ॥ २.५४ ॥  
पयोष्णी च शतद्रुश्च तथा धर्मनदी शुभा  ।  
एताश्चान्याश्च सरितः सर्वपापहराः स्मृताः  ॥ २.५५ ॥  
किं तु ते कारणं तात वक्ष्यामि नृपसत्तम  ।  
समुद्राः सरितः सर्वाः कल्पे कल्पे क्षयं गताः  ॥ २.५६ ॥  
सप्तकल्पक्षये क्षीणे न मृता तेन नर्मदा  ।  
नर्मदैकैव राजेन्द्र परं तिष्ठेत्सरिद्वरा  ॥ २.५७ ॥  
तोयपूर्णा महाभाग मुनिसङ्घैरभिष्टुता  ।  
गङ्गाद्याः सरितश्चान्याः कल्पे कल्पे क्षयं गताः  ॥ २.५८ ॥  
एषा देवी पुरा दृष्टा तेन वक्ष्यामि तेऽनघ  ॥ २.५९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रेवामाहात्म्यवर्णनन्नाम द्वितीयोऽध्यायः ॥  


ऋKV अध्याय ३  

युधिष्ठिर उवाच -  
सप्तकल्पक्षया घोरास्त्वया दृष्टा महामुने  ।  
न चापीहास्ति भगवन्दीर्घायुरिह कश्चन  ॥ ३.१ ॥  
त्वया ह्येकार्णवे सुप्तः पद्मनाभः सुरारिहा  ।  
दृष्टः सहस्रचरणः सहस्रनयनोदरः  ॥ ३.२ ॥  
त्वं किलानुग्रहात्तस्य दह्यमाने चराचरे  ।  
न क्षयं समनुप्राप्तो वरदानान्महात्मनः  ॥ ३.३ ॥  
किं त्वयाश्चर्यभूतं हि दृष्टं च भ्रमतानघ  ।  
एतदाचक्ष्व भगवन्परं कौतूहलं हि मे  ॥ ३.४ ॥  
सम्प्राप्ते च महाघोरे युगस्यान्ते महाक्षये  ।  
अनावृष्टिहते लोके पुरा वर्षशताधिके  ॥ ३.५ ॥  
औषधीनां क्षये घोरे देवदानववर्जिते  ।  
निर्वीर्ये निर्वषट्कारे कलिना दूषिते भृशम्  ॥ ३.६ ॥  
सरित्सरस्तडागेषु पल्वलोपवनेषु च  ।  
संशुष्केषु तदा ब्रह्मन्निराकारे युगक्षये  ॥ ३.७ ॥  
जनं प्राप्ते महर्लोके ब्रह्मक्षत्रविशादयः  ।  
ऋषयश्च महात्मानो दिव्यतेजःसमन्विताः  ॥ ३.८ ॥  
स्थितानि कानि भूतानि गतान्येव महामुने  ।  
एतत्सर्वं महाभाग कथयस्व पृथक्पृथक् ॥ ३.९ ॥  
भूतानि कानि विप्रेन्द्र कथं सिद्धिमवाप्नुयात् ।  
ब्रह्मविष्ण्विन्द्ररुद्राणां काले प्राप्ते सुदारुणे  ॥ ३.१० ॥  
एवमुक्तस्ततः सोऽथ धर्मराजेन धीमता  ।  
मार्कण्डः प्रत्युवाचेदमृषिसङ्घैः समावृतः  ॥ ३.११ ॥  

श्रीमार्कण्डेय उवाच -  
शृण्वन्तु ऋषयः सर्वे त्वया सह नरेश्वर  ।  
महत्पुराणं पूर्वोक्तं शम्भुना वायुदैवते  ॥ ३.१२ ॥  
वायोः सकाशात्स्कन्देन श्रुतमेतत्पुरातनम्  ।  
वसिष्ठः श्रुतवांस्तस्मात्पराशरस्ततः परम्  ॥ ३.१३ ॥  
तस्माच्च जातूकर्ण्येन तस्माच्चैव महर्षिभिः  ।  
एवं परम्पराप्रोक्तं शतसङ्ख्यैर्द्विजोत्तमैः  ॥ ३.१४ ॥  
संहिता शतसाहस्री पुरोक्ता शम्भुना किल  ।  
आलोड्य सर्वशास्त्राणि वदार्थं तत्त्वतः पुरा  ॥ ३.१५ ॥  
युगरूपेण सा पश्चाच्चतुर्धा विनियोजिता  ।  
मदप्रज्ञानुसारेण नराणां तु महर्षिभिः  ॥ ३.१६ ॥  
आराध्य पशुभर्तारं मया पूर्वं महेश्वरम्  ।  
पुराणं श्रुतमेतद्धि तत्ते वक्ष्याम्यशेषतः  ॥ ३.१७ ॥  
यच्छ्रुत्वा मुच्यते जन्तुः सर्वपापैर्नरेश्वर  ।  
मानसैः कर्मजैश्चैव सप्तजन्मसु सञ्चितैः  ॥ ३.१८ ॥  
सप्तकल्पक्षया घोरा मया दृष्टाः पुनःपुनः  ।  
प्रसादाद्देवदेवस्य विष्णोश्च परमेष्ठिनः  ॥ ३.१९ ॥  
द्वादशादित्यनिर्दग्धे जगत्येकार्णवीकृते  ।  
श्रान्तोऽहं विभ्रमंस्तत्र तरन्बाहुभिरर्णवम्  ॥ ३.२० ॥  
अथाहं सलिले राजन्नादित्यसमरूपिणम्  ।  
पुरा पुरुषमद्राक्षमनादिनिधनं प्रभुम्  ॥ ३.२१ ॥  
शृङ्गं चैवाद्रिराजस्य भासयन्तं दिशो दश  ।  
द्वितीयोऽन्यो मनुर्दृष्टः पुत्रपौत्रसमन्वितः  ॥ ३.२२ ॥  
अगाधे भ्रमते सोऽपि तमोभूते महार्णवे  ।  
अविश्रमन्मुहूर्तं तु चक्रारूढ इव भ्रमन्  ॥ ३.२३ ॥  
अथाहं भयादुद्विग्नस्तरन्बाहुभिरर्णवम्  ।  
तत्रस्थोऽहं महामत्स्यमपश्यं मदसंयुतम्  ॥ ३.२४ ॥  
ततोऽब्रवीत्स मां दृष्ट्वा एह्येहीति च भारत  ।  
परं प्रधानः सर्वेषां मत्स्यरूपो महेश्वरः  ॥ ३.२५ ॥  
ततोऽहं त्वरया गत्वा तन्मुखे मनुजेश्वर  ।  
सुश्रान्तो विगतज्ञानः परं निर्वेदमागतः  ॥ ३.२६ ॥  
ततोऽद्राक्षं समुद्रान्ते महदावर्तसङ्कुलाम्  ।  
उद्यत्तरङ्गसलिलां फेनपुञ्जाट्टहासिनीम्  ॥ ३.२७ ॥  
नदीं कामगमां पुण्यां झषमीनसमाकुलाम्  ।  
नद्यास्तस्यास्तु मध्यस्था प्रमदा कामरूपिणी  ॥ ३.२८ ॥  
नीलोत्पलदलश्यामा महत्प्रक्षोभवाहिनी  ।  
दिव्यहाटकचित्राङ्गी कनकोज्ज्वलशोभिता  ॥ ३.२९ ॥  
द्वाभ्यां सङ्गृह्य जानुभ्यां महत्पोतं व्यवस्थिता  ।  
तां मनुः प्रत्युवाचेदं का त्वं दिव्यवराङ्गने  ॥ ३.३० ॥  
तिष्ठसे केन कार्येण त्वमत्र सुरसुन्दरि  ।  
सुरासुरगणे नष्टे भ्रमसे लीलयार्णवे  ॥ ३.३१ ॥  
सरितः सागराः शैलाः क्षयं प्राप्ता ह्यनेकशः  ।  
त्वमेका तु कथं साध्वि तिष्ठसे कारणं महत् ।  
श्रोतुमिच्छाम्यहं देवि कथयस्व ह्यशेषतः  ॥ ३.३२ ॥  

अबलोवाच -  
ईश्वराङ्गसमुद्भूता ह्यमृतानाम विश्रुता  ।  
सरित्पापहरा पुण्या मामाश्रित्य भयं कुतः  ॥ ३.३३ ॥  
साहं पोतमिमं तुभ्यं गृहीत्वा ह्यागता द्विज  ।  
न ह्यस्य पोतस्य क्षयो यत्र तिष्ठति शङ्करः  ॥ ३.३४ ॥  
तस्यास्तद्वचनं श्रुत्वा विस्मयोत्फुल्ललोचनः  ।  
मनुना सह राजेन्द्र पोतारूढो ह्यहं तदा  ॥ ३.३५ ॥  
कृताञ्जलिपुटो भूत्वा प्रणम्य शिरसा विभुम्  ।  
व्यापिनं परमेशानमस्तौषमभयप्रदम्  ॥ ३.३६ ॥  
सद्योजाताय देवाय वामदेवाय वै नमः  ।  
भवे भवे नमस्तुभ्यं भक्तिगम्याय ते नमः  ॥ ३.३७ ॥  
भूर्भुवाय नमस्तुभ्यं रामज्येष्ठाय वै नमः  ।  
नमस्ते भद्रकालाय कलिरूपाय वै नमः  ॥ ३.३८ ॥  
अचिन्त्याव्यक्तरूपाय महादेवाय धामने  ।  
विद्महे देवदेवाय तन्नो रुद्र नमोनमः  ॥ ३.३९ ॥  
जगत्सृष्टिविनाशानां कारणाय नमोनमः  ।  
एवं स्तुतो महादेवः पूर्वं सृष्टया मयानघ  ॥ ३.४० ॥  
प्रसन्नो मावदत्पश्चाद्वरं वरय सुव्रत  ॥ ३.४१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये मार्कण्डेयधर्मराजसंवादे कल्पक्षये मार्कण्डेयकृतपोतार्धारोहणवृत्तान्तवर्णनन्नाम तृतीयोऽध्यायः ॥  


ऋKV अध्याय ४  

श्रीमार्कण्डेय उवाच -  
ततोऽर्णवात्समुत्तीर्य त्रिकूटशिखरे स्थितम्  ।  
महाकनकवर्णाभे नानावर्णशिलाचिते  ॥ ४.१ ॥  
महाशृङ्गे समासीनं रुद्रकोटिसमन्वितम्  ।  
महादेवं महात्मानमीशानमजमव्ययम्  ॥ ४.२ ॥  
सर्वभूतमयं तात मनुना सह सुव्रत  ।  
भूयो ववन्दे चरणौ सर्वदेवनमस्कृतौ  ॥ ४.३ ॥  
तत्काले युगसाहस्रं सह रुद्रेण मानद  ।  
तस्मिन्नेकार्णवे घोरे स्थितोऽहं कुरुनन्दन  ॥ ४.४ ॥  

युधिष्ठिर उवाच -  
एतच्छ्रुत्वा तु मे तात परं कौतूहलं हृदि  ।  
जातं तत्कथयस्वेति शृण्वतः सह बान्धवैः  ॥ ४.५ ॥  
का सा पद्मपलाशाक्षी तमोभूते महार्णवे  ।  
योगिवद्भ्रमते नित्यं रुद्रजां स्वां च याब्रवीत् ॥ ४.६ ॥  

श्रीमार्कण्डेय उवाच -  
एतमेव मया प्रश्नं पुरा पृष्टो मनुः स्वयम्  ।  
तदेव तेऽद्य वक्ष्यामि अबलायाः समुद्भवम्  ॥ ४.७ ॥  
व्यतीतायां निशायां तु ब्रह्मणः परमेष्ठिनः  ।  
ततः प्रभाते विमले सृज्यमानेषु जन्तुषु  ॥ ४.८ ॥  
मनुं प्रणम्य शिरसा पृच्छाम्येतद्युधिष्ठिर  ।  
केयं पद्मपलाशाक्षी श्यामा चन्द्रनिभानना  ॥ ४.९ ॥  
एकार्णवे भ्रमत्येका रुद्रजास्मीति वादिनी  ।  
सावित्री वेदमाता च ह्यथवा सा सरस्वती  ॥ ४.१० ॥  
मन्दाकिनी सरिच्छ्रेष्ठा लक्ष्मीर्वा किमथो उमा  ।  
कालरात्रिर्भवेत्साक्षात्प्रकृतिर्वा सुखोचिता  ॥ ४.११ ॥  
एतदाचक्ष्व भगवन्का सा ह्यमृतसम्भवा  ।  
चरत्येकार्णवे घोरे प्रनष्टोरगराक्षसे  ॥ ४.१२ ॥  

मनुरुवाच -  
शृणु वत्स यथान्यायमस्या वक्ष्यामि सम्भवम्  ।  
यया रुद्रसमुद्भूता या चेयं वरवर्णिनी  ॥ ४.१३ ॥  
पुरा शिवः शान्ततनुश्चचार विपुलं तपः  ।  
हितार्थं सर्वलोकानामुमया सह शङ्करः  ॥ ४.१४ ॥  
ऋक्षशैलं समारुह्य तपस्तेपे सुदारुणम्  ।  
अदृश्यः सर्वभूतानां सर्वभूतात्मको वशी  ॥ ४.१५ ॥  
तपतस्तस्य देवस्य स्वेदः समभवत्किल  ।  
तं गिरिं प्लावयामास स स्वेदो रुद्रसम्भवः  ॥ ४.१६ ॥  
तस्मादासीत्समुद्भूता महापुण्या सरिद्वरा  ।  
या सा त्वयार्णवे दृष्टा पद्मपत्रायतेक्षणा  ॥ ४.१७ ॥  
स्त्रीरूपं समवस्थाय रुद्रमाराधयत्पुरा  ।  
आद्ये कृतयुगे तस्मिन्समानामयुतं नृप  ॥ ४.१८ ॥  
ततस्तुष्टो महादेव उमया सह शङ्करः  ।  
ब्रूहि त्वं तु महाभागे यत्ते मनसि वर्तते  ॥ ४.१९ ॥  

सरिदुवाच -  
प्रलये समनुप्राप्ते नष्टे स्थावरजङ्गमे  ।  
प्रसादात्तव देवेश अक्षयाहं भवे प्रभो  ॥ ४.२० ॥  
सरित्सु सागरेष्वेव पर्वतेषु क्षयिष्वपि  ।  
तव प्रसादाद्देवेश पुण्या क्षय्या भवे प्रभो  ॥ ४.२१ ॥  
पापोपपातकैर्युक्ता महापातकिनोऽपि ये  ।  
मुच्यन्ते सर्वपापेभ्यो भक्त्या स्नात्वा तु शङ्कर  ॥ ४.२२ ॥  
उत्तरे जाह्नवीदेशे महापातकनाशिनी  ।  
भवामि दक्षिणे मार्गे यद्येवं सुरपूजिता  ॥ ४.२३ ॥  
स्वर्गादागम्य गङ्गेति यथा ख्याता क्षितौ विभो  ।  
तथा दक्षिणगङ्गेति भवेयं त्रिदशेश्वर  ॥ ४.२४ ॥  
पृथिव्यां सर्वतीर्थेषु स्नात्वा यल्लभते फलम्  ।  
तत्फलं लभते मर्त्यो भक्त्या स्नात्वा महेश्वर  ॥ ४.२५ ॥  
ब्रह्महत्यादिकं पापं यदास्ते सञ्चितं क्वचित् ।  
मासमात्रेण तद्देव क्षयं यात्ववगाहनात् ॥ ४.२६ ॥  
यत्फलं सर्ववेदेषु सर्वयज्ञेषु शङ्कर  ।  
अवगाहेन तत्सर्वं भवत्विति मतिर्मम  ॥ ४.२७ ॥  
सर्वदानोपवासेषु सर्वतीर्थावगाहने  ।  
तत्फलं मम तोयेन जायतामिति शङ्कर  ॥ ४.२८ ॥  
मम तीरे नरा ये तु अर्चयन्ति महेश्वरम्  ।  
ते गतास्तव लोकं स्युरेतदेव भवेच्छिव  ॥ ४.२९ ॥  
मम कूले महेशान उमया सह दैवतैः  ।  
वस नित्यं जगन्नाथ एष एव वरो मम  ॥ ४.३० ॥  
सुकर्मा वा विकर्मा वा शान्तो दान्तो जितेन्द्रियः  ।  
मृतो जन्तुर्मम जले गच्छतादमरावतीम्  ॥ ४.३१ ॥  
त्रिषु लोकेषु विख्याता महापातकनाशिनी  ।  
भवामि देवदेवेश प्रसन्नो यदि मन्यसे  ॥ ४.३२ ॥  
एतांश्चान्यान्वरान्दिव्यान्प्रार्थितो नृपसत्तम  ।  
नर्मदया ततः प्राह प्रसन्नो वृषवाहनः  ॥ ४.३३ ॥  

श्रीमहेश उवाच -  
एवं भवतु कल्याणि यत्त्वयोक्तमनिन्दिते  ।  
नान्या वरार्हा लोकेषु मुक्त्वा त्वां कमलेक्षणे  ॥ ४.३४ ॥  
यदैव मम देहात्त्वं समुद्भूता वरानने  ।  
तदैव सर्वपापानां मोचिनी त्वं न संशयः  ॥ ४.३५ ॥  
कल्पक्षयकरे काले काले घोरे विशेषतः  ।  
उत्तरं कूलमाश्रित्य निवसन्ति च ये नराः  ॥ ४.३६ ॥  
अपि कीटपतङ्गाश्च वृक्षगुल्मलतादयः  ।  
आ देहपतनाद्देवि तेऽपि यास्यन्ति सद्गतिम्  ॥ ४.३७ ॥  
दक्षिणं कूलमाश्रित्य ये द्विजा धर्मवत्सलाः  ।  
आ मृत्योर्निवसिष्यन्ति ते गताः पितृमन्दिरे  ॥ ४.३८ ॥  
अहं हि तव वाक्येन कस्मिंश्चित्कारणान्तरे  ।  
त्वत्तीरे निवसिष्यामि सदैव ह्युमया समम्  ॥ ४.३९ ॥  
एवं देवि महादेवि एवमेव न संशयः  ।  
ब्रह्मेन्द्रचन्द्रवरुणैः साध्यैश्च सह विष्णुना  ॥ ४.४० ॥  
उत्तरे देवि ते कूले वसिष्यन्ति ममाज्ञया  ।  
दक्षिणे पितृभिः सार्द्धं तथान्ये सुरसुन्दरि  ॥ ४.४१ ॥  
वसिष्यन्ति मया सार्द्धमेष ते वर उत्तमः  ।  
गच्छ गच्छ महाभागे मर्त्यान्पापाद्विमोचय  ॥ ४.४२ ॥  
सहिता ऋषिसङ्घैश्च तथा सिद्धसुरासुरैः  ।  
एवमुक्ता महादेव उमया सहितो विभुः  ॥ ४.४३ ॥  
वन्द्यमानोऽथ मनुना मया चादर्शनं गतः  ।  
तेन चैषा महापुण्या महापातकनाशिनी  ॥ ४.४४ ॥  
कथिता पृच्छ्यते या ते मा ते भवतु विस्मयः  ।  
एषा गङ्गा महापुण्या त्रिषु लोकेषु विश्रुता  ॥ ४.४५ ॥  
दशाभिः पञ्चभिः स्रोतैः प्लावयन्ती दिशो दश  ।  
शोणो महानदश्चैव नर्मदा सुरसा कृता  ॥ ४.४६ ॥  
मन्दाकिनी दशार्णा च चित्रकूटा तथैव च  ।  
तमसा विदिशा चैव करभा यमुना तथा  ॥ ४.४७ ॥  
चित्रोत्पला विपाशा च रञ्जना वालुवाहिनी  ।  
ऋक्षपादप्रसूतास्ताः सर्वा वै रुद्रसम्भवाः  ॥ ४.४८ ॥  
सर्वपापहराः पुण्याः सर्वमङ्गलदाः शिवाः  ।  
इत्येतैर्नामभिर्दिव्यैः स्तूयते वेदपारगैः  ॥ ४.४९ ॥  
पुराणज्ञैर्महाभागैराज्यपैः सोमपैस्तथा  ।  
इत्येतत्सर्वमाख्यातं महाभाग्यं नरोत्तम  ॥ ४.५० ॥  
मनुनोक्तं पुरा मह्यममृतायाः समुद्भवम्  ।  
पुण्यं पवित्रमतुलं रुद्रोद्गीतमिदं शुभम्  ॥ ४.५१ ॥  
ये नराः कीर्तयिष्यन्ति भक्त्या शृण्वन्ति येऽपि च  ।  
प्रातरुत्थाय नामानि दश पञ्च च भारत  ॥ ४.५२ ॥  
ते नराः सकलं पुण्यं लभिष्यन्त्यवगाहजम्  ।  
विमानेनार्कवर्णेन घण्टाशतनिनादिना  ॥ ४.५३ ॥  
त्यक्त्वा मानुष्यकं भावं यास्यन्ति परमां गतिम्  ॥ ४.५४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदापञ्चदशनामवर्णनं नाम चतुर्थोऽध्यायः ॥  


ऋKV अध्याय ५  

युधिष्ठिर उवाच -  
आश्चर्यमेतदखिलं कथितं भो द्विजोत्तम  ।  
विस्मयं परमापन्ना ऋषिसङ्घा मया सह  ॥ ५.१ ॥  
अहो भगवती पुण्या नर्मदेयमयोनिजा  ।  
रुद्रदेहाद्विनिष्क्रान्ता महापापक्षयङ्करी  ॥ ५.२ ॥  
सप्तकल्पक्षये प्राप्ते त्वयेयं सह सुव्रत  ।  
न मृता च महाभागा किमतः पुण्यमुत्तमम्  ॥ ५.३ ॥  
के ते कल्पाः समुद्दिष्टाः सप्त कल्पक्षयङ्कराः  ।  
न मृता चेदियं देवी त्वं चैव ऋषिपुङ्गव  ॥ ५.४ ॥  
अपक्षिगणसङ्घाते जगत्येकार्णवीकृते  ।  
कीदृग्रूपः समभवन्महादेवो युगक्षये  ॥ ५.५ ॥  
कथं संहरते विश्वं कथं चास्ते महार्णवे  ।  
कथं च सृजते विश्वं कथं धारयते प्रजाः  ॥ ५.६ ॥  
कीदृग्रूपा भवेद्देवी सरिदेकार्णवीकृते  ।  
किमर्थं नर्मदा प्रोक्ता रेवती च कथं स्मृता  ॥ ५.७ ॥  
अञ्जनेति किमर्थं वा किमर्थं सुरसेति च  ।  
मन्दाकिनी किमर्थं च शोणश्चेति कथं भवेत् ॥ ५.८ ॥  
त्रिकूटेति किमर्थं वा किमर्थं वालुवाहिनी  ।  
कोटिकोट्यो हि तीर्थानां प्रविष्टा या महार्णवम्  ॥ ५.९ ॥  
कियत्यः सरितां कोट्यो नर्मदां समुपासते  ।  
यज्ञोपवीतैरृषिभिर्देवताभिस्तथैव च  ॥ ५.१० ॥  
विभक्तेयं किमर्थं च श्रूयते मुनिसत्तम  ।  
वैष्णवीति पुराणज्ञैः किमर्थमिह चोच्यते  ॥ ५.११ ॥  
केषु स्थानेषु तीर्थेषु पूजनीया सरिद्वरा  ।  
तीर्थानि च पृथग्ब्रूहि यत्र सन्निहितो हरः  ॥ ५.१२ ॥  
यत्प्रमाणा च सा देवी या रुद्रेण विनिर्मिता  ।  
कीदृशानि च कर्माणि रुद्रेण कथितानि ते  ॥ ५.१३ ॥  
कथं म्लेच्छसमाकीर्णो देशोऽयं द्विजसत्तम  ।  
एतदाचक्ष्व मां ब्रह्मन्मार्कण्डेय महामते  ॥ ५.१४ ॥  

श्रीमार्कण्डेय उवाच -  
शृण्वन्तु ऋषयः सर्वे त्वं च तात युधिष्ठिर  ।  
पुराणं नर्मदायां तु कथितं च त्रिशूलिना  ॥ ५.१५ ॥  
वायोः सकाशाच्च मया तेनापि च महेश्वरात् ।  
अशक्यत्वान्मनुष्याणां सङ्क्षिप्तमृषिभिः पुरा  ॥ ५.१६ ॥  
मायूरं प्रथमं तात कौर्म्यं च तदनन्तरम्  ।  
पुरं तथा कौशिकं च मात्स्यं द्विरदमेव च  ॥ ५.१७ ॥  
वाराहं यन्मया दृष्टं वैष्णवं चाष्टमं परम्  ।  
न्यग्रोधाख्यमतः चासीदाकाङ्क्षं पुनरुत्तमम्  ॥ ५.१८ ॥  
पद्मं च तामसं चैव संवर्तोद्वर्तमेव च  ।  
महाप्रलयमित्याहुः पुराणे वेदचिन्तकाः  ॥ ५.१९ ॥  
एतत्सङ्क्षेपतः सर्वं सङ्क्षिप्तं तैर्महात्मभिः  ।  
विभक्तं च चतुर्भागैर्ब्रह्माद्यैश्च महर्षिभिः  ॥ ५.२० ॥  
तदहं सम्प्रवक्ष्यामि पुराणार्थविशारद  ।  
सप्त कल्पा महाघोरा यैरियं न मृता सरित् ॥ ५.२१ ॥  
आ जङ्गमं तमोभूतमप्रज्ञातमलक्षणम्  ।  
नष्टचन्द्रार्ककिरणमासीद्भूतविवर्जितम्  ॥ ५.२२ ॥  
तमसोऽतो महानाम्ना पुरुषः स जगद्गुरुः  ।  
चचार तस्मिन्नेकाकी व्यक्ताव्यक्तः सनातनः  ॥ ५.२३ ॥  
स चौङ्कारमयोऽतीतो गायत्रीमसृजद्द्विजः  ।  
स तया सार्द्धमीशानश्चिक्रीड पुरुषो विराट् ॥ ५.२४ ॥  
स्वदेहादसृजद्विश्वं पञ्चभूतात्मसञ्ज्ञितम्  ।  
क्रीडन्समसृजद्विश्वं पञ्चभूतात्मसञ्ज्ञितम्  ॥ ५.२५ ॥  
क्रीडन् सृजद्विराट्सञ्ज्ञः सबीजं च हिरण्मयम्  ।  
तच्चाण्डमभवद्दिव्यं द्वादशादित्यसन्निभम्  ॥ ५.२६ ॥  
तद्भित्त्वा पुरुषो जज्ञे चतुर्वक्त्रः पितामहः  ।  
सोऽसृजद्विश्वमेवं तु सदेवासुरमानुषम्  ॥ ५.२७ ॥  
सतिर्यक्पशुपक्षीकं स्वेदाण्डजजरायुजम्  ।  
एतदण्डं पुराणेषु प्रथमं परिकीर्तितम्  ॥ ५.२८ ॥  
पूर्वकल्पे नृपश्रेष्ठ क्रीडन्त्या परमेष्ठिना  ।  
उमया सह रुद्रस्य क्रीडतश्चार्णवीकृतः  ॥ ५.२९ ॥  
हर्षाज्जज्ञे शुभा कन्या उमायाः स्वेदसम्भवा  ।  
शर्वस्योरःस्थलाज्जज्ञे उमा कुचविमर्दनात् ॥ ५.३० ॥  
स्वेदाद्विजज्ञे महती कन्या राजीवलोचना  ।  
द्वितीयः सम्भवो यस्या रुद्रदेहाद्युधिष्ठिर  ॥ ५.३१ ॥  
सा परिभ्रमते लोकान् सदेवासुरमानवान्  ।  
त्रैलोक्योन्मादजननी रूपेणऽप्रतिमा तदा  ॥ ५.३२ ॥  
तां दृष्ट्वा देवदैत्येन्द्रा मोहिता लभते कथम्  ।  
मृगयन्ति स्म तां कन्यामितश्चेतश्च भारत  ॥ ५.३३ ॥  
हावभावविलासैश्च मोहयत्यखिलं जगत् ।  
भ्रमते दिव्यरूपा सा विद्युत्सौदामिनी यथा  ॥ ५.३४ ॥  
मेघमध्ये स्थिता भाभिः सर्वयोषिदनुत्तमा  ।  
ततो रुद्रं सुराः सर्वे दैत्याश्च सह दानवैः  ॥ ५.३५ ॥  
वरयन्ति स्म तां कन्यां कामेनाकुलिता भृशम्  ।  
ततोऽब्रवीन्महादेवो देवदानवयोर्द्वयोः  ॥ ५.३६ ॥  
बलेन तेजसा चैव ह्यधिको यो भविष्यति  ।  
स इमां प्राप्स्यते कन्यां नान्यथा वै सुरोत्तमाः  ॥ ५.३७ ॥  
ततो देवासुराः सर्वे कन्यां वै समुपागमन्  ।  
अहमेनां ग्रहीष्यामि अहमेनामिति ब्रुवन्  ॥ ५.३८ ॥  
पश्यतामेव सर्वेषां सा कन्यान्तरधीयत  ।  
पुनस्तां ददृशुः सर्वे योजनान्तरधिष्ठिताम्  ॥ ५.३९ ॥  
जग्मुस्ते त्वरिताः सर्वे यत्र सा समदृश्यत  ।  
त्रिभिश्चतुर्भिश्च तथा योजनैर्दशभिः पुनः  ॥ ५.४० ॥  
धिष्ठितां समपश्यंस्ते सर्वे मातङ्गगामिनीम्  ।  
योजनानां शतैर्भूयः सहस्रैश्चाप्यधिष्ठिताम्  ॥ ५.४१ ॥  
तथा शतसहस्रेण लघुत्वात्समदृश्यत  ।  
अग्रतः पृष्ठतश्चैव दिशासु विदिशासु च  ॥ ५.४२ ॥  
तां पश्यन्ति वरारोहामेकधा बहुधा पुनः  ।  
दिव्यवर्षसहस्रं तु भ्रामितास्ते तया पुरा  ॥ ५.४३ ॥  
न चावाप्ता तु सा कन्या महादेवाङ्गसम्भवा  ।  
सहोमया ततो देवो जहासोच्चैः पुनःपुनः  ॥ ५.४४ ॥  
गणास्तालकसम्पातैर्नृत्यन्ति च मुदान्विताः  ।  
अकस्माद्दृश्यते कन्या शङ्करस्य समीपगा  ॥ ५.४५ ॥  
तां दृष्ट्वा विस्मयापन्ना देवा यान्ति पराङ्मुखाः  ।  
तस्याश्चक्रे ततो नाम स्वयमेव पिनाकधृक् ॥ ५.४६ ॥  
नर्म चैभ्यो ददे यस्मात्तत्कृतैश्चेष्टितैः पृथक् ।  
भविष्यसि वरारोहे सरिच्छ्रेष्ठा तु नर्मदा  ॥ ५.४७ ॥  
स्वरूपमास्थितो देवः प्राप हास्यं यतो भुवि  ।  
नर्मदा तेन चोक्तेयं सुशीतलजला शिवा  ॥ ५.४८ ॥  
सप्तकल्पक्षये जाते यदुक्तं शम्भुना पुरा  ।  
न मृता तेन राजेन्द्र नर्मदा ख्यातिमागता  ॥ ५.४९ ॥  
ततस्तामददात्कन्यां शीलवतीं सुशोभनाम्  ।  
महार्णवाय देवेशः सर्वभूतपतिः प्रभुः  ॥ ५.५० ॥  
ततः सा ऋक्षशैलेन्द्रात्फेनपुञ्जाट्टहासिनी  ।  
विवेश नर्मदा देवी समुद्रं सरितां पतिम्  ॥ ५.५१ ॥  
एवं ब्राह्मे पुरा कल्पे समुद्भूतेयमीश्वरात् ।  
मात्स्ये कल्पे मया दृष्टा समाख्याता मया शृणु  ॥ ५.५२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पञ्चमोऽध्यायः ॥  


ऋKV अध्याय ६  

मार्कण्डेय उवाच -  
पुनर्युगान्ते सम्प्राप्ते तृतीये नृपसत्तम  ।  
दादशार्कवपुर्भूत्वा भगवान्नीललोहितः  ॥ ६.१ ॥  
सप्तद्वीपसमुद्रान्तां सशैलवनकाननाम्  ।  
निर्दग्धां तु महीं कृत्स्नां कालो भूत्वा महेश्वरः  ॥ ६.२ ॥  
ततो महाघनो भूत्वा प्लावयामास वारिणा  ।  
कृष्णं कृष्णवपुस्त्वेनां विद्युच्चन्द्रायुधाङ्किताम्  ॥ ६.३ ॥  
प्लावयित्वा जगत्सर्वं तस्मिन्नेकार्णवीकृते  ।  
सुष्वाप विमले तोये जगत्सङ्क्षिप्य मायया  ॥ ६.४ ॥  
ततोऽहं भ्रममास्तु तमोभूते महार्णवे  ।  
दिव्यं वर्षसहस्रं तु वायुभूते महेश्वरे  ॥ ६.५ ॥  
ओङ्कृत्वा देवदेवेशं येनेदं गहनीकृतम्  ।  
ध्यायमानस्ततो देवं राजेन्द्र विमले जले  ॥ ६.६ ॥  
तस्मिन्महार्णवे घोरे नष्टे स्थावरजङ्गमे  ।  
मयूरं स्वर्णपत्राढ्यमपश्यंसहसा जले  ।  
विचित्रचन्द्रकोपेतं नीलकण्ठं सुलोचनम्  ॥ ६.७ ॥  
ततो मयूरः स महार्णवान्ते विक्षोभयित्वा हि महास्वेण  ।  
चचार देवस्त्रिशिखी शिखण्डी त्रैलोक्यगोप्ता स महानुभावः  ॥ ६.८ ॥  
शिवश्च रौद्रेण मयूररूपिणा विक्षोभ्यमाणे सलिलेऽपि तस्मिन्  ।  
सह भ्रमन्तीं च महार्णवान्ते सरिन्महौघां सुमहान्ददर्श  ॥ ६.९ ॥  
स तां महादेवमयूररूपो दृष्ट्वा भ्रमन्तीं सहसोर्मिजालैः  ।  
का त्वं शुभे शाश्वतदेहभूता क्षयं न यातासि महाक्षयान्ते  ॥ ६.१० ॥  
देवासुरगणे नष्टे सरित्सरमहार्णवे  ।  
का त्वं भ्रमसि पद्माक्षि क्व गतासि च न क्षयम्  ॥ ६.११ ॥  

नर्मदोवाच -  
तव प्रसादाद्देवेश मृत्युर्मम न विद्यते  ।  
सृज देव पुनर्विश्वं शर्वरी क्षयमागता  ॥ ६.१२ ॥  
एवमुक्तो महादेवो व्यधुनोत्पक्षपञ्जरम्  ।  
तावत्पञ्जरमध्यान्ते तस्य पक्षाद्विनिःसृताः  ॥ ६.१३ ॥  
तावन्तो देवदैत्येन्द्राः पक्षाभ्यां तस्य जज्ञिरे  ।  
तेषां मध्ये पुनः सा तु नर्मदा भ्रमते सरित् ॥ ६.१४ ॥  
ततश्चान्यो महाशैलो दृश्यते भरतर्षभ  ।  
त्रिभिः कूटैः सुविस्तीर्णैः शृङ्गवानिव गोवृषः  ॥ ६.१५ ॥  
त्रिकूटस्तु इति ख्यातः सर्वरत्नैर्विभूषितः  ।  
ततस्तस्मात्त्रिकूटाच्च प्लावयन्ती महीं ययौ  ॥ ६.१६ ॥  
त्रिकूटी तेन विख्याता पित्ःणां त्रायणी परा  ।  
द्वितीयाच्च ततो गङ्गा विस्तीर्णा धरणीतले  ॥ ६.१७ ॥  
तृतीयं च ततः शृङ्गं सप्तधा खण्डशो गतम्  ।  
जम्बूद्वीपे तु सञ्जाताः सप्त ते कुलपर्वताः  ॥ ६.१८ ॥  
चन्द्रनक्षत्रसहिता ग्रहग्रामनदीनदाः  ।  
अण्डजं स्वेदजं जातमुद्भिज्जं च जरायुजम्  ॥ ६.१९ ॥  
एवं जगदिदं सर्वं मयूरादभवत्पुरा  ।  
समस्तं नरशार्दूल महादेवसमुद्भवम्  ॥ ६.२० ॥  
ततो नदीः समुद्रांश्च संविभज्य पृथक्पृथक् ।  
नर्मदामाह देवेशो गच्छ त्वं दक्षिणां दिशम्  ॥ ६.२१ ॥  
एवं सा दक्षिणा गङ्गा महापातकनाशिनी  ।  
उत्तरे जाह्नवी देशे पुण्या त्वं दक्षिणे शुभा  ॥ ६.२२ ॥  
यथा गङ्गा महापुण्या मम मस्तकसम्भवा  ।  
तद्विशिष्टा महाभागे त्वं चैवेति न संशयः  ॥ ६.२३ ॥  
त्वया सह भविष्यामि एकेनांशेन सुव्रते  ।  
महापातकयुक्तानामौषधं त्वं भविष्यसि  ॥ ६.२४ ॥  
एवमुक्ता तु देवेन महापातकनाशिनी  ।  
दक्षिणं दिग्विभागं तु सा जगामाशु विक्रमा  ॥ ६.२५ ॥  
ऋक्षशैलेन्द्रमासाद्य चन्द्रमौलेरनुग्रहात् ।  
वार्यौघैः प्रस्थिता यस्मान्महादेवप्रणोदिता  ॥ ६.२६ ॥  
महता चापि वेगेन यस्मादेषा समुच्छ्रिता  ।  
महती तेन सा प्रोक्ता महादेवान्महीपते  ॥ ६.२७ ॥  
तपतस्तस्य देवस्य शूलाग्राद्बिन्दवोऽपतन्  ।  
तेनैषा शोणसञ्ज्ञा तु दश सप्त च ताः स्मृताः  ॥ ६.२८ ॥  
सर्वेषां नर्मदा पुण्या रुद्रदेहाद्विनिःसृता  ।  
सर्वाभ्यश्च सरिद्भ्यश्च वरदानान्महात्मनः  ॥ ६.२९ ॥  
शङ्करानुप्रहाद्देवी महापातकनाशिनी  ।  
यस्मान्महार्णवे घोरे दृश्यते महती च सा  ॥ ६.३० ॥  
सुव्यक्ताङ्गी महाकाया महती तेन सा स्मृता  ।  
तस्माद्विक्षोभ्यमाणा हि दिग्गजैरम्बुदोपमैः  ॥ ६.३१ ॥  
कलुषत्वं नयत्येव रसेन सुरसा तथा  ।  
कृपां करोति सा यस्माल्लोकानामभयप्रदा  ॥ ६.३२ ॥  
संसारार्णवमग्नानां तेन चैषा कृपा स्मृता  ।  
पुरा कृतयुगे पुण्ये दिव्यमन्दारभूषिता  ॥ ६.३३ ॥  
कल्पवृक्षसमाकीर्णा रोहीतकसमाकुला  ।  
वहत्येषा च मन्देन तेन मन्दाकिनी स्मृता  ॥ ६.३४ ॥  
भित्त्वा महार्णवं क्षिप्रं यस्माल्लोकमिहागता  ।  
पूज्या सुरैश्च सिद्धैश्च तस्मादेषा महार्णवा  ॥ ६.३५ ॥  
विचित्रोत्पलसङ्घातैरृक्षद्विपसमाकुला  ॥ ६.३६ ॥  
भित्त्वा शैलं च विपुलं प्रयात्येवं महार्णवम्  ।  
भ्रामयन्ती दिशः सर्वा रवेण महता पुरा  ॥ ६.३७ ॥  
प्लावयन्ती विराजन्ती तेन रेवा इति स्मृता  ।  
भार्यापुत्रसुदुःखाढ्यान्नराञ्छापैः समावृतान्  ॥ ६.३८ ॥  
विपापान्कुरुते यस्माद्विपापा तेन सा स्मृता  ।  
विण्मूत्रनिचयां घोरां पांशुशोणितकर्दमाम्  ॥ ६.३९ ॥  
पाशैर्नित्यं तु सम्बाधां यस्मान्मोचयते भृशम्  ।  
विपाशेति च सा प्रोक्ता संसारार्णवतारिणी  ॥ ६.४० ॥  
नर्मदा विमलाम्भा च विमलेन्दुशुभानना  ।  
तमोभूते महाघोरे यस्मादेषा महाप्रभा  ॥ ६.४१ ॥  
विमला तेन सा प्रोक्ता विद्वद्भिर्नृपसत्तम  ।  
करैरिन्दुकरप्रख्यैः सूर्यरश्मिसमप्रभा  ॥ ६.४२ ॥  
क्षरन्ती मोदते विश्वं करभा तेन चोच्यते  ।  
यस्माद्रञ्जयते लोकान्दर्शनादेव भारत  ॥ ६.४३ ॥  
रञ्जनाद्रञ्जना प्रोक्ता धात्वर्थे राजसत्तम  ।  
तृणवीरुधगुल्माद्यास्तिर्यञ्चः पक्षिणस्तथा  ।  
तानुद्भूतान्नयेत्स्वर्गं तेनोक्ता वायुवाहिनी  ॥ ६.४४ ॥  
एवं यो वेत्ति नामानि निर्गमं च विशेषतः  ।  
स याति पापविर्मुक्तो रुद्रलोकं न संशयः  ॥ ६.४५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये सहैतुकरेवानाममाहात्म्यवर्णने मयूरकल्पसमुद्भवो नाम षष्ठोऽध्यायः ॥  


ऋKV अध्याय ७  

श्रीमार्कण्डेय उवाच -  
पुनरेकार्णवे घोरे नष्टे स्थावरजङ्गमे  ।  
सलिलेनाप्लुते लोके निरालोके तमोद्भवे  ॥ ७.१ ॥  
ब्रह्मैको विचरंस्तत्र तमीभूते महार्णवे  ।  
दिव्यवर्षसहस्रं तु खद्योत इव रूपवान्  ॥ ७.२ ॥  
शेते योजनसाहस्रमप्रमेयमनुत्तमम्  ।  
द्वादशादित्यसङ्काशं सहस्रचरणेक्षणम्  ॥ ७.३ ॥  
प्रसुप्तं चार्णवे घोरे ह्यपश्यत्कूर्मरूपिणम्  ।  
तं दृष्ट्वा विस्मयापन्नो ब्रह्मा बोधयते शनैः  ॥ ७.४ ॥  
स्तुतिभिर्मङ्गलैश्चैव वेदवेदाङ्गसम्भवैः  ।  
वाचस्पते विबुध्यस्व महाभूत नमोऽस्तु ते  ॥ ७.५ ॥  
तवोदरे जगत्सर्वं तिष्ठते परमेश्वर  ।  
तद्विमुञ्च महासत्त्व यत्पूर्वं संहृतं त्वया  ॥ ७.६ ॥  
व्यतीता रजनी ब्राह्मी दिनं समनुवर्तते  ।  
निरीक्ष्य सर्वलोकेश येन सम्भवते जगत् ॥ ७.७ ॥  
स निशम्य वचस्तस्य उत्थितः परमेश्वरः  ।  
समुद्गिरन् स लोकांस्त्रीन् ग्रस्तान् कल्पक्षये तदा  ॥ ७.८ ॥  
देवदानवगन्धर्वाः सयक्षोरगराक्षसाः  ।  
सचन्द्रार्कग्रहाः सर्वे शरीरात्तस्य निर्गताः  ॥ ७.९ ॥  
ततो ह्येकार्णवं सर्वं विभज्य परमेश्वरः  ।  
विस्तीर्णोपलतोयौघां सरित्सरविवर्धिताम्  ॥ ७.१० ॥  
पश्यते मेदिनीं देवः सवृक्षौषधिपल्वलाम्  ।  
हिमवन्तं गिरिश्रेष्ठं श्वेतं पर्वतमुत्तमम्  ॥ ७.११ ॥  
शृङ्गवन्तं महाशैलं ये चान्ये कुलपर्वताः  ।  
जम्बुद्वीपं कुशं क्रौञ्चं सगोमेदं सशाल्मलम्  ॥ ७.१२ ॥  
पुष्करान्ताश्च ये द्वीपा ये च सप्तमहार्णवाः  ।  
लोकालोकं महाशैलं सर्वं च पुरतः स्थितम्  ॥ ७.१३ ॥  
चतुःप्रकृतिसंयुक्तं जगत्स्थावरजङ्गमम्  ।  
युगान्ते तु विनिष्क्रान्तमपश्यत्स महेश्वरः  ॥ ७.१४ ॥  
विप्रकीर्णशिलाजालामपश्यत्स वसुन्धराम्  ।  
कूर्मपृष्ठोपगां देवीं महार्णवगतां प्रभुः  ॥ ७.१५ ॥  
तस्मिन् विशीर्णशैलाग्रे सरित्सरोविवर्जिते  ।  
नानातरङ्गभिन्नोद आवर्तोद्वर्तसङ्कुले  ॥ ७.१६ ॥  
नानौषधिप्रज्वलिते नानोत्पलशिलातले  ।  
नानाविहङ्गसङ्घुष्टां मत्स्यकूर्मसमाकुलाम्  ॥ ७.१७ ॥  
दिव्यमायामयीं देवीमुत्कृष्टाम्बुदसन्निभाम्  ।  
नदीमपश्यद्देवेशो ह्यनौपम्यजलाशयाम्  ॥ ७.१८ ॥  
मध्ये तस्याम्बुदश्यामां पीनोरुजघनस्तनीम्  ।  
वस्त्रैरनुपमैर्दिव्यैर्नानाभरणभूषिताम्  ॥ ७.१९ ॥  
सनूपुररवोद्दामां हारकेयूरमण्डिताम्  ।  
तादृशीं नर्मदां देवीं स्वयं स्त्रीरूपधारिणीम्  ॥ ७.२० ॥  
योगमायामयैश्चित्रैर्भूषणैः स्वैर्विभूषिताम्  ।  
अव्यक्ताङ्गीं महाभागामपश्यत्स तु नर्मदाम्  ॥ ७.२१ ॥  
अर्धोद्यतभुजां बालां पद्मपत्रायतेक्षणाम्  ।  
स्तुवन्तीं देवदेवेशमुत्थितां तु जलात्तदा  ॥ ७.२२ ॥  
विस्मयाविष्टहृदयो ह्यहमुद्वीक्ष्य तां शुभाम्  ।  
स्नात्वा जले शुभे तस्याः स्तोतुमभ्युद्यतस्ततः  ॥ ७.२३ ॥  
अर्चयामास संहृष्टो मन्त्रैर्वेदाङ्गसम्भवैः  ।  
सृष्टं च तत्पुरा राजन्पश्येयं सचराचरम्  ॥ ७.२४ ॥  
सदेवासुरगन्धर्वं सपन्नगमहोरगम्  ।  
पश्याम्येषा महाभागा नैव याता क्षयं पुरा  ॥ ७.२५ ॥  
महादेवप्रसादाच्च तच्छरीरसमुद्भवा  ।  
भूयो भूयो मया दृष्टा कथिता ते नृपोत्तम  ॥ ७.२६ ॥  
प्रादुर्भावमिमं कौर्म्यं येऽधीयन्ते द्विजोत्तमाः  ।  
येऽपि शृण्वन्ति विद्वांसो मुच्यन्ते तेऽपि किल्बिषैः  ॥ ७.२७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कूर्मकल्पसमुद्भवो नाम सप्तमोऽध्यायः ॥  


ऋKV अध्याय ८  

मार्कण्डेय उवाच -  
नष्टे लोके पुनश्चान्ये सलिलेन समावृते  ।  
महार्णवस्य मध्यस्थो बाहुभ्यामतरं जलम्  ॥ ८.१ ॥  
दिव्ये वर्षशते पूर्णे श्रान्तोऽहं नृपसत्तम  ।  
ध्यातुं समारभं देवं महदर्णवतारणम्  ॥ ८.२ ॥  
ध्यायमानस्ततः काले अपश्यं पक्षिणं परम्  ।  
हारकुन्देन्दुसङ्काशं बकं गोक्षीरपाण्डुरम्  ॥ ८.३ ॥  
ततोऽहं विस्मयाविष्टस्तं बकं समुदीक्ष्य वै  ।  
अस्मिन्महार्णवे घोरे कुतोऽयं पक्षिसम्भवः  ॥ ८.४ ॥  
तरन्बाहुभिरश्रान्तस्तं बकं प्रत्यभाषिषि  ।  
पाक्षरूपं समास्थाय कस्त्वमेकार्णवीकृते  ॥ ८.५ ॥  
भ्रमसे दिव्ययोगात्मन्मोहयन्निव मां प्रभो  ।  
एतत्कथय मे सर्वं योऽसि सोऽसि नमोऽस्तु ते  ॥ ८.६ ॥  
सोऽब्रवीन्मां महादेवो ब्रह्माहं विष्णुरेव च  ।  
जगत्सर्वं मया वत्स संहृतं किं न बुध्यसे  ॥ ८.७ ॥  
तव माता पिताहं वै विश्वस्य च महामुने  ।  
कारुण्यं मम सञ्जातं दृष्ट्वा मग्नं महार्णवे  ॥ ८.८ ॥  
पक्षिरूपं समास्थाय अतोऽत्राहं समागतः  ।  
किमर्थमातुरो भूत्वा भ्रमसीत्थं महार्णवे  ॥ ८.९ ॥  
शीघ्रं प्रविश मत्पक्षौ येन विश्रमसे द्विज  ।  
एवमुक्तस्ततस्तेन देवेनाहं नरेश्वर  ॥ ८.१० ॥  
ततोऽहं तस्य पक्षान्ते प्रलीनस्तु भ्रमञ्जले  ।  
काले युगसाहस्रान्ते अश्रान्तोऽर्णवमध्यगः  ॥ ८.११ ॥  
ततः शृणोमि सहसा दिक्षु सर्वासु सुव्रत  ।  
किञ्चिन्नूपुरसम्मिश्रमद्भुतं शब्दमुत्तमम्  ॥ ८.१२ ॥  
तदार्णवजलं सर्वं सङ्क्षिप्तं सहसाभवत् ।  
किमेतदिति सञ्चिन्त्य दिशः समवलोकयम्  ॥ ८.१३ ॥  
दश कन्यास्ततो दिक्षु आगताश्च महार्णवे  ।  
वस्त्रालङ्कारसहिता दिग्भ्यो नूपुरभूषिताः  ॥ ८.१४ ॥  
काचिच्चन्द्रसमाभासा काचिदादित्यसप्रभा  ।  
काचिदञ्जनपुञ्जाभा काचिद्रक्तोत्पलप्रभा  ॥ ८.१५ ॥  
नानारूपधरा सौम्या नानाभरणभूषिता  ।  
अर्घ्यपाद्यादिभिर्माल्यैर्बकमभ्यर्च्य सुव्रताः  ॥ ८.१६ ॥  
ततस्तं पर्वताकारं गुह्यं पक्षिणमव्ययम्  ।  
प्रविवेश महाघोरं पर्वतो ह्यर्णवं स्वराट् ॥ ८.१७ ॥  
योजनानां सहस्राणि तावन्त्येव शतानि च  ।  
त्रिंशद्योजनसाहस्रं यावद्भूमण्डलं त्विति  ॥ ८.१८ ॥  
ततो भूमण्डलं दिव्यं पञ्चरत्नसमाकुलम्  ।  
दिव्यस्फटिकसोपानं रुक्मस्तम्भमनोरमम्  ॥ ८.१९ ॥  
योजनानां सहस्रं तु विस्तराद्द्विगुणायतम्  ।  
वापीकूपसमाकीर्णं प्रासादाट्टालकावृतम्  ॥ ८.२० ॥  
कल्पवृक्षसमाकीर्णं ध्वजषष्टिविभूषितम्  ।  
तस्मिन्पुरवरे रम्ये नानारत्नोपशोभितम्  ॥ ८.२१ ॥  
तथान्यच्च पुरं रम्यं पताकोज्ज्वलवेदिकम्  ।  
शतयोजनविस्तीर्णं तावद्द्विगुणमायतम्  ॥ ८.२२ ॥  
पुरमध्ये ततस्तस्मिन्नदी परमशोभना  ।  
महती पुण्यसलिला नानारत्नशिला तथा  ॥ ८.२३ ॥  
तस्यास्तीरे मया दृष्टं तडित्सूर्यसमप्रभम्  ।  
इन्द्रनीलमहानीलैश्चितं रत्नैः समन्ततः  ॥ ८.२४ ॥  
क्वचिद्वह्निसमाकारं क्वचिदिन्द्रायुधप्रभम्  ।  
क्वचिद्धूम्रं क्वचित्पीतं क्वचिद्रक्तं क्वचित्सितम्  ॥ ८.२५ ॥  
नानावर्णैः समायुक्तं लिङ्गमद्भुतदर्शनम्  ।  
ब्रह्मविष्ण्विन्द्रसाध्यैश्च समन्तात्परिवारितम्  ॥ ८.२६ ॥  
नन्दीश्वरगणाध्यक्षैश्चेन्द्रादित्यैश्च तद्वृतम्  ।  
पश्यामि लिङ्गमीशानं महालिङ्गं तमेव च  ॥ ८.२७ ॥  
परिवार्य ततस्तं तु प्रसुप्तान्देवदानवान्  ।  
निमीलिताक्षान्पश्यामि दिव्याभरणभूषितान्  ॥ ८.२८ ॥  
ततस्ताः पद्मपत्राक्ष्यो नार्यः परमसम्मताः  ।  
नद्यास्तस्या जले स्नात्वा दिव्यपुष्पैर्मनोरमैः  ॥ ८.२९ ॥  
दत्त्वार्घपाद्यं विधिवल्लिङ्गस्य सह पक्षिणा  ।  
अर्चयन्तीर्वरारोहा दश ताः प्रमदोत्तमाः  ॥ ८.३० ॥  
ततस्त्वभ्यर्च्य तल्लिङ्गं तस्मिन्नेव पुरोत्तमे  ।  
सर्वा अदर्शनं जग्मुर्विद्युतोऽभ्रगणेष्विव  ॥ ८.३१ ॥  
न चासौ पक्षिराट्तस्मिन्न स्त्रियो न च देवताः  ।  
तदेवैकं स्थितं लिङ्गमर्चयन्विस्मयान्वितः  ॥ ८.३२ ॥  
ततोऽहं दुःखमूढात्मा रुद्रमायेति चिन्तयन्  ।  
ततः कन्याः समुत्तीर्य दिव्याम्बरविभूषणाः  ॥ ८.३३ ॥  
भासयन्त्यो जगत्सर्वं विद्युतोऽभ्रगणानिव  ।  
पद्मैर्हिरण्मयैर्दिव्यैरर्चयित्वा शुभाननाः  ॥ ८.३४ ॥  
विविशुस्तज्जलं क्षिप्रं समन्ताद्वरभूषणाः  ।  
तस्मिन्पुरवरे चान्ये तामेवाहं पुनःपुनः  ॥ ८.३५ ॥  
पश्यामि ह्यमरां कन्यामर्चयन्तीं महेश्वरम्  ।  
ततोऽहं तां वरारोहामपृच्छं कमलेक्षणाम्  ॥ ८.३६ ॥  
का त्वमस्मिन्पुरे देवि वससे शिवमर्चती  ।  
ताश्चागताः स्त्रियः सर्वाः क्व गतास्ते गणेश्वराः  ॥ ८.३७ ॥  
नमोऽस्तु ते महाभागे ब्रूहि पुण्ये महेश्वरि  ।  
तव प्रसादाद्विज्ञातुमेतदिच्छामि सुव्रते  ।  
दयां कृत्वा महादेवि कथयस्व ममानघे  ॥ ८.३८ ॥  

श्र्युवाच -  
विस्मृताहं कथं विप्र दृष्ट्वा कल्पे पुरातने  ।  
मा तेऽभूत्स्मृतिविभ्रंशः सा चाहं कल्पवाहिनी  ॥ ८.३९ ॥  
नर्मदा नाम विख्याता रुद्रदेहाद्विनिःसृता  ।  
यास्ताः कन्यास्त्वया दृष्टा ह्यर्चयन्त्यो महेश्वरम्  ॥ ८.४० ॥  
याभिस्त्विह समानीतः पक्षिराजसमन्विताः  ।  
दिशस्ता विद्धि सर्वेशाः सर्वास्त्वं मुनिसत्तम  ॥ ८.४१ ॥  
तिर्यक्पक्षिस्वरूपेण महायोगी महेश्वरः  ।  
एभिः शिवपुराद्विप्र आनीतः स महेश्वरः  ॥ ८.४२ ॥  
सैष देवो महादेवो लिङ्गमूर्तिर्व्यवस्थितः  ।  
अर्च्यते ब्रह्मविष्ण्विन्द्रैः सुरासुरजगद्गुरुः  ॥ ८.४३ ॥  
लयमायाति यस्माद्धि जगत्सर्वं चराचरम्  ।  
तेन लिङ्गमिति प्रोक्तं पुराणज्ञैर्महर्षिभिः  ॥ ८.४४ ॥  
तेन देवगणाः सर्वे सङ्क्षिप्ता मायया पुरा  ।  
प्रलीनाश्चैव लोकेश न दृश्यन्ते हि साम्प्रतम्  ॥ ८.४५ ॥  
पुनर्दृश्या भविष्यन्ति सृजमानाः स्वयम्भुवा  ।  
साहं लिङ्गार्चनपरा नर्मदा नाम नामतः  ॥ ८.४६ ॥  
कालं युगसहस्रस्य रुद्रस्य परिचारिका  ।  
अस्य प्रसादादमरस्तथा त्वं द्विजपुङ्गव  ॥ ८.४७ ॥  
सत्यार्जवदयायुक्तः सिद्धोऽसि त्वं शिवार्चनात् ।  
एवमुक्त्वा तु सा देवी तत्रैवान्तरधीयत  ॥ ८.४८ ॥  
ताः स्त्रियः स च देवेशो बकरूपो महेश्वरः  ।  
तस्यास्तद्वचनं श्रुत्वा अवतीर्य महानदीम्  ॥ ८.४९ ॥  
स्नात्वा समर्चय त्वं हि विधिना मन्त्रपूर्वकम्  ।  
ततोऽहं सहसा तस्मात्समुत्तीर्य जलाशयात् ॥ ८.५० ॥  
न च पश्यामि तल्लिङ्गं न च तां निम्नगां नृप  ।  
तदैव लोकाः सञ्जाताः क्षितिश्चैव सकानना  ॥ ८.५१ ॥  
ऋक्षचन्द्रार्कविततं तदेव च नभस्तलम्  ।  
यथापूर्वमदृष्टं तु तथैव च पुनः कृतम्  ।  
नतोऽहं मनसा देवमपूजयं महेश्वरम्  ॥ ८.५२ ॥  
एवं बके पुरा कल्पे मया दृष्टेयमव्यया  ।  
नर्मदा मर्त्यलोकस्य महापातकनाशिनी  ॥ ८.५३ ॥  
तस्माद्धर्मपरैर्विप्रैः क्षत्रशूद्रविशादिभिः  ।  
सदा सेव्या महाभागा धर्मवृद्ध्यर्थकारिभिः  ॥ ८.५४ ॥  
येऽपि भक्तया सकृत्तोये नर्मदाया महेश्वरम्  ।  
स्नात्वा ते सर्वं पापं नाशयन्त्यसंशयम्  ॥ ८.५५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये बककल्पसमुद्भवो नामाष्टमोऽध्यायः ॥  


ऋKV अध्याय ९  

श्रीमार्कण्डेय उवाच -  
पुनर्युगान्तं ते चान्यं सम्प्रवक्ष्यामि तच्छृणु  ।  
सूर्यैरादीपिते लोके जङ्गमे स्थावरे पुरा  ॥ ९.१ ॥  
सरित्सरःसमुद्रेषु क्षयं यातेषु सर्वशः  ।  
निर्मानुषवषट्कारे ह्यमर्यादगतिं गते  ॥ ९.२ ॥  
नानारूपैस्ततो मेधैः शक्रायुधविराजितैः  ।  
सर्वमापूरितं व्योम वार्यौघैः पूरिते तदा  ॥ ९.३ ॥  
ततस्त्वेकार्णवीभूते सर्वतः सलिलावृते  ।  
जगत्कृत्वोदरे सर्वं सुष्वाप भगवान्हरः  ॥ ९.४ ॥  
प्रकृतिं स्वामवष्टभ्य योगात्मा स प्रजापतिः  ।  
शेते युगसहस्रान्तं कालमाविश्य सार्णवम्  ॥ ९.५ ॥  
तत्र सुप्तं महात्मानं ब्रह्मलोकनिवासिनः  ।  
भृग्वादिऋषयः सर्वे ये चान्ये सनकादयः  ॥ ९.६ ॥  
पर्यङ्के विमले शुभ्रे नानास्तरणसंस्तृते  ।  
शयानं ददृशुर्देवं सपत्नीकं वृषध्वजम्  ॥ ९.७ ॥  
विश्वरूपा तु सा नारी विश्वरूपो महेश्वरः  ।  
गाढमालिङ्ग्य सुप्तस्तां ददृशे चाहमव्ययम्  ॥ ९.८ ॥  
पादमूले ततस्तस्य श्यामां तां पद्मलक्षणाम्  ।  
कन्यां पश्यामि सुश्रोणीं चरणौ तस्य मृद्गतीम्  ॥ ९.९ ॥  
विमलाम्बरसंवीतां व्यालयज्ञोपवीतिनीम्  ।  
श्यामां कमलपत्राक्षीं सर्वाभरणभूषिताम्  ॥ ९.१० ॥  
सकलं युगसाहस्रं नर्मदेयं विजानती  ।  
प्रसुप्तं देवदेवेशमुपास्ते वरवर्णिनी  ॥ ९.११ ॥  
हृतैर्वेदैश्चतुर्भिश्च ब्रह्माप्येवं महेश्वरः  ।  
भृग्वाद्यैर्मानसैः पुत्रैः स्तौति शङ्करमव्ययम्  ॥ ९.१२ ॥  
भक्त्या परमया राजंस्तत्र शम्भुमनामयम्  ।  
स्तुवन्तस्तत्र देवेशं मन्त्रैरीश्वरसम्भवैः  ॥ ९.१३ ॥  
प्रसुप्तं देवमीशानं बोधयन्समुपस्थितः  ।  
उत्तिष्ठ हर पिङ्गाक्ष महादेव महेश्वर  ॥ ९.१४ ॥  
मम वेदा हृताः सर्वे अतोऽहं स्तोतुमुद्यतः  ।  
वेदैर्व्याप्तं जगत्सर्वं दिव्यादिव्यं चराचरम्  ॥ ९.१५ ॥  
अतीतं वर्तमानं च स्मरामि च सृजाम्यहम्  ।  
तैर्विना चाहमेकस्तु मूकोऽधो जडवत्सदा  ॥ ९.१६ ॥  
गतिर्वीर्यं बलोत्साहौ तैर्विना न प्रजायते  ।  
तैर्विना देवदेवेश नाहं किञ्चित्स्मरामि वै  ॥ ९.१७ ॥  
तान्वेदान्देवदेवेश शीघ्रं मे दातुमर्हसि  ।  
जडान्धबधिरं सर्वं जगत्स्थावरजङ्गमम्  ॥ ९.१८ ॥  
स्थानादि दश चत्वारि न शोभन्ते सुरेश्वर  ।  
प्रणमाम्यल्पवीर्यत्वाद्वेदहीनः सुरेश्वर  ॥ ९.१९ ॥  
वेदेभ्यः सकलं जातं यत्किञ्चित्सचराचरम्  ।  
तावच्छोभन्ति शास्त्राणि समस्तानि जगद्गुरो  ॥ ९.२० ॥  
यावद्वेदनिधिरयं नोपतिष्ठेत्सनातनः  ।  
यथोदितेन सूर्येण तमो याति विनाशताम्  ॥ ९.२१ ॥  
एवं समस्तपापानि यान्ति वेदस्य धारणात् ।  
वेदे रहसि यत्सूक्ष्मं यत्तद्ब्रह्म सनातनम्  ॥ ९.२२ ॥  
हृदिस्थं देव जानामि गतं तद्वेदगर्जनात् ।  
वेदानुच्चरतो मेऽद्य तव शङ्कर चाग्रतः  ॥ ९.२३ ॥  
अकस्मात्ते गता वेदा न सृजेयं विभो भुवम्  ।  
तेऽपि सर्वे महादेव प्रविष्टाः सम्मुखार्णवम्  ॥ ९.२४ ॥  
ते याच्यमाना देवेश तिष्ठन्तु स्मरणे मम  ।  
दुहितेयं विशालाक्षी सर्वः सर्वं विजानते  ॥ ९.२५ ॥  
जायती युगसाहस्रं नान्या काचिद्भवेदृशी  ।  
ऋषिश्चायं महाभागो मार्कण्डो धीमतां वरः  ॥ ९.२६ ॥  
कल्पे कल्पे महादेव त्वामयं पर्युपासते  ।  
जगत्त्रयहितार्थाय चरते व्रतमुत्तमम्  ॥ ९.२७ ॥  
एवमुक्तस्तु देवेशो ब्रह्मणा परमेष्ठिना  ।  
उवाच श्लक्ष्णया वाचा नर्मदां सरितां वराम्  ॥ ९.२८ ॥  
कथयस्व महाभागे ब्रह्मणस्त्वं तु पृच्छतः  ।  
केन वेदा हृताः सर्वे वेधसो जगतीगुरोः  ॥ ९.२९ ॥  
एवमुक्ता तु रुद्रेण उवाच मृगलोचना  ।  
ब्रह्मणो जपतो वेदांस्त्वयि सुप्ते महेश्वर  ॥ ९.३० ॥  
भवतश्छिद्रमासाद्य घोरेऽस्मिन्सलिलावृते  ।  
पूर्वकल्पसमुद्भूतावसुरौ सुरदुर्जयौ  ॥ ९.३१ ॥  
श्रियावृत्तौ महादेव त्वया चोत्पादितौ पुरा  ।  
सुरासुरसुदुर्जेयौ दानवौ मधुकैटभौ  ॥ ९.३२ ॥  
तौ वायुभूतौ सूक्ष्मौ च पठतोऽस्मात्पितामहात् ।  
तावाशु हृत्वा वेदांश्च प्रविष्टौ च महार्णवम्  ॥ ९.३३ ॥  
एतच्छ्रुत्वा महातेजा ह्यमृतायास्ततो वचः  ।  
सस्मार स च देवेशं शङ्खचक्रगदाधरम्  ॥ ९.३४ ॥  
स विवेश महाराज भूतलं ससुरोत्तमः  ।  
दानवान्तकरो देवः सर्वदैवतपूजितः  ॥ ९.३५ ॥  
मीनरूपधरो देवो लोडयामास चार्णम्  ।  
वेदांश्च ददृशे तत्र पाताले निहितान्प्रभुः  ॥ ९.३६ ॥  
तौ च दैत्यौ महावीर्यौ दृष्टवान्मधुसूदनः  ।  
महावेगौ महाबाहू सूदयामास तेजसा  ॥ ९.३७ ॥  
वेदांस्तत्रापि तोयस्थानानिनाय जगद्गुरुः  ।  
चतुर्वक्त्राय देवायाददाच्चक्रविभूषितः  ॥ ९.३८ ॥  
ततः प्रहृष्टो भगवान् वेदांल्लब्ध्वा पितामहः  ।  
जनयामास निखिलं जगद्भूयश्चराचरम्  ॥ ९.३९ ॥  
सा च देवी नदी पुण्या रुद्रस्य परिचारिका  ।  
पावनी सर्वभूतानां प्रोवाह सलिलं तदा  ॥ ९.४० ॥  
तस्यास्तीरे ततो देवा ऋषयश्च तपोधनाः  ।  
यजन्ति त्र्यम्बकं देवं प्रहृष्टेनान्तरात्मना  ॥ ९.४१ ॥  
एका मूर्तिर्महेशस्य कारणान्तरगता  ।  
त्रैगुण्या कुरुते कर्म ब्रह्मचक्रीशरूपतः  ॥ ९.४२ ॥  
एतेषां तु पृथग्भावं ये कुर्वन्ति सुमोहिताः  ।  
तेषां धर्मः कुतः सिद्धिर्जायते पापकर्मिणाम्  ॥ ९.४३ ॥  
एवमेता महानद्यस्तिस्रो रुद्रसमुद्भवाः  ।  
एका एव त्रिधा भूता गङ्गा रेवा सरस्वती  ॥ ९.४४ ॥  
गङ्गा तु वैष्णवी मूर्तिः सर्वपापप्रणाशिनी  ।  
रुद्रदेहसमुद्भूता नर्मदा चैवमेव तु  ॥ ९.४५ ॥  
ब्राह्मी सरस्वती मूर्तिस्त्रिषु लोकेषु विश्रुता  ।  
दिव्या कामगमा देवी वाग्विभूत्यै तु संस्थिता  ॥ ९.४६ ॥  
नर्मदा परमा काचिन्मर्त्यमूर्तिकला शिवा  ।  
दिव्या कामगमा देवी सर्वत्र सुरपूजिता  ॥ ९.४७ ॥  
व्यापिनी सर्वभूतानां सूक्ष्मात्सूक्ष्मतरा स्मृता  ।  
अक्षया ह्यमृता ह्येषा स्वर्गसोपानमुत्तमा  ॥ ९.४८ ॥  
सृष्टा रुद्रेण लोकानां संसारार्णवतारिणी  ॥ ९.४९ ॥  
सीरजलं येऽपि पिबन्ति लोके मुच्यन्ति ते पापविशेषसङ्घैः  ।  
व्रजन्ति संसारमनादिभावं त्यक्त्वा चिरं मोक्षपदं विशुद्धम्  ॥ ९.५० ॥  
यथा गङ्गा तथा रेवा तथा चैव सरस्वती  ।  
समं पुण्यफलं प्रोक्तं स्नानदर्शनचिन्तनैः  ॥ ९.५१ ॥  
वरदानान्महाभागा ह्यधिका चोच्यते बुधैः  ।  
कारुण्यान्तरभावेन न मृता समुपागता  ॥ ९.५२ ॥  
मुच्यन्ते दर्शनात्तेन पातकैः स्नानमङ्गलैः  ।  
नर्मदायां नृपश्रेष्ठ ये नमन्ति त्रिलोचनम्  ॥ ९.५३ ॥  
उमारुद्राङ्गसम्भूता येन चैषा महानदी  ।  
लोकान्प्रापयते स्वर्गं तेन पुण्यत्वमागता  ॥ ९.५४ ॥  
य एवमीशानवरस्य देहं विभज्य देवीमिह संशृणोति  ।  
स याति रुद्रं महतारवेण गन्धर्वयक्षैरिव गीयमानः  ॥ ९.५५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये नर्मदोत्पत्तितत्स्नानफलादिकथनं नाम नवमोऽध्यायः ॥  


ऋKV अध्याय १०  

युधिष्ठिर उवाच -  
कस्मिन्कल्पे महाभागा नर्मदेयं द्विजोत्तम  ।  
विभक्ता ऋषिभिः सर्वैस्तपोयुक्तैर्महात्मभिः  ॥ १०.१ ॥  
एतद्विस्तरतः सर्वं ब्रूहि मे वदतां वर  ।  
कल्पान्ते यद्भवेत्कष्टं लोकानां तत्त्वमेव च  ॥ १०.२ ॥  
अतीते तु पुरा कल्पे यथेयं वर्ततेऽनघ  ।  
अस्यान्त्यस्य च कल्पस्य व्यवस्थां कथय प्रभो  ।  
एवमुक्तः सभामध्ये मार्कण्डो वाक्यमब्रवीत् ॥ १०.३ ॥  

मार्कण्डेय उवाच -  
वक्ष्येऽहं श्रूयतां सर्वैः कथेयं पूर्वतः श्रुता  ॥ १०.४ ॥  
महत्कथेयं वैशिष्टी कल्पादस्मात्परं तु या  ।  
लोकक्षयकरो घोर आसीत्कालः सुदारुणः  ॥ १०.५ ॥  
तस्मिन्नपि महाघोरे यथेयं वा मृता सती  ।  
परितुष्टैर्विभक्ता च शृणुध्वं तां कथामिमाम्  ॥ १०.६ ॥  
युगान्ते समनुप्राप्ते पितामहदिनत्रये  ।  
मानसा ब्रह्मणः पुत्राः साक्षाद्ब्रह्मेव सत्तमाः  ॥ १०.७ ॥  
सनकाद्या महात्मानो ये च वैमानिका गणाः  ।  
यमेन्द्रवरुणाद्याश्च लोकपाला दिनत्रये  ॥ १०.८ ॥  
कालापेक्षास्तु तिष्ठन्ति लोकवृत्तान्ततत्पराः  ।  
ततः कल्पक्षये प्राप्ते तेषां ज्ञानमनुत्तमम्  ॥ १०.९ ॥  
सर्वेषां नश्यते चायुर्युगरूपानुसारतः  ।  
भूर्लोकं ते परित्यज्य अगमंश्च भुवं तदा  ॥ १०.१० ॥  
स्वर्लोकं च महश्चैव जनश्चैव तपस्तदा  ।  
आश्रयं सत्यलोकं च सर्वलोकमनुत्तमम्  ॥ १०.११ ॥  
कालं युगसहस्रान्तं पुत्रपौत्रसमन्विताः  ।  
सत्यलोके च तिष्ठन्ति यावत्सञ्जायते जगत् ॥ १०.१२ ॥  
ब्रह्मपुत्राश्च ये केचित्कल्पादौ न भवन्ति ह  ।  
त्रैलोक्यं ते परित्यज्य अनाधारं भवन्ति च  ॥ १०.१३ ॥  
तैः सार्धं ये तु ते विप्रा अन्ये चापि तपोधनाः  ।  
यक्षरक्षःपिशाचाश्च अन्ये वैमानिका गणाः  ॥ १०.१४ ॥  
ऋषयश्च महाभागा वर्णाश्चान्ये पृथग्विधाः  ।  
सीदन्ति भूम्यां सहिता ये चान्ये तलवासिनः  ॥ १०.१५ ॥  
अनावृष्टिरभूत्तत्र महती शतवार्षिकी  ।  
लोकक्षयकरी रौद्रा वृक्षवीरुद्विनाशिनी  ॥ १०.१६ ॥  
त्रैलोक्यसङ्क्षोभकरी सप्तार्णवविशोषणी  ।  
ततो लोकाः क्षुधाविष्टा भ्रमन्तीव दिशो दश  ॥ १०.१७ ॥  
कन्दैर्मूलैः फलैर्वापि वर्तयन्ते सुदुःखिताः  ।  
सरितः सागराः कूपाः सेवन्ते पावनानि च  ॥ १०.१८ ॥  
तत्रापि सर्वे शुष्यन्ति सरिद्भिः सह सागराः  ।  
ततो यान्यल्पसाराणि सत्त्वानि पृथिवीतले  ॥ १०.१९ ॥  
तान्येवाग्रे प्रलीयन्ते भिन्नान्युरुजलेन वै  ।  
अथ सङ्क्षीयमाणासु सरित्सु सह सागरैः  ॥ १०.२० ॥  
ऋषीणां षष्टिसाहस्रं कुरुक्षेत्रनिवासिनाम्  ।  
ये च वैखानसा विप्रा दन्तोलूखलिनस्तथा  ॥ १०.२१ ॥  
हिमाचलगुहागुह्ये ये वसन्ति तपोधनाः  ।  
सर्वे ते मामुपागम्य क्षुत्तृषार्तास्तपोधनाः  ॥ १०.२२ ॥  
ऊचुः प्राञ्जलयः सर्वे सीदयामो महामुने  ।  
सरित्सागरशैलान्तं जगत्संशुष्यते द्विज  ॥ १०.२३ ॥  
कुत्र यास्याम सहिता यावत्कालस्य पर्ययः  ।  
दीर्घायुरसि विप्रेन्द्र न मृतस्त्वं युगक्षये  ॥ १०.२४ ॥  
भूतं भव्यं भविष्यच्च सर्वं तव हृदि स्थितम्  ।  
तस्मात्त्वं वेत्सि सर्वं च कथयस्व महाव्रत  ॥ १०.२५ ॥  
कीदृक्कालं महाभाग क्षपिष्यामोऽथ सुव्रत  ।  
अनावृष्टिहतं सर्वं सीदते सचराचरम्  ॥ १०.२६ ॥  
परित्राहि महाभाग न यथा याम सङ्क्षयम्  ।  
ततः सञ्चिन्त्य मनसा त्वरन्विप्रानथाब्रवम्  ॥ १०.२७ ॥  
कुरुक्षेत्रं त्यजध्वं च पुत्रदारसमन्विताः  ।  
त्यक्त्वोदीचीं दिशं सर्वे यामो याम्यामनुत्तमाम्  ॥ १०.२८ ॥  
नगरग्रामघोषाढ्यां पुरपत्तनशोभिताम्  ।  
गच्छामो नर्मदातीरं बहुसिद्धनिषेवितम्  ॥ १०.२९ ॥  
रुद्राङ्गीं तां महापुण्यां सर्वपापप्रणाशिनीम्  ।  
पश्यामस्तां महाभागां न्यग्रोधावारसङ्कुलाम्  ॥ १०.३० ॥  
माहेश्वरैर्भागवतैः साङ्ख्यैः सिद्धैः सुसेविताम्  ।  
अनावृष्टिभयाद्भीताः कूलयोरुभयोरपि  ॥ १०.३१ ॥  
आश्रमे ह्याश्रमान्दिव्यान्कारयामो जितव्रताः  ।  
एवमुक्तास्तु ते सर्वे समेतानुचरैः सह  ॥ १०.३२ ॥  
नर्मदातीरमासाद्य स्थिताः सर्वेऽकुतोभयाः  ।  
किञ्चित्पूर्वमनुस्मृत्य पुरा कल्पादिभिर्भयम्  ॥ १०.३३ ॥  
प्राप्तास्तु नर्मदातीरमादावेव कलौ युगे  ।  
ततो वर्षशतं पूर्णं दिव्यं रेवातटेऽवसन्  ॥ १०.३४ ॥  
षड्विंशच्च सहस्राणि वर्षाणां मानुषाणि च  ।  
तत्राश्चर्यं मया दृष्टमृषीणां वसतां नृप  ॥ १०.३५ ॥  
अनावृष्टिहते लोके संशुष्के स्थावरे चरे  ।  
भिन्ने युगादिकलने हाहाभूते विचेतने  ॥ १०.३६ ॥  
चातुर्वर्णे प्रलीने तु नष्टे होमबलिक्रमे  ।  
निःस्वाहे निर्वषट्कारे शौचाचारविवर्जिते  ॥ १०.३७ ॥  
इयमेका सरिच्छ्रेष्ठा ऋषिकोटिनिषेविता  ।  
नान्या काचित्त्रिलोकेऽपि रमणीया नरेश्वर  ॥ १०.३८ ॥  
यथेयं पुण्यसलिला इन्द्रस्येवामरावती  ।  
देवतायतनैः शुभ्रैराश्रमैश्च सुकल्पितैः  ॥ १०.३९ ॥  
शोभते नर्मदा देवी स्वर्गे मन्दाकिनी यथा  ।  
यावद्वृक्षा महाशैला यावत्सागरसम्भवा  ॥ १०.४० ॥  
उभयोः कूलयोस्तावन्मण्डितायतनैः शुभैः  ।  
हूयद्भिरग्निहोत्रैश्च हविर्धूमसमाकुला  ॥ १०.४१ ॥  
बभूव नर्मदा देवी प्रावृट्काल इव शर्वरी  ।  
देवतायतनैर्नैकैः पूजासंस्कारशोभिता  ॥ १०.४२ ॥  
सरिद्भिर्भ्राजते श्रेष्ठा पुरी शाक्री च भास्करी  ।  
केचित्पञ्चाग्नितपसः केचिदप्यग्निहोत्रिणः  ॥ १०.४३ ॥  
केचिद्धूमकमश्नन्ति तपस्युग्रे व्यवस्थिताः  ।  
आत्मयज्ञरताः केचिदपरे भक्तिभागिनः  ॥ १०.४४ ॥  
वैष्णवज्ञानमासाद्य केचिच्छैवं व्रतं तथा  ।  
एकरात्रं द्विरात्रं च केचित्षष्ठाहभोजनाः  ॥ १०.४५ ॥  
चान्द्रायणविधानैश्च कृच्छ्रिणश्चातिकृच्छ्रिणः  ।  
एवंविधैस्तपोभिश्च नर्मदातीरशोभितैः  ॥ १०.४६ ॥  
यजद्भिः शङ्करं देवं केशवं भाति नित्यदा  ।  
एकत्वे च पृथक्त्वे च यजतां च महेश्वरम्  ॥ १०.४७ ॥  
कलौ युगे महाघोरे प्राप्ताः सिद्धिमनुत्तमाम्  ।  
यस्य यस्य हि या भक्तिर्विज्ञानं यस्य यादृशम्  ॥ १०.४८ ॥  
यस्मिन्यस्मिंश्च देवे तु तान्तामीशोऽददात्प्रभुः  ।  
स्वभावैकतया भक्त्या तामेत्यान्तः प्रलीयते  ॥ १०.४९ ॥  
संसारे परिवर्तन्ते ये पृथग्भाजिनो नराः  ।  
ये महावृक्षमीशानं त्यक्त्वा शाखावलम्बिनः  ॥ १०.५० ॥  
पुनरावर्तमानास्ते जायन्ते हि चतुर्युगे  ।  
देवान्ते स्थावरान्ते च संसारे चाभ्रमन्क्रमात् ॥ १०.५१ ॥  
पुनर्जन्म पुनः स्वर्गे पुनर्घोरे च रौरवे  ।  
ये पुनर्देवमीशानं भवं भक्तिसुसंस्थिताः  ॥ १०.५२ ॥  
यजन्ति नर्मदातीरे न पुनस्ते भवन्ति च  ।  
आ देहपतनात्केचिदुपासन्तः परं गताः  ॥ १०.५३ ॥  
केचिद्द्वादशभिर्वर्षैः षड्भरन्ये तपोधनाः  ।  
त्रिभिः संवत्सरैः केचित्केचित्संवत्सरेण तु  ॥ १०.५४ ॥  
षड्भिर्मासैस्तु संसिद्धास्त्रिभिर्मासैस्तथापरे  ।  
मुनयो देवमाश्रित्य नर्मदां च यशस्विनीम्  ॥ १०.५५ ॥  
छित्त्वा संसारदोषांश्च अगमन्ब्रह्म शाश्वतम्  ।  
एवं कलियुगे घोरे शतशोऽथ सहस्रशः  ॥ १०.५६ ॥  
नर्मदातीरमाश्रित्य मुनयो रुद्रमाविशन्  ॥ १०.५७ ॥  
ये नर्मदातीरमुपेत्य विप्राः शैवे व्रते यत्नमुपप्रपन्नाः  ।  
त्रिकालमम्भः प्रविगाह्य भक्त्या देवं समभ्यर्च्य शिवं व्रजन्ति  ॥ १०.५८ ॥  
ध्यानार्चनैर्जाप्यमहाव्रतैश्च नारायणं वा सततं स्मरन्ति  ।  
ते धौतपाण्डुरपटा इव राजहंसाः संसारसागरजलस्य तरन्ति पारम्  ॥ १०.५९ ॥  
सत्यं सत्यं पुनः सत्यमुत्क्षिप्य भुजमुच्यते  ।  
इदमेकं सुनिष्पन्नं ध्येयो नारायणः सदा  ॥ १०.६० ॥  
यो वा हरं पूजयते जितात्मा मासं च पक्षं च वसेन्नरेन्द्र  ।  
रेवां समाश्रित्य महानुभावः स देवदेवोऽथ भवेत्पिनाकी  ॥ १०.६१ ॥  
कीटाः पतङ्गाश्च पिपीलिकाश्च ये वै म्रियन्तेऽम्भसि नर्मदायाः  ।  
ते दिव्यरूपास्तु कुलप्रसूताः शतं समा धर्मपरा भवन्ति  ॥ १०.६२ ॥  
कालेन वृक्षाः प्रपतन्ति येऽपि महातरङ्गौघनिकृत्तमूलाः  ।  
ते नर्मदाम्भोभिरपास्तपापा देदीप्यमानास्त्रिदिवं प्रयान्ति  ॥ १०.६३ ॥  
अकामकामाश्च तथा सकामा रेवान्तमाश्रित्य म्रियन्ति तीरे  ।  
जडान्धमूकास्त्रिदिवं प्रयान्ति किमत्र विप्रा भवभावयुक्ताः  ॥ १०.६४ ॥  
मासोपवासैरपि शोषिताङ्गा न तां गतिं यान्ति विमुक्तदेहाः  ।  
म्रियन्ति रेवाजलपूतकायाः शिवार्चने केशवभावयुक्ताः  ॥ १०.६५ ॥  
नीवारश्यामाकयवेङ्गुदाद्यैरन्यैर्मुनीन्द्रा इह वर्तयन्ति  ।  
आप्रित्य कूलं त्रिदशानुगीतं ते नर्मदाया न विशन्ति मृत्युम्  ॥ १०.६६ ॥  
भ्रमन्ति ये तीरमुपेत्य देव्यास्त्रिकालदेवार्चनसत्यपूताः  ।  
विण्मूत्रचर्मास्थितिरोपधानाः कुक्षौ युवत्या न वसन्ति भूयः  ॥ १०.६७ ॥  
किं यज्ञदानैर्बहुभिश्च तेषां निषेवितैस्तीर्थवरैः समस्तैः  ।  
रेवातटं दक्षिणमुत्तरं वा सेवन्ति ते रुद्रचरानुपूर्वम्  ॥ १०.६८ ॥  
ते वञ्चिताः पङ्गुजडान्धभूता लोकेषु मर्त्याः पशुभिश्च तुल्याः  ।  
ये नाश्रिता रुद्रशरीरभूतां सोपानपङ्क्तिं त्रिदिवस्य रेवाम्  ॥ १०.६९ ॥  
युगं कलिं घोरमिमं य इच्छेद्द्रष्टुं कदाचिन्न पुनर्द्विजेन्द्रः  ।  
स नर्मदातीरमुपेत्य सर्वं सम्पूजयेत्सर्वविमुक्तसङ्गः  ॥ १०.७० ॥  
विघ्नैरनेकैरतियोज्यमाना ये तीरमुझन्ति न नर्मदायाः  ।  
ते चैव सर्वस्य हितार्थभूता वन्द्याश्च ते सर्वजनस्य मान्याः  ॥ १०.७१ ॥  
भृग्वत्रिगार्गेयवशिष्ठकङ्काः शतैः समेतैर्नियतास्त्वसङ्ख्यैः  ।  
सिद्धिं परां ते हि जलप्लुताङ्गाः प्राप्तास्तु लोकान्मरुतां न चान्ये  ॥ १०.७२ ॥  
ज्ञानं महत्पुण्यतमं पवित्रं पठन्त्यदो नित्यविशुद्धसत्त्वाः  ।  
गतिं परां यान्ति महानुभावा रुद्रस्य वाक्यं हि यथा प्रमाणम्  ॥ १०.७३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये नर्मदास्नानफलश्रुतिकथनं नाम दशमोऽध्यायः ॥  


ऋKV अध्याय ११  

युधिष्ठिर उवाच -  
अहो महत्पुण्यतमा विशिष्टा क्षयं न याता इह या युगान्ते  ।  
तस्मात्सदा सेव्यतमा मुनीन्द्रैर्ध्यानार्चनस्नानपरायणैश्च  ॥ ११.१ ॥  
यामाश्रित्य गता मोक्षमृषयो धर्मवत्सलाः  ।  
ये त्वयोक्तास्तु नियमा ऋषीणां वेदनिर्मिताः  ॥ ११.२ ॥  
मोक्षावाप्तिर्भवेद्येषां नियमैश्च पृथग्विधैः  ।  
दशद्वादशभिर्वापि षड्भिरष्टाभिरेव वा  ॥ ११.३ ॥  
त्रिभिस्तथा चतुर्भिर्वा वर्षैर्मासैस्तथैव च  ।  
मुच्यन्ते कलिदोषैस्ते देवेशानसमर्चनात् ॥ ११.४ ॥  
ब्रह्माणं वा सुरश्रेष्ठ केशवं वा जगद्गुरुम्  ।  
अर्चयन्पापमखिलं जहात्येव न संशयः  ॥ ११.५ ॥  
एतद्विस्तरतः सर्वं कथयस्व ममानघ  ।  
यस्मिन्संसारगहने निमग्नाः सर्वजन्तवः  ।  
ते कथं त्रिदिवं प्राप्ता इति मे संशयो वद  ॥ ११.६ ॥  

श्रीमार्कण्डेय उवाच -  
जन्मान्तरैरनेकैस्तु मानुष्यमुपलभ्यते  ।  
भक्तिरुत्पद्यते चात्र कथञ्चिदपि शङ्करे  ॥ ११.७ ॥  
तीर्थदानोपवासानां यज्ञैर्देवद्विजार्चनैः  ।  
अवाप्तिर्जायते पुंसां श्रद्धया परया नृप  ॥ ११.८ ॥  
तस्माच्छ्रद्धा प्रकर्तव्या मानवैर्धर्मवत्सलैः  ।  
ईशोऽपि श्रद्धया साध्यस्तेन श्रद्धा विशिष्यते  ॥ ११.९ ॥  
अन्यथा निष्फलं सर्वं श्रद्धाहीनं तु भारत  ।  
तस्मात्समाश्रयेद्भक्तिं रुद्रस्य परमेष्ठिनः  ॥ ११.१० ॥  
तेषांहि सफलं जन्म येषां भक्तिरचञ्चला  ।  
सा चैव त्रिविधा भक्तिः सात्त्विकी राजसी तथा  ॥ ११.११ ॥  
तामसी सर्वलोकस्य त्रिविधं च फलं लभेत् ।  
ते कर्मफलसंयोगादावर्तन्ते पुनःपुनः  ॥ ११.१२ ॥  
जन्मान्तरशतैस्तेषां ज्ञानिनां देवयाजिनाम्  ।  
देवत्रये भवेद्भक्तिः क्षयात्पापस्य कर्मणः  ॥ ११.१३ ॥  
ईशानात्तु पुनर्मोक्षो जायते छिन्नसंशयः  ।  
ये पुनर्नर्मदातीरमाश्रित्य द्विजपुङ्गवाः  ॥ ११.१४ ॥  
त्रयीमार्गमसन्दिग्धास्ते यान्ति परमां गतिम्  ।  
एकाग्रमनसो ये तु शङ्करं शिवमव्ययम्  ॥ ११.१५ ॥  
अर्चयन्तीह निरताः क्षिप्रं सिध्यन्ति ते जनाः  ।  
कालेन महता सिद्धिर्जायतेऽन्यत्र देहिनाम्  ॥ ११.१६ ॥  
नर्मदायाः पुनस्तीरे क्षिप्रं सिद्धिरवाप्यते  ।  
षड्भिर्वर्षैस्तु सिध्यन्ति ये तु साङ्ख्यविदो जनाः  ॥ ११.१७ ॥  
वैष्णवा ज्ञानसम्पन्नास्तेऽपि सिध्यन्ति चाग्रतः  ।  
सर्वयोगविदो ये च समुद्रमिव सिन्धवः  ॥ ११.१८ ॥  
एकीभवन्ति कल्पान्ते योगे माहेश्वरे गताः  ।  
सर्वेषामेव योगानां योगो माहेश्वरो वरः  ॥ ११.१९ ॥  
तमासाद्य विमुच्यन्ते येऽपि स्युः पापयोनयः  ।  
शिवमर्च्य नदीकूले जायन्ते ते न योनिषु  ॥ ११.२० ॥  
गतिरेषा दुरारोहा सर्वपापक्षयङ्करी  ।  
मुच्यन्ते मङ्क्षु संसाराद्रेवामाश्रित्य जन्तवः  ॥ ११.२१ ॥  
तस्मात्स्नायी भवेन्नित्यं तथा भस्मविलेपनः  ।  
नर्मदातीरमासाद्य क्षिप्रं सिद्धिमवाप्नुयात् ॥ ११.२२ ॥  
त्रिकालं पूजयेच्छान्तो यो नरो लिङ्गमादरात् ।  
सर्वरोगविनिर्मुक्तः स याति परमां गतिम्  ॥ ११.२३ ॥  
षड्भिः सिध्यति मसैस्तु यद्यपि स्यात्स पापकृत् ।  
ये पुनः शुद्धमनसो मासैः शुध्यन्ति ते त्रिभिः  ॥ ११.२४ ॥  
यथा दिनकरस्पृष्टं हिमं शैलाद्विशीर्यन्ते  ।  
तद्वद्विलीयते पापं स्पृष्टं भस्मकणैः शुभैः  ॥ ११.२५ ॥  
वैनतेयभयत्रस्ता यथा नश्यन्ति पन्नगाः  ।  
तद्वत्पापानि नश्यन्ति भस्मनाभ्युक्षितानि ह  ॥ ११.२६ ॥  
नर्मदातोयपूतेन भस्मनोद्धूलयन्ति ये  ।  
सद्यस्ते पापसङ्घाच्च मुच्यन्ते नात्र संशयः  ॥ ११.२७ ॥  
व्रतं पाशुपतं भक्तया यथोक्तं पालयन्ति ये  ।  
शूद्रान्नेन विहीनास्तु ते यान्ति परमां गतिम्  ॥ ११.२८ ॥  
अमृतं ब्राह्मणस्यान्नं क्षत्रियान्नं पयः स्मृतम्  ।  
वैश्यान्नमन्नमेव स्याच्छूद्रान्नं रुधिरं स्मृतम्  ॥ ११.२९ ॥  
शूद्रान्नरससम्पुष्टा ये म्रियन्ते द्विजोत्तमाः  ।  
ते तपोज्ञानहीनास्तु काका गृध्रा भवन्ति ते  ॥ ११.३० ॥  
दुष्कृतं हि मनुष्याणामन्नमाश्रित्य तिष्ठति  ।  
यो यस्यान्नं समश्नाति स तस्याश्नाति किल्बिषम्  ॥ ११.३१ ॥  
विशेषाद्यतिधर्मेण तपोलौल्यं समाश्रिताः  ।  
नरकं यान्त्यसन्दिग्धमित्येवं शङ्करोऽब्रवीत् ॥ ११.३२ ॥  
ईदृग्रूपाश्च ये विप्राः पाशुपत्ये व्यवस्थिताः  ।  
ते महत्पापसङ्घातं दहन्त्येव न संशयः  ॥ ११.३३ ॥  
विडम्बेन च संयुक्ता लौलुप्येन च पीडिताः  ।  
असङ्ग्राह्या इत्येवं श्रुतिनोदना  ॥ ११.३४ ॥  
मातापितृकृतैर्दोषैरन्ये केचित्स्वकर्मजैः  ।  
नष्टा ज्ञानावलेपेन अहङ्कारेणऽपरे  ॥ ११.३५ ॥  
शाङ्करे प्रस्थिता धर्मे ये स्मृत्यर्थबहिष्कृताः  ।  
क्लिश्यमानास्तु कलेन ते यान्ति परमां गतिम्  ॥ ११.३६ ॥  
अश्रद्दधानाः पुरुषा मूर्खा दम्भविवर्धिताः  ।  
न सिध्यन्ति दुरात्मानः कुदृष्टान्तार्थकीर्तनाः  ॥ ११.३७ ॥  
महाभाग्येऽपि तीर्थस्य शाङ्करं व्रतमास्थिताः  ।  
वियोनिं यान्त्यसन्दिग्धं लौलुप्येन समन्विताः  ॥ ११.३८ ॥  
न तीर्थैर्न च दानैश्च दुष्कृतं हि विलुप्यते  ।  
अज्ञानाच्च प्रमादाच्च कृतं पापं विनश्यति  ॥ ११.३९ ॥  
एवं ज्ञात्वा तु विधिना वर्तितव्यं द्विजातिभिः  ।  
परं ब्रह्म जपद्भिश्च वार्तितव्यं मुहुर्मुहुः  ॥ ११.४० ॥  
ऊर्ध्वरूपं विरूपाक्षं योऽधीते रुद्रमेव च  ।  
ईशानं पश्यते साक्षात्षण्मासात्सङ्गवर्जितः  ॥ ११.४१ ॥  
संहिताया दशावृत्तीर्यः करोति सुसंयतः  ।  
नर्मदातटमाश्रित्य स मुच्येत्सर्वपातकैः  ॥ ११.४२ ॥  
पुराणसंहितां वापि शैवीं वा वैष्णवीमपि  ।  
यः पठेन्नर्मदातीरे शिवाग्रे स शिवात्मकः  ॥ ११.४३ ॥  
आ भूतसङ्क्षयं यावत्स्वर्गलोके महीयते  ।  
संसाख्यसनं हातुं पुरा प्रोक्तं तु नन्दिना  ॥ ११.४४ ॥  
देवर्षिसिद्धगन्धर्वसमवाये शिवालये  ।  
नन्दिगीतामिमां राजञ्छृणुष्वैकमनाः शुभाम्  ॥ ११.४५ ॥  
स्वर्गमोक्षप्रदां पुण्यां संसारभयनाशिनीम्  ॥ ११.४६ ॥  
संसारगह्वरगुहां प्रविहातुमेतां चेदिच्छथ प्रतिपदं भवतापखिन्नाः  ।  
नानाविधैर्निजकृतैर्बहुकर्मपाशैर्बद्धाः सुखाय शृणुतैकहितं मयोक्तम्  ॥ ११.४७ ॥  
शक्र वक्रगतिं मा गा मा कृथा यम यातनाम्  ।  
चेतः प्रचेतः शमय लौलुप्यं त्यज वित्तप  ॥ ११.४८ ॥  
दीनानाथविशिष्टेभ्यो धनं सर्वं परित्यज  ।  
यदि संसारजलधेर्वीचीप्रेङ्खोल्लनातुरः  ॥ ११.४९ ॥  
जन्मोद्विग्नं मृतेस्त्रस्तं ग्रस्तं कामादिभिर्नरम्  ।  
स्रस्तं यो न यमादिभ्यः पिनाकी पाति पावनः  ॥ ११.५० ॥  
मा धेहि गर्वं कीनाश हास्यं यास्यसि पीडयन्  ।  
प्राणिनं सर्वशरणं तद्भावि शरणं तव  ॥ ११.५१ ॥  
कालः करालको बालः को मृत्युः को यमाधमः  ।  
शिवविष्णुपराणां हि नराणां किं भयं भवेत् ॥ ११.५२ ॥  
भवभारार्तजन्तूनां रेवातीरनिवासिनाम्  ।  
भर्गश्च भगवांश्चैव भवभीतिविभेदनौ  ॥ ११.५३ ॥  
शिवं भज शिवं ध्याय शिवं स्तुहि शिवं यज  ।  
शिवं नम वराक त्वं ज्ञानं मोक्षं यदीच्छसि  ॥ ११.५४ ॥  
पठ पञ्चाननं शास्त्रं मन्त्रं पञ्चाक्षरं जप  ।  
धेहि पञ्चात्मकं तत्त्वं यज पञ्चाननं परम्  ॥ ११.५५ ॥  
किं तैः कर्मगणैः शोच्यैर्नानाभावविशेषितैः  ।  
यदि पञ्चाननः श्रीमान् सेव्यते सर्वथा शिवः  ॥ ११.५६ ॥  
किं संसारगजोन्मत्तबृंहितैर्निभृतैरपि  ।  
यदि पञ्चाननो देवो भावगन्धोपसेवितः  ॥ ११.५७ ॥  
रे मूढ किं विषादेन प्राप्य कर्मकदर्थनाम्  ।  
भवानीवल्लभं भीमं जप त्वं भयनाशनम्  ॥ ११.५८ ॥  
नर्मदातीरनिलयं दुःखौघविलयङ्करम्  ।  
स्वर्गमोक्षप्रदं भर्गं भज मूढ सुरेश्वरम्  ॥ ११.५९ ॥  
विहाय रेवां सुरसिन्धुसेव्यां तत्तीरसंस्थं च हरं हरिं च  ।  
उन्मत्तवद्भावविवर्जितस्त्वं क्व यासि रे मूढ दिगन्तराणि  ॥ ११.६० ॥  
भज रेवाजलं पुण्यं यज रुद्रं सनातनम्  ।  
जप पञ्चाक्षरीं विद्यां व्रज स्थानं च वाञ्छितम्  ॥ ११.६१ ॥  
क्लेशयित्वा निजं कायमुपायैर्बहुभिस्तु किम्  ।  
भज रेवां शिवं प्राप्य सुखसाध्यं परं पदम्  ॥ ११.६२ ॥  
एवं कैलासमासाद्य नदीं स शिवसन्निधौ  ।  
जगौ यल्लोकपालानां तन्मयोक्तं तवाधुना  ॥ ११.६३ ॥  

मार्कण्डेय उवाच -  
स्नानदानपरो यस्तु नित्यं धर्ममनुव्रतः  ।  
नर्मदातीरमाश्रित्य मुच्यते सर्वपातकैः  ॥ ११.६४ ॥  
विधिहीनो जपेन्नित्यं वेदान्सर्वाञ्छतं समाः  ।  
मृत्युलाङ्गलजाप्येन समो योऽप्यधिको गुणैः  ॥ ११.६५ ॥  
बीजयोन्यविशुद्धस्तु यथा रुद्रं न विन्दति  ।  
तथा लाङ्गलमन्त्रोऽपि न तिष्ठति गतायुषि  ॥ ११.६६ ॥  
गायत्रीजपसंयुक्तः संयमी ह्यधिको गुणैः  ।  
अग्निमीडे इषेत्वो वा अग्न आयाहि नित्यदा  ॥ ११.६७ ॥  
शन्नो देवीति कूलस्थो जपेन्मुच्येत किल्बिषैः  ॥ ११.६८ ॥  
साङ्गोपाङ्गांस्तथा वेदाञ्जपन्नित्यं समाहितः  ।  
न तत्फलमवाप्नोति गायत्र्या संयमी यथा  ॥ ११.६९ ॥  
रुद्राध्यायं सकृज्जप्त्वा विप्रो वेदसमन्वितः  ।  
मुच्यते सर्वपापेभ्यो विष्णुलोकं स गच्छति  ॥ ११.७० ॥  
अन्यद्वै जप्यसंस्थानं सूक्तमारण्यकं तथा  ।  
मुच्यते सर्वपापेभ्यो विष्णुलोकं स गच्छति  ॥ ११.७१ ॥  
यत्किञ्चित्क्रियते जाप्यं यच्च दानं प्रदीयते  ।  
नर्मदाजलमाश्रित्य तत्सर्वं चाक्षयं भवेत् ॥ ११.७२ ॥  
एवंविधैर्व्रतैर्नित्यं नर्मदां ये समाश्रिताः  ।  
ते मृता वैष्णवं यान्ति पदं वा शैवमव्ययम्  ॥ ११.७३ ॥  
सत्यलोकं नराः केचित्सूर्यलोकं तथापरे  ।  
अप्सरोगणसंवीता यावदाभूतसम्प्लवम्  ॥ ११.७४ ॥  
एवं वै वर्तमानेऽस्मिंल्लोके तु नृपपुङ्गव  ।  
ऋषीणां दशकोट्यस्तु कुरुक्षेत्रनिवासिनाम्  ॥ ११.७५ ॥  
मया सह महाभाग नर्मदातटमाश्रिताः  ।  
फलमूलकृताहारा अर्चयन्तः स्थिताः शिवम्  ॥ ११.७६ ॥  
तच्च वर्षशतं दिव्यं कालसङ्ख्यानुमानतः  ।  
षड्विंशतिसहस्राणि तानि मानुषसङ्ख्यया  ॥ ११.७७ ॥  
ततस्तस्यामतीतायां सन्ध्यायां नृपसत्तम  ।  
शेषं मानुष्यमेकं तु काले वर्षशतं स्थितम्  ॥ ११.७८ ॥  
ततोऽभवदनावृष्टिर्लोकक्षयकरी तदा  ।  
यया यातं जगत्सर्वं क्षयं भूयो हि दारुणम्  ॥ ११.७९ ॥  
ये पूर्वमिह संसिद्धा ऋषयो वेदपारगाः  ।  
तेषां प्रभावाद्भगवान् ववर्ष बलवृत्रहा  ॥ ११.८० ॥  
महती भूरिसलिला समन्ताद्वृष्टिराहिता  ।  
ततो वृष्ट्या तु तेषां वै वर्तनं समजायत  ॥ ११.८१ ॥  
पुनर्युगान्ते सम्प्राप्ते किञ्चिच्छेषे कलौ युगे  ।  
निःशेषमभवत्सर्वं शुष्कं स्थावरजङ्गमम्  ॥ ११.८२ ॥  
निर्वृक्षौषधगुल्मं च तृणवीरुद्विवर्जितम्  ।  
अनावृष्टिहतं सर्वं भूमण्डलमभूद्भृशम्  ॥ ११.८३ ॥  
ततस्ते ऋषयः सर्वे क्षुत्तृषार्ताः सहस्रशः  ।  
युगस्वभावमाविष्टा हीनसत्त्वा अभवन्नृप  ॥ ११.८४ ॥  
नष्टहोमस्वधाकारे युगान्ते समुपस्थिते  ।  
किं कार्यं क्व नु यास्यामः कोऽस्माकं शरणं भवेत् ॥ ११.८५ ॥  
तानहं प्रत्युवाचेदं मा भैष्टेति पुनःपुनः  ।  
ईदृग्विधा मया दृष्टा बहवः कालपर्ययाः  ॥ ११.८६ ॥  
नर्मदातीरमाश्रित्य ते सर्वे गमिता मया  ।  
एषा हि शरणं देवी सम्प्राप्ते हि युगक्षये  ॥ ११.८७ ॥  
नान्या गतिरिहास्माकं विद्यते द्विजसत्तमाः  ।  
जनित्री सर्वभूतानां विशेषेण द्विजोत्तमाः  ॥ ११.८८ ॥  
पितामहा ये पितरो ये चान्ये प्रपितामहाः  ।  
ते समस्ता गताः स्वर्गं समाश्रित्य महानदीम्  ॥ ११.८९ ॥  
भृग्वाद्याः सप्त ये त्वासन्मम पूर्वपितामहाः  ।  
धौमृणी च महाभागा मम भार्या शुचिस्मिता  ।  
मनस्वती च या मता भार्गवोऽङ्गिरसस्तथा  ॥ ११.९० ॥  
पुलस्त्यः पुलहश्चैव वसिष्ठात्रेयकाश्यपाः  ।  
तथान्ये च महाभागा नियमव्रतचारिणः  ।  
अन्ये च शतसाहस्रा अत्र सिद्धिं समागताः  ॥ ११.९१ ॥  
तस्मादियं महाभागा न मोक्तव्या कदाचन  ।  
नान्या काचिन्नदी शक्ता लोकत्रयफलप्रदा  ॥ ११.९२ ॥  
द्वन्द्वैरनेकैर्बहुभिः क्षुत्तृषाद्यैर्महाभयैः  ।  
मुच्यन्ते ते नराः सद्यो नर्मदातीरवासिनः  ॥ ११.९३ ॥  
तस्मात्सर्वप्रयत्नेन सेवितव्या सरिद्वरा  ।  
वाञ्छद्भिः परमं श्रेय इह लोके परत्र च  ॥ ११.९४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्यवर्णनं नाम एकादशोऽध्यायः ॥  


ऋKV अध्याय १२  

श्रीमार्कण्डेय उवाच -  
एतच्छ्रुत्वा वचो राजन्संहृष्टा ऋषयोऽभवन्  ।  
नर्मदां स्तोतुमारब्धाः कृताञ्जलिपुटा द्विजाः  ॥ १२.१ ॥  
नमोऽस्तु ते पुण्यजले नमो मकरगामिनि  ।  
नमस्ते पापमोचिन्यै नमो देवि वरानने  ॥ १२.२ ॥  
नमोऽस्तु ते पुण्यजलाश्रये शुभे विशुद्धसत्त्वं सुरसिद्धसेविते  ।  
नमोऽस्तु ते तीर्थगणैर्निषेविते नमोऽस्तु रुद्राङ्गसमुद्भवे वरे  ॥ १२.३ ॥  
नमोऽस्तु ते देवि समुद्रगामिनि नमोऽस्तु ते देवि वरप्रदे शिवे  ।  
नमोऽस्तु लोकद्वयसौख्यदायिनि ह्यनेकभूतौघसमाश्रितेऽनघे  ॥ १२.४ ॥  
सरिद्वरे पापहरे विचित्रिते गन्धर्वयक्षोरगसेविताङ्गे  ।  
सनातनि प्राणिगणानुकम्पिनि मोक्षप्रदे देवि विधेहि शं नः  ॥ १२.५ ॥  
महागजैर्घमहिषैर्वराहैः संसेविते देवि महोर्मिमाले  ।  
नताः स्म सर्वे वरदे सुखप्रदे विमोचयास्मान्पशुपाशबन्धात् ॥ १२.६ ॥  
पापैरनेकैरशुभैर्विबद्धा भ्रमन्ति तावन्नरकेषु मर्त्याः  ।  
महानिलोद्भूततरङ्गभूतं यावत्तवाम्भो हि न संस्पृशन्ति  ॥ १२.७ ॥  
अनेकदुःखौघभयार्दितानां पापैरनेकैरभिवेष्टितानाम्  ।  
गतिस्त्वमम्भोजसमानवक्रे द्वन्द्वैरनेकैरपि संवृतानाम्  ॥ १२.८ ॥  
नद्यश्च पूता विमला भवन्ति त्वां देवि सम्प्राप्य न संशयोऽत्र  ।  
दुःखातुराणामभयं ददासि शिष्टैरनेकैरभिपूजितासि  ॥ १२.९ ॥  
स्पृष्टं करैश्चन्द्रमसो रवेश्च तदैव दद्यात्परमं पदं तु  ।  
यत्रोपलाः पुण्यजलाप्लुतास्ते शिवत्वमायान्ति किमत्र चित्रम्  ॥ १२.१० ॥  
भ्रमन्ति तावन्नरकेषु मर्त्या दुःखातुराः पापपरीतदेहाः  ।  
महानिलोद्भूततरङ्गभङ्गं यावत्तवाम्भो न हि संश्रयन्ति  ॥ १२.११ ॥  
म्लेच्छाः पुलिन्दास्त्वथ यातुधानाः पिबन्ति येऽम्भस्तव देवि पुण्यम्  ।  
मुक्ता भवन्तीह भयात्तु घोरान्निःसंशयं तेऽपि किमत्र चित्रम्  ॥ १२.१२ ॥  
सरांसि नद्यः क्षयमभ्युपेता घोरे युगेऽस्मिन् हि कलौ प्रदूषिते  ।  
त्वं भ्राजसे देवि जलौघपूर्णा दिवीव नक्षत्रपथे च गङ्गा  ॥ १२.१३ ॥  
तव प्रसादाद्वरदे वरिष्ठे कालं यथेमं परिपालयित्वा  ।  
यामोऽथ रुद्रं तव सुप्रसादाद्वयं तथा त्वं कुरु वै प्रसादम्  ॥ १२.१४ ॥  
गतिस्त्वमम्बेव पितेव पुत्रांस्त्वं पाहि नो यावदिमं युगान्तम्  ।  
कालं त्वनावृष्टिहतं सुघोरं यावत्तरामस्तव सुप्रसादात् ॥ १२.१५ ॥  
पठन्ति ये स्तोत्रमिदं द्विजेन्द्राः शृण्वन्ति ये चापि नराः प्रशान्ताः  ।  
ते यान्ति रुद्रं वृषसंयुतेन यानेन दिव्याम्बरभूषिताश्च  ॥ १२.१६ ॥  
ये स्तोत्रमेतत्सततं पठन्ति स्नात्वा तु तोये खलु नर्मदायाः  ।  
अन्ते हि तेषां सरिदुत्तमेयं गतिं विशुद्धामचिराद्ददाति  ॥ १२.१७ ॥  
प्रातः समुत्थाय तथा शयानो यः कीर्तयेतानुदिनं स्तवं च  ।  
स मुक्तपापः सुविशुद्धदेहः समाश्रयं याति महेश्वरस्य  ॥ १२.१८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्ये नर्मदास्तोत्रकथनं नाम द्वादशोऽध्यायः ॥  


ऋKV अध्याय १३  

श्रीमार्कण्डेय उवाच -  
एवं भगवती पुण्या स्तुता सा मुनिपुङ्गवैः  ।  
चिन्तयामास सर्वेषां दास्यामि वरमुत्तमम्  ॥ १३.१ ॥  
ततः प्रसुप्तांस्ताञ्ज्ञात्वा रात्रौ देवी जगाम ह  ।  
एकैकस्य ऋषेः स्वप्ने दर्शनं चारुहासिनी  ॥ १३.२ ॥  
ततोऽर्धरात्रे सम्प्राप्त उत्थिता जलमध्यतः  ।  
विमलाम्बरसंवीता दिव्यमालाविभूषिता  ॥ १३.३ ॥  
घृतातपत्रा सुश्रोणी पद्मरागविभूषिता  ।  
जगाद मा भैरिति तानेकैकं तु पृथक्पृथक् ॥ १३.४ ॥  
वसध्वं मम पार्श्वे तु भयं त्यक्त्वा क्षुधादिजम्  ॥ १३.५ ॥  
एवमुक्त्वा तदा देवी स्वप्नान्ते तान्महामुनीन्  ।  
जगामादर्शनं पश्चात्प्रविश्य जलमात्मिकम्  ॥ १३.६ ॥  
ततः प्रभाते मुनयो मिथ ऊचुर्मुदन्विताः  ।  
तथा दृष्टा मया दृष्टा स्वप्ने देवी सुदर्शना  ॥ १३.७ ॥  
अभयं दत्तमस्माकं सिद्धिश्चाप्यचिरेण तु  ।  
प्रशस्तं दर्शनं तस्या नर्मदाया न संशयः  ॥ १३.८ ॥  
अथान्यदिवसे राजन्मत्स्यानां रूपमुत्तमम्  ।  
पश्यन्ति सपरीवाराः स्वकीयाश्रमसन्निधौ  ॥ १३.९ ॥  
तान्दृष्ट्वा विस्मयाविष्टा मत्स्यांस्तत्र महर्षयः  ।  
पूजयामासुरव्यग्रा हव्यकव्येन देवताः  ॥ १३.१० ॥  
तान्मत्स्यसङ्घान्सम्प्राप्य महादेव्याः प्रसादतः  ।  
सपुत्रदारभृत्यास्ते वर्तयन्ति पृथक्पृथक् ॥ १३.११ ॥  
दिने दिने तथाप्येवमाश्रमेषु द्विजातयः  ।  
मत्स्यानां सञ्चयं दृष्ट्वा विस्मिताश्चाभवंस्तदा  ॥ १३.१२ ॥  
मृतांस्तांस्तु सुपुष्टाङ्गान् पाठीनांश्च विशेषतः  ।  
द्वारे द्वारे चाश्रमाणां तापसानां युधिष्ठिर  ॥ १३.१३ ॥  
हृष्टपुष्टास्तदा सर्वे नर्मदातीरवासिनः  ।  
ऋषयस्ते भयं सर्वे तत्यजुः क्षुत्तृषोद्भवम्  ॥ १३.१४ ॥  
ते जपन्तस्तपन्तश्च तिष्ठन्ति भरतर्षभ  ।  
अर्चयन्ति पित्ःन्देवान्नर्मदातटमाश्रिताः  ॥ १३.१५ ॥  
तैर्जपद्भिस्तपद्भिश्च सततं द्विजसत्तमैः  ।  
भ्राजते सा सरिच्छ्रेष्ठा ताराभिर्द्यौर्ग्रहैरिव  ॥ १३.१६ ॥  
तत्र तैर्बहुलैः शुभ्रैर्ब्राह्मणैर्वेदपरागैः  ।  
नर्मदा धर्मदा पूर्वं संविभक्ता यथाक्रमम्  ॥ १३.१७ ॥  
ऋषिभिर्दशकोटिभिर्नर्मदातीरवासिभिः  ।  
विभक्तेयं विभक्ताङ्गी नर्मदा शर्मदा नृणाम्  ॥ १३.१८ ॥  
यज्ञोपवीतैश्च शुभैरक्षसूत्रैश्च भारत  ।  
कूलद्वये महापुण्या नर्मदोदधिगामिनी  ॥ १३.१९ ॥  
पृथगायतनैः शुभ्रैर्लिङ्गैर्वालुकमृन्मयैः  ।  
भ्राजते या सरिच्छ्रेष्ठा नक्षत्रैरिव शर्वरी  ॥ १३.२० ॥  
एवं त ऋषयः सर्वे तर्पयन्तः सुरान्पित्ःन्  ।  
न्यवसन्नर्मदातीरे यावदाभूतसम्प्लवम्  ॥ १३.२१ ॥  
किञ्चिद्गते ततस्तस्मिन्घोरे वर्षशताधिके  ।  
अर्धरात्रे तदा कन्या जलादुत्तीर्य भारत  ॥ १३.२२ ॥  
विद्युत्पुञ्जसमाभासा व्यालयज्ञोपवीतिनी  ।  
त्रिशूलाग्रकरा सौम्या तानुवाच ऋषींस्तदा  ॥ १३.२३ ॥  
आगच्छध्वं मुनिगणा विशध्वं मामयोनिजाम्  ।  
समेताः पुत्रदारैश्च ततः सिद्धिमवाप्स्यथ  ॥ १३.२४ ॥  
यस्य यस्य हि या वाञ्छा तस्य तां तां ददाम्यहम्  ।  
विष्णुं ब्रह्माणमीशानमन्यं वा सुरमुत्तमम्  ॥ १३.२५ ॥  
तत्र सर्वान्नयिष्यामि प्रसन्ना वरदा ह्यहम्  ।  
प्राणायामपरा भूत्वा मां विशध्वं समाहिताः  ॥ १३.२६ ॥  
सह पुत्रैश्च दारैश्च त्यक्त्वाश्रमपदानि च  ।  
कालक्षेपो न कर्तव्यः प्रलयोऽयमुपस्थितः  ॥ १३.२७ ॥  
संहारः सर्वभूतानां कल्पदाहः सुदारुणः  ।  
एकाहमभवं पूर्वं महाघोरे जनक्षये  ॥ १३.२८ ॥  
शेषा नद्यः समुद्राश्च सर्व एव क्षयङ्गताः  ।  
वरदानान्महेशस्य तेनाहं न क्षयं गता  ॥ १३.२९ ॥  
अमृतः शाश्वतो देवः स्थाणुरीशः सनातनः  ।  
स पूजितः प्रार्थितो वा किं न दद्याद्द्विजोत्तमाः  ॥ १३.३० ॥  
एवमुक्त्वा ऋषीव्रेवा प्रविवेश जलं ततः  ।  
करात्तशूला सा देवी व्यालयज्ञोपवीतिनी  ॥ १३.३१ ॥  
ततस्ते तद्वचः श्रुत्वा विस्मयापन्नमानसाः  ।  
अभिवन्द्य च मां सर्वे क्षामयन्तः पुनः पुनः  ॥ १३.३२ ॥  
क्षम्यतां नो यदुक्तं हि वसतां तव संश्रये  ।  
गृहांस्त्यक्त्वा महाभागाः सशिष्याः सहबान्धवाः  ॥ १३.३३ ॥  
जप्त्वा चैकाक्षरं ब्रह्म हृदि ध्यात्वा महेश्वरम्  ।  
स्नात्वा च मन्त्रपूताभिरथ चाद्भिर्जितव्रताः  ॥ १३.३४ ॥  
विविशुर्नर्मदातोयं सपक्षा इव पर्वताः  ।  
द्योतयन्तो दिशः सर्वाः कुशहस्ताः सहाग्रयः  ॥ १३.३५ ॥  
गतेषु तेषु राजेन्द्र अहमेकः स्थितस्तदा  ।  
अमरेशं समासाद्य पूजयन्नर्मदां नदीम्  ॥ १३.३६ ॥  
अनुभूताः सप्तकल्पा मायूराद्या मया नृप  ।  
प्रसादाद्वेधसः सर्वे रेवया सह भारत  ॥ १३.३७ ॥  
जन्मतोऽद्य दिनं यावन्न जानेऽस्याः पुरास्थितिम्  ॥ १३.३८ ॥  
इयं हि शाङ्करी शक्तिः कला शम्भोरिलाह्वया  ।  
नर्मदा दुरितध्वंसकारिणी भवतारिणी  ॥ १३.३९ ॥  
यदाहमपि नाभूवं पुराकल्पेषु पाण्डव  ।  
चतुर्दशसु कल्पेषु तेष्वियं सुखसंस्थिता  ॥ १३.४० ॥  
चतुर्दश पुरा कल्पा न मृता येषु नर्मदा  ।  
तानहं सम्प्रवक्ष्यामि देवी प्राह यथा मम  ॥ १३.४१ ॥  
कापिलं प्रथमं विद्धि प्राजापत्यं द्वितीयकम्  ।  
ब्राह्मं सौम्यं च सावित्रं बार्हस्पत्यं प्रभासकम्  ॥ १३.४२ ॥  
माहेन्द्रमग्निकल्पं च जयन्तं मारुतं तथा  ।  
वैष्णवं बहुरूपं च ज्यौतिषं च चतुर्दशम्  ॥ १३.४३ ॥  
एते कल्पा मया ख्याता न मृता येषु नर्मदा  ।  
मायूरं पञ्चदशमं कौर्मं चैवात्र षोडशम्  ॥ १३.४४ ॥  
बकं मात्स्यं च पाद्मं च वटकल्पं च भारत  ।  
एकविंशतिमं चैतं वाराहं साम्प्रतीनकम्  ॥ १३.४५ ॥  
इमे सप्त मया साकं रेवया परिशीलिताः  ।  
एकविंशतिकल्पास्तु नर्मदायाः शिवाङ्गतः  ॥ १३.४६ ॥  
सञ्जाताया नृपश्रेष्ठ मया दृष्टा ह्यनेकशः  ।  
कथिता नृपतिश्रेष्ठ भूयः किं कथयामि ते  ॥ १३.४७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्य एकविंशतिकल्पकथानकवर्णनं नाम त्रयोदशोऽध्यायः ॥  


ऋKV अध्याय १४  

युधिष्ठिर उवाच -  
ततस्त ऋषयः सर्वे महाभागास्तपोधनाः  ।  
गतास्तु परमं लोकं ततः किं जातमद्भुतम्  ॥ १४.१ ॥  

श्रीमार्कण्डेय उवाच -  
ततस्तेषु प्रयातेषु नर्मदातीरवासिषु  ।  
बभूव रौद्रसंहारः सर्वभूतक्षयङ्करः  ॥ १४.२ ॥  
कैलासशिखरस्थं तु महादेवं सनातनम्  ।  
ब्रह्माद्याः प्रास्तुवन् देवमृग्यजुःसामभिः शिवम्  ॥ १४.३ ॥  
संहर त्वं जगद्देव सदेवासुरमानुषम्  ।  
प्राप्तो युगसहस्रान्तः कालः संहरणक्षमः  ॥ १४.४ ॥  
मद्रूपं तु समास्थाय त्वया चैतद्विनिर्मितम्  ।  
वैष्णवीं मूर्तिमास्थाय त्वयैतत्परिपालितम्  ॥ १४.५ ॥  
एका मूर्तिस्त्रिधा जाता ब्राह्मी शैवी च वैष्णवी  ।  
सृष्टिसंहाररक्षार्थं भवेदेवं महेश्वर  ॥ १४.६ ॥  
एतच्छ्रुत्वा वचस्तथ्यं विष्णोश्च परमेष्ठिनः  ।  
सगणः सपरीवारः सह ताभ्यां सहोमया  ॥ १४.७ ॥  
समलोकान्विभिद्येमान्भगवान्नीललोहितः  ।  
भूराद्यब्रह्मलोकान्तं भित्त्वाण्डं परतः परम्  ॥ १४.८ ॥  
शैवं पदमजं दिव्यमाविशत्सह तैर्विभुः  ।  
न तत्र वायुर्नाकाशं नाग्निस्तत्र न भूतलम्  ॥ १४.९ ॥  
यत्र सन्तिष्ठे देव उमया सह शङ्करः  ।  
न सूर्यो न ग्रहास्तत्र न ऋक्षाणि दिशस्तथा  ॥ १४.१० ॥  
न लोकपाला न सुखं न च दुःखं नृपोत्तम  ॥ १४.११ ॥  
ब्राह्मं पदं यत्कवयो वदन्ति शैवं पदं यत्कवयो वदन्ति  ।  
क्षेत्रज्ञमीशं प्रवदन्ति चान्ये साङ्ख्याश्च गायन्ति किलादिमोक्षम्  ॥ १४.१२ ॥  
यद्ब्रह्म आद्यं प्रवदन्ति केचिद्यं सर्वमीशानमजं पुराणम्  ।  
तमेकरूपं तमनेकरूपमरूपमाद्यं परमव्ययाख्यम्  ॥ १४.१३ ॥  
अवर्णमप्यर्थमनामगोत्रं तुर्यं पदं यत्कवयो वदन्ति  ।  
ध्यानार्थविज्ञानमयं सुसूक्ष्ममात्मस्थमीशानवरं वरेण्यम्  ॥ १४.१४ ॥  
ततस्त्रयस्ते भगवन्तमीशं सम्प्राप्य सङ्क्षिप्य भवन्त्यर्थकम्  ।  
पृथक्स्वरूपैस्तु पुनस्त एव जगत्समस्तं परिपालयन्ति  ॥ १४.१५ ॥  
संहारं सर्वभूतानां रुद्रत्वे कुरुते प्रभुः  ।  
विष्णुत्वे पालयेल्लोकान्ब्रह्मत्वे सृष्टिकारकः  ॥ १४.१६ ॥  
प्रकृत्या सह संयुक्तः कालो भूत्वा महेश्वरः  ।  
विश्वरूपा महाभागा तस्य पार्श्वे व्यवस्थिता  ॥ १४.१७ ॥  
यामाहुः प्रकृतिं तज्ज्ञाः पदार्थानां विचक्षणाः  ।  
पुरुषत्वे प्रकृतित्वे च कारणं परमेश्वरः  ॥ १४.१८ ॥  
तस्मादेतज्जगत्सर्वं चराचरम्  ।  
तस्मिन्नेव लयं याति युगान्ते समुपस्थिते  ॥ १४.१९ ॥  
भगलिङ्गाङ्कितं सर्वं व्याप्तं वै परमेष्ठिना  ।  
भगरूपो भवेद्विष्णुर्लिङ्गरूपो महेश्वरः  ॥ १४.२० ॥  
भाति सर्वेषु लोकेषु गीयते भूर्भुवादिषु  ।  
प्रविष्टः सर्वभूतेषु तेन विष्णुर्भगः स्मृतः  ॥ १४.२१ ॥  
विशनाद्विष्णुरित्युक्तः सर्वदेवमयो महान्  ।  
भासनाद्गमनाच्चैव भगसञ्ज्ञा प्रकीर्तिता  ॥ १४.२२ ॥  
ब्रह्मादिस्तम्बपर्यन्तं यस्मिन्नेति लयं जगत् ।  
एकभावं समापन्नं लिङ्गं तस्माद्विदुर्बुधाः  ॥ १४.२३ ॥  
महादेवस्ततो देवीमाह पार्श्वे स्थितां तदा  ।  
संहरस्व जगत्सर्वं मा विलम्बस्व शोभने  ॥ १४.२४ ॥  
त्यज सौम्यमिदं रूपं सितचन्द्रांशुनिर्मलम्  ।  
रुद्रं रूपं समास्थाय संहरस्व चराचरम्  ॥ १४.२५ ॥  
रौद्रैर्भूतगणैर्घोरैर्देवि त्वं परिवारिता  ।  
जीवलोकमिमं सर्वं भक्षयस्वाम्बुजेक्षणे  ॥ १४.२६ ॥  
ततोऽहं मर्दयिष्यामि प्लावयिष्ये तथा जगत् ।  
कृत्वा चैकार्णवं भूयः सुखं स्वप्स्ये त्वया सह  ॥ १४.२७ ॥  

श्रीदेव्युवाच -  
नाहं देव जगच्चैतत्संहरामि महाद्युते  ।  
अम्बा भूत्वा विचेष्टं न भक्षयामि भृशातुरम्  ॥ १४.२८ ॥  
स्त्रीस्वभावेन कारुण्यं करोति हृदयं मम  ।  
कथं वै निर्दहिष्यामि जगदेतज्जगत्पते  ॥ १४.२९ ॥  
तस्मात्त्वं स्वयमेवेदं जगत्संहर शङ्कर  ।  
अथैवमुक्तस्तां देवीं धूर्जटिर्नीललोहितः  ॥ १४.३० ॥  
क्रुद्धो निर्भर्त्सयामास हुङ्कारेण महेश्वरीम्  ।  
ओं हुम्फट्त्वं स इत्याह कोपाविष्टैरथेक्षणैः  ॥ १४.३१ ॥  
हुङ्कारिता विशालाक्षी पीनोरुजघनस्थला  ।  
तत्क्षणाच्चाभवद्रौद्रा कालरात्रीव भारत  ॥ १४.३२ ॥  
हुङ्कुर्वती महानादैर्नादयन्ती दिशो दश  ।  
व्यवर्धत महारौद्रा विद्युत्सौदामिनी यथा  ॥ १४.३३ ॥  
विद्युत्सम्पातदुष्प्रेक्ष्या विद्युत्सङ्घातचञ्चला  ।  
विद्युज्ज्वालाकुला रौद्रा विद्युदग्निनिभेक्षणा  ॥ १४.३४ ॥  
मुक्तकेशी विशालाक्षी कृशग्रीवा कृशोदरी  ।  
व्याघ्रचर्माम्बरधरा व्यालयज्ञोपवीतिनी  ॥ १४.३५ ॥  
वृश्चिकैरग्निपुञ्जाभैर्गोनसैश्च विभूषिता  ।  
त्रैलोक्यं पूरयामास विस्तारेणोच्छ्रयेण च  ॥ १४.३६ ॥  
भासुराङ्गा तु संवृत्ता कृष्णसर्पैककुण्डला  ।  
चित्रदण्डोद्यतकरा व्याघ्रचर्मोपसेविता  ॥ १४.३७ ॥  
व्यवर्धत महारौद्रा जगत्संहारकारिणी  ।  
सृक्किणी लेलिहाना च क्रूरफूत्कारकारिणी  ॥ १४.३८ ॥  
व्यात्तास्या घुर्घुरारावा जगत्सङ्क्षोभकारिणी  ।  
खेलद्भूतानुगा क्रूरा निःश्वासोच्छ्वासकारिणी  ॥ १४.३९ ॥  
जाताट्टअहासा दुर्नासा वह्निकुण्डसमेक्षणा  ।  
प्रोद्यत्किलकिलारावा ददाह सकलं जगत् ॥ १४.४० ॥  
दह्यमानाः सुरास्तत्र पतन्ति धरणीतले  ।  
पतन्ति यक्षगन्धर्वाः सकिन्नरमहोरगाः  ॥ १४.४१ ॥  
पतन्ति भूतसङ्घाश्च हाहाहैहैविराविणः  ।  
बुम्बापातैः सनिर्घातैरुदितार्तस्वरैरपि  ॥ १४.४२ ॥  
व्याप्तमासीत्तदा विश्वं त्रैलोक्यं सचराचरम्  ।  
सम्पतद्भिः पतद्भिश्च ज्वलद्भूतगणैर्मही  ॥ १४.४३ ॥  
जातैश्चटचटाशब्दैः पतद्भिर्गिरिसानुभिः  ।  
तत्र रौद्रोत्सवे जाता रुद्रानन्दविवर्धिनी  ॥ १४.४४ ॥  
विहिंसमाना भूतानि चर्वमाणाचरानपि  ।  
तत्तद्गन्धमुपादाय शिवारावविराविणी  ॥ १४.४५ ॥  
गलच्छोणितधाराभिमुखा दिग्धकलेवरा  ।  
चण्डशीलाभवच्चण्डी जगत्संहारकर्मणि  ॥ १४.४६ ॥  
येऽपि प्राप्ता महर्लोकं भृग्वाद्याश्च महर्षयः  ।  
तेऽपि नश्यन्ति शतशो ब्रह्मक्षत्त्रविशादयः  ॥ १४.४७ ॥  
देवासुरा भयत्रस्ताः सयक्षोरगराक्षसाः  ।  
विशन्ति केऽपि पातालं लीयन्ते च गुहादिषु  ॥ १४.४८ ॥  
सा च देवी दिशः सर्वा व्याप्य मृत्युरिव स्थिता  ।  
युगक्षयकरे काले देवेन विनियोजिता  ॥ १४.४९ ॥  
एकापि नवधा जाता दशधा दशधा तथा  ।  
चतुःषष्टिस्वरूपा च शतरूपाट्टहासिनी  ॥ १४.५० ॥  
जज्ञे सहस्ररूपा च लक्षकोटितनुः शिवा  ।  
नानारूपायुधाकारा नानावादनचारिणी  ॥ १४.५१ ॥  
एवंरूपाऽभवद्देवी शिवस्यानुज्ञया नृप  ।  
दिक्षु सर्वासु गगने विकटायुधशीलिनः  ॥ १४.५२ ॥  
रुन्धन्तो नश्यमानांस्तान्गणा माहेश्वराः स्थिताः  ।  
विचरन्ति तया सार्द्धं शूलपट्टिशपाणयः  ॥ १४.५३ ॥  
ततो मातृगणाः केचिद्विनायकगणैः सह  ।  
व्यवर्धन्त महारौद्रा जगत्संहारकारिणः  ॥ १४.५४ ॥  
ततस्तस्या व्यवर्धन्त दंष्ट्राः कुन्देन्दुसन्निभाः  ।  
योजनानां सहस्राणि अयुतान्यर्बुदानि च  ॥ १४.५५ ॥  
दंष्ट्रावलिः कररुहाः क्रूरास्तीक्ष्णाश्च कर्कशाः  ।  
वियद्दिशो लिखन्त्येव सप्तद्वीपां वसुन्धराम्  ॥ १४.५६ ॥  
तस्या दंष्ट्राभिसम्पातैश्चूर्णिता वनपर्वताः  ।  
शिलासञ्चयसङ्घाता विशीर्यते सहस्रशः  ॥ १४.५७ ॥  
हिमवान्हेमकूटश्च निषधो गन्धमादनः  ।  
माल्यवांश्चैव नीलश्च श्वेतश्चैव महागिरिः  ॥ १४.५८ ॥  
मेरुमध्यमिलापीठं सप्तद्वीपं च सार्णवम्  ।  
लोकालोकेन सहितं प्राकम्पत नृपोत्तम  ॥ १४.५९ ॥  
दंष्ट्राशनिविस्पृष्टाश्च विशीर्यन्ते महाद्रुमाः  ।  
उत्पातैश्च दिशो व्याप्ता घोररूपैः समन्ततः  ॥ १४.६० ॥  
तारा ग्रहगणाः सर्वे ये च वैमानिका गणाः  ।  
शिवासहस्रैराकीर्णा महामातृगणैस्तथा  ॥ १४.६१ ॥  
सा चचार जगत्कृत्स्नं युगान्ते समुपस्थिते  ।  
भ्रमद्भिश्च ब्रुवद्भिश्च क्रोशद्भिश्च समन्ततः  ॥ १४.६२ ॥  
प्रमथद्भिर्ज्वलद्भिश्च रौद्रैर्व्याप्ता दिशो दश  ।  
विस्तीर्णं शैलसङ्घातं विघूर्णितगिरिद्रुमम्  ॥ १४.६३ ॥  
प्रभिन्नगोपुरद्वारं केशशुष्कास्थिसङ्कुलम्  ।  
प्रदग्धग्रामनगरं भस्मपुञ्जाभिसंवृतम्  ॥ १४.६४ ॥  
चिताधूमाकुलं सर्वं त्रैलोक्यं सचराचरम्  ।  
हाहाकाराकुलं सर्वमहहस्वननिस्वनम्  ॥ १४.६५ ॥  
जगदेतदभूत्सर्वमशरण्यं निराश्रयम्  ॥ १४.६६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कल्पानुकथने कालरात्रिकृतजगत्संहरणवर्णनं नाम चतुर्दशोऽध्यायः ॥  


ऋKV अध्याय १५  

श्रीमार्कण्डेय उवाच -  
ततो मातृसहस्रैश्च रौद्रैश्च परिवारिता  ।  
कालरात्रिर्जगत्सर्वं हरते दीप्तलोचना  ॥ १५.१ ॥  
ततस्ता मातरो घोरा ब्रह्मविष्णुशिवात्मिकाः  ।  
वाय्विन्द्रानलकौबेरा यमतोयेशशक्तयः  ॥ १५.२ ॥  
स्कन्दक्रोडनृसिंहानां विचरन्त्यो भयानकाः  ।  
चक्रशूलगदाखड्गवज्रशक्त्यृष्टिपट्टिशैः  ॥ १५.३ ॥  
खट्वाङ्गैरुल्मुकैर्दीप्तैर्व्यचरन्मातरः क्षये  ।  
उमासन्नोदिता सर्वाः प्रधावन्त्यो दिशो दश  ॥ १५.४ ॥  
तासां चरणविक्षेपैर्हुङ्कारोद्गारनिस्वनैः  ।  
त्रैलोक्यमेतत्सकलं विप्रदग्धं समन्ततः  ॥ १५.५ ॥  
हाहारवाक्रन्दितनिस्वनैश्च प्रभिन्नरथ्यागृहगोपुरैश्च  ।  
बभूव घोरा धरणी समन्तात्कपालकोशाकुलकर्बुराङ्गी  ॥ १५.६ ॥  
यदेतच्छतसाहस्रं जम्बूद्वीपं निगद्यते  ।  
सर्वमेव तदुच्छन्नं समाधृष्य नृपोत्तम  ॥ १५.७ ॥  
जम्बुं शाकं कुशं क्रौञ्चं गोमेदं शाल्मलिस्तथा  ।  
पुष्करद्वीपसहिता ये च पर्वतवासिनः  ॥ १५.८ ॥  
ते ग्रस्ता मृत्युना सर्वे भूतैर्मातृगणैस्तथा  ।  
महासुरकपालैश्च मांसमेदोवसोत्कटैः  ॥ १५.९ ॥  
रुधिरोद्गारशोणाङ्गी महामाया सुभीषणा  ।  
पिबन्ती रुधिरं तत्र महामांसवसाप्रिया  ॥ १५.१० ॥  
कपालहस्ता विकटा भक्षयन्ती सुरासुरान्  ।  
नृत्यन्ती च हसन्ती च विपरीता महारवा  ॥ १५.११ ॥  
त्रैलोक्यसन्त्रासकरी विद्युत्संस्फोटहासिनी  ।  
सप्तद्वीपसमुद्रान्तां भक्षयित्वा च मेदिनीम्  ॥ १५.१२ ॥  
ततः स्वस्थानमगमद्यत्र देवो महेश्वरः  ।  
नर्मदातीरमाश्रित्यावसन्मातृगणैः सह  ॥ १५.१३ ॥  
अमराणां कटे तुङ्गे नृत्यन्ती हसितानना  ।  
अमरा देवताः प्रोक्ताः शरीरं कटमुच्यते  ॥ १५.१४ ॥  
तैः कटैरावृतो यस्मात्पर्वतोऽयं नृपोत्तम  ।  
छिन्नभिन्नास्थिनिकरैर्वसामेदोऽस्रविप्लुतैः  ॥ १५.१५ ॥  
अमरङ्कट इत्येवं तेन प्रोक्तो मनीषिभिः  ।  
महापवित्रो लोकेषु शम्भुना स विनिर्मितः  ॥ १५.१६ ॥  
नित्यं सन्निहितस्तत्र शङ्करो ह्युमया सह  ।  
ततोऽहं नियतस्तत्र तस्य पादाग्रसंस्थितः  ॥ १५.१७ ॥  
प्रह्वः प्रणतभावेन स्तौमि तं नीललोहितम्  ।  
ततस्तालकसम्पातैर्गणैर्मातृगणैः सह  ॥ १५.१८ ॥  
सम्प्रनृत्यति संहृष्टो मृत्युना सह शङ्करः  ।  
खट्वाङ्गैरुल्मुकैश्चैव पट्टिशैः परिघैस्तथा  ॥ १५.१९ ॥  
मांसमेदोवसाहस्ता हृष्टा नृत्यन्ति सङ्घशः  ।  
वामना जटिला मुण्डा लम्बग्रीवोष्ठमूर्द्धजाः  ॥ १५.२० ॥  
महाशिश्नोदरभुजा नृत्यन्ति च हसन्ति च  ।  
विकृतैराननैर्घोरैरर्भुजोल्बणमुखादिभिः  ॥ १५.२१ ॥  
अमरं कण्टकं चक्रुः प्राप्ते कालविपर्यये  ।  
तेषां मध्ये महाघोरं जगत्सन्त्रासकारणम्  ॥ १५.२२ ॥  
मृत्युं पश्यामि नृत्यन्तं तडित्पिङ्गलमूर्द्धजम्  ।  
तस्य पार्श्वे स्थितां देवीं विमलाम्बरभूषिताम्  ॥ १५.२३ ॥  
कुण्डलोद्घुष्टगण्डां तां नागयज्ञोपवीतिनीम्  ।  
विचित्रैरुपहारैश्च पूजयन्तीं महेश्वरम्  ॥ १५.२४ ॥  
अपश्यं नर्मदां तत्र मातरं विश्ववन्दिताम्  ।  
नानातरङ्गां सावर्तां सुवेलार्णवसन्निभाम्  ॥ १५.२५ ॥  
महासरःसरित्पातैरदृश्यां दृश्यरूपिणीम्  ।  
वन्द्यमानां सुरैः सिद्धैर्मुनिसङ्घैश्च भारत  ॥ १५.२६ ॥  
एतस्मिन्नन्तरे घोरां सप्तसप्तकसञ्ज्ञिताम्  ।  
महावीच्यौघफेनाढ्यां कुर्वन्तीं सजलं जगत् ॥ १५.२७ ॥  
दृष्टवान्नर्मदां देवीं मृगकृष्णाम्बरां पुनः  ।  
सधूमाशनिनिर्ह्रादैर्वहन्तीं सप्तधा तदा  ॥ १५.२८ ॥  
इति संहारमतुलं दृष्टवान्राजसत्तम  ।  
नष्टचन्द्रार्ककिरणमभूदेतच्चराचरम्  ॥ १५.२९ ॥  
महोत्पातसमुद्भूतं नष्टनक्षत्रमण्डलम्  ।  
अलातचक्रवत्तूर्णमशेषं भ्रामयंस्ततः  ॥ १५.३० ॥  
विमानकोटिसङ्कीर्णः स किन्नरमहोरगः  ।  
महावातः सनिर्घातो येनाकम्पच्चराचरम्  ॥ १५.३१ ॥  
रुद्रवक्त्रात्समुद्भूतः संवर्तो नाम विश्रुतः  ।  
वायुः संशोषयामास विततन् सप्तसागरान्  ॥ १५.३२ ॥  
उद्धूलिताङ्गः कपिलाक्षमूर्द्धजो जटाकलापैरवबद्धमूर्द्धजः  ।  
महारवो दीप्तविशालशूलधृक्स पातु युष्मांश्च दिने दिने हरः  ॥ १५.३३ ॥  
शूली धनुष्मान्कवची किरीटी श्मशानभस्मोक्षितसर्वगात्रः  ।  
कपालमालाकुलकण्ठनालो महाहिसूत्रैरवबद्धमौलिः  ॥ १५.३४ ॥  
स गोनसौघैः परिवेष्टिताङ्गो विषाग्निचन्द्रामरसिन्धुमौलिः  ।  
पिनाकखण्टूवाङ्गकरालपाणिः स कृत्तिवासा डमरुप्रणादः  ॥ १५.३५ ॥  
स सप्तलोकान्तरनिःसृतात्मा महभुजावेष्टितसर्वगात्रः  ।  
नेत्रेण सूर्योदयसन्निभेन प्रवालकाङ्कूरनिभोदरेण  ॥ १५.३६ ॥  
सन्ध्याभ्ररक्तोत्पलपद्मरागसिन्दूरविद्युत्प्रकरारुणेन  ।  
ततेन लिङ्गेन च लोचनेन चिक्रीडमानः स युगान्तकाले  ॥ १५.३७ ॥  
हिरण्मयेनैव समुत्सृजन् स दण्डेन यद्वद्भगवान् समेरुः  ।  
पादाग्रविक्षेपविशीर्णशैलः कुर्वञ्जगत्सोऽपि जगाम तत्र  ॥ १५.३८ ॥  
संहर्तुकामस्त्रिदिवं त्वशेषं प्रमुञ्चमानो विकृताट्टहासम्  ।  
जहार सर्वं त्रिदिवं महात्मा सङ्क्षोभयन्वै जगदीश एकः  ॥ १५.३९ ॥  
तं देवमीशानमजं वरेण्यं दृष्ट्वा जगत्संहरणं महेशम्  ।  
सा कालरात्रिः सह मातृभिश्च गणाश्च सर्वे शिवमर्चयन्ति  ॥ १५.४० ॥  
नन्दी च भृङ्गी च गणादयश्च तं सर्वभूतं प्रणमन्ति देवम्  ।  
जागद्वरं सर्वजनस्य कारणं हरं स्मरारातिमहर्निशं ते  ॥ १५.४१ ॥  

॥ इति  श्रीस्कान्दे महापुराण एकाशीतिसाहस्र्यां पञ्चम आवन्त्यखण्डे रेवाखण्डे नर्मदामाहात्म्ये सृष्टिसंहरणसंरम्भवर्णनं नाम पञ्चदशोऽध्यायः ॥  


ऋKV अध्याय १६  

श्रीमार्कण्डेय उवाच -  
समातृभिर्भूतगणश्च घोरैर्वृतः समन्तात्स ननर्त शूली  ।  
गजेन्द्रचर्मावरणे वसानः संहर्तुकामश्च जगत्समस्तम्  ॥ १६.१ ॥  
महेश्वरः सर्वसुरेश्वराणां मन्त्रैरनेकेखबद्धमाली  ।  
मेदोवसारक्तविचर्चिताङ्गस्त्रैलोक्यदाहे प्रणनर्त शम्भुः  ॥ १६.२ ॥  
स कालरात्र्या सहितो महात्मा काले त्रिलोकीं सकलां जहार  ।  
संवर्तकाख्यः सहभानुभावः शम्भुर्महात्मा जगतो वरिष्ठः  ॥ १६.३ ॥  
स विस्फुलिङ्गोत्करधूममिश्रं महोल्कवज्राशनिवाततुल्यम्  ।  
ततोऽट्टहासं प्रमुमोच घोरं विवृत्य वक्त्रं वडवामुखाभम्  ॥ १६.४ ॥  
सहस्रवज्राशनिसन्निभेन तेनाट्टहासेन हरोद्गतेन  ।  
आपूरितास्तत्र दिशो दशैव सङ्क्षोभिताः सर्वमहार्णवाश्च  ॥ १६.५ ॥  
स ब्रह्मलोकं प्रजगाम शब्दो ब्रह्माण्डभाण्डं प्रचचाल सर्वम्  ।  
किमेतदित्याकुलचेतनास्ते वित्रस्तरूपा ऋषयो बभूवुः  ॥ १६.६ ॥  
प्रणम्य सर्वे सहसैव भीता ब्रह्माणमूचुः परमेश्वरेशम्  ।  
भीताश्च सर्वे ऋषयस्ततस्ते सुरासुरैश्चैव महोरगैश्च  ॥ १६.७ ॥  
विद्युत्प्रभाभासुरभीषणाङ्गः क एष चिक्रीडति भूतलस्थः  ।  
कालानलं गात्रमिदं दधानो यस्याट्टहासेन जगद्विमूढम्  ॥ १६.८ ॥  
वित्रस्तरूपं प्रबभौ क्षणेन संहर्तुमिच्छेत्किमयं त्रिलोकीम्  ।  
सार्धं त्वया सप्तभिरर्णकैश्च जनस्तपः सत्यमभिप्रयाति  ॥ १६.९ ॥  
संहर्तुकामो हि क एष देव एतत्समस्तं कथयाप्रमेय  ।  
न दृष्टमेतद्विषमं कदापि जानासि तत्त्वं परमो मतो नः  ॥ १६.१० ॥  
निशम्य तद्वाक्यमथाबभाषे ब्रह्मा समाश्वास्य सुरादिसङ्घान्  ॥ १६.११ ॥  

श्रीब्रह्मोवाच -  
स एष कालस्त्रिदिवं त्वशेषं संहर्तुकामो जगदक्षयात्मा  ।  
पूर्णे च शेते परिवत्सराणां भविष्यतीशानविभुर्न चित्रम्  ॥ १६.१२ ॥  
संवत्सरोऽयं परिवत्सरश्च उद्वत्सरो वत्सर एष देवः  ।  
दृष्टोऽप्यदृष्टः प्रहुतः प्रकाशी स्थूलश्च सूक्ष्मः परमाणुरेषः  ॥ १६.१३ ॥  
नातः परं किञ्चिदिहास्ति लोके परापरोऽयं प्रभुरात्मवादी  ।  
तुष्येत मे कालसमानरूप इत्येवमुक्त्वा भगवान्सुरेशः  ॥ १६.१४ ॥  
सनत्कुमारप्रमुखैः समेतः सन्तोषयामास ततो यतात्मा  ॥ १६.१५ ॥  

ब्रह्मोवाच -  
नमोऽस्तु सर्वाय सुशान्तमूर्ताये ह्यघोररूपाय नमोनमस्ते  ।  
सर्वात्मने सर्व नमोनमस्ते महात्मने भूतपते नमस्ते  ॥ १६.१६ ॥  
ओङ्कार हुङ्कारपरिष्कृताय स्वधावषट्कार नमोनमस्ते  ।  
गुणत्रयेशाय महेश्वराय ते त्रयीमयाय त्रिगुणात्मने नमः  ॥ १६.१७ ॥  
त्वं शङ्करत्वं हि महेश्वरोऽसि प्रधानमग्र्यं त्वमसि प्रविष्टः  ।  
त्वं विष्णुरीशः प्रपितामहश्च त्वं सप्तजिह्वस्त्वमनन्तजिह्वः  ॥ १६.१८ ॥  
स्रष्टासि सृष्टिश्च विभो त्वमेव विश्वस्य वेद्यं च परं निधानम्  ।  
आहुर्द्विजा वेदविदो वरेण्यं परात्परस्त्वं परतः परोऽसि  ॥ १६.१९ ॥  
सूक्ष्मातिसूक्ष्मं प्रवदन्ति यच्च वाचो निवर्तन्ति मनो यतश्च  ॥ १६.२० ॥  

श्रीमहादेव उवाच -  
त्वया स्तुतोऽहं विविधैश्च मन्त्रैः पुष्णामि शान्तिं तव पद्मयोने  ।  
ईक्षस्व मां लोकमिमं ज्वलन्तं वक्त्रैरनेकैः प्रसभं हरन्तम्  ॥ १६.२१ ॥  
एवमुक्त्वा स देवेशो देव्या सह जगत्पतिः  ।  
पितामहं समाश्वास्य तत्रैवान्तरधीयत  ॥ १६.२२ ॥  
इदं महत्पुण्यतमं वरिष्ठं स्तोत्रं निशम्येह गतिं लभन्ते  ।  
पापैरनेकैः परिवेष्टिता ये प्रयान्ति रुद्रं विमलैर्विमानैः  ॥ १६.२३ ॥  
भयं च तेषां न भवेत्कदाचित्पठन्ति ये तात इदं द्विजाग्र्याः  ।  
सङ्ग्रामचौराग्निवने तथाब्धौ तेषां शिवस्त्राति न संशयोऽत्र  ॥ १६.२४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये ब्रह्मकृतशिवस्तुतिवर्णनं नाम षोडशोऽध्यायः ॥  


ऋKV अध्याय १७  

श्रीमार्कण्डेय उवाच -  
एवं संस्तूयमानस्तु ब्रह्माद्यैर्मुनिपुङ्गवैः  ।  
ब्रह्मलोकगतैस्तत्र सञ्जहार जगत्प्रभुः  ॥ १७.१ ॥  
स तद्भीमं महारौद्रं दक्षिणं वक्त्रमव्ययम्  ।  
महादंष्ट्रोत्कटारावं पातालतलसन्निभम्  ॥ १७.२ ॥  
विद्युज्ज्वलनपिङ्गाक्षं भैरवं लोमहर्षणम्  ।  
महाजिह्वं महादंष्ट्रं महासर्पशिरोधरम्  ॥ १७.३ ॥  
महासुरशिरोमालं महाप्रलयकारणम्  ।  
ग्रसत्समुद्रनिहितवातवारिमयं हविः  ॥ १७.४ ॥  
वडवामुखसङ्काशं महादेवस्य तन्मुखम्  ।  
जिह्वाग्रेण जगत्सर्वं लेलिहानमपश्यत  ॥ १७.५ ॥  
योजनानां सहस्राणि सहस्राणां शतानि च  ।  
दिशो दश महाघोरा मांसमेदोवसोत्कटाः  ॥ १७.६ ॥  
तस्य दंष्ट्रा व्यवर्धत शतशोऽथ सहस्रशः  ।  
सासुरान्सुरगन्धर्वान् सयक्षोरगराक्षसान्  ॥ १७.७ ॥  
तस्य दंष्ट्राग्रसंलग्नान्स ददर्श पितामहः  ।  
दन्तयन्त्रान्तसंविष्टं विचूर्णितशिरोधरम्  ॥ १७.८ ॥  
जगत्पश्यामि राजेन्द्र विशन्तं व्यादिते मुखे  ।  
नानातरङ्गभङ्गाङ्गा महाफेनौघसङ्कुलाः  ।  
यथा नद्यो लयं यान्ति समुद्रं प्राप्य सस्वनाः  ॥ १७.९ ॥  
तथा ततं विश्वमिदं समस्तमनेकजीवार्णवदुर्विगाह्यम्  ।  
विवेश रुद्रस्य मुखं विशालं ज्वलत्तदुग्रं घननादघोरम्  ॥ १७.१० ॥  
ज्वालास्ततस्तस्य मुखात्सुघोराः सविस्फुलिङ्गा बहुलाः सधूमाः  ।  
अनेकरूपा ज्वलनप्रकाशाः प्रदीपयन्तीव दिशोऽखिलाश्च  ॥ १७.११ ॥  
ततो रविज्वालसहस्रमालि बभूव वक्त्रं चलजिह्वदंष्ट्रम्  ।  
महेश्वरस्याद्भुतरूपिणस्तदा स द्वादशात्मा प्रबभूव एकः  ॥ १७.१२ ॥  
ततस्ते द्वादशादित्या रुद्रवक्त्राद्विनिर्गताः  ।  
आश्रित्य दक्षिणामाशां निर्दहन्तो वसुन्धराम्  ॥ १७.१३ ॥  
भौमं यज्जीवनं किञ्चिन्नानावृक्षतृणालयम्  ।  
शुष्कं पूर्वमनावृष्ट्या सकलाकुलभूतलम्  ॥ १७.१४ ॥  
तद्दीप्यमानं सहसा सूर्यैस्तै रुद्रसम्भवैः  ।  
धूमाकुलमभूत्सर्वं प्रणष्टग्रहतारकम्  ॥ १७.१५ ॥  
जज्वाल सहसा दीप्तं भूमण्डलमशेषतः  ।  
ज्वालामालाकुलं सर्वमभूदेतच्चराचरम्  ॥ १७.१६ ॥  
सप्तद्वीपसमुद्रेषु सरित्सु च सरस्सु च अग्निरत्ति जगत्सर्वमाज्याहुतिमिवाध्वरे  ॥ १७.१७ ॥  
विशालतेजसा दीप्ता महाज्वालासमाकुलाः  ।  
ददहुर्वै जगत्सर्वमादित्या रुद्रसम्भवाः  ॥ १७.१८ ॥  
आदित्यानां रश्मयश्च संस्पृष्टा वै परस्परम्  ।  
एवं ददाह भगवांस्त्रैलोक्यं सचराचरम्  ॥ १७.१९ ॥  
सप्तद्वीपप्रमाणस्तु सोऽग्निर्भूत्वा महेश्वरः  ।  
सप्तद्वीपसमुद्रान्तां निर्ददाह वसुन्धराम्  ॥ १७.२० ॥  
सुमेरुमन्दरान्तां च निर्दहुर्वसुधां तदा  ।  
भित्त्वा तु सप्तपातालं नागलोकं ततोऽदहत् ॥ १७.२१ ॥  
भूम्यधः सप्तपातालान्निर्दहंस्तारकैः सह  ।  
चचाराग्निः समन्तात्तु निर्दहन्वै युधिष्ठिर  ॥ १७.२२ ॥  
धम्यमान इवाङ्गारैर्लोहरात्रिरिव ज्वलन्  ।  
तथा तत्प्राज्वलत्सर्वं संवर्ताग्निप्रदीपितम्  ॥ १७.२३ ॥  
निर्वृक्षा निस्तृणा भूमिर्निर्निर्झरसरः सरित् ।  
विशीर्णशैलशृङ्गौघा कूर्मपृष्ठोपमाभवत् ॥ १७.२४ ॥  
ज्वालामालाकुलं कृत्वा जगत्सर्वं चिदामकम्  ।  
महारूपधरो रुद्रो व्यतिष्ठत महेश्वरः  ॥ १७.२५ ॥  
समातृगणभूयिष्ठा सयक्षोरगराक्षसा  ।  
ततो देवी महादेवं विवेश हरिलोचना  ॥ १७.२६ ॥  
निर्वाणं परमापन्ना शान्तेव शिखिनः शिखा  ।  
जगत्सर्वं हि निर्दग्धं त्रिभिर्लोकैः सहानघ  ॥ १७.२७ ॥  
रुद्रप्रसादान्मुक्त्वा मां नर्मदां चाप्ययोनिजाम्  ।  
युगानामयुतं देवो मया चाद्य बुभक्षणात् ॥ १७.२८ ॥  
पुरा ह्याराधितः शूली तेनाहमजरामरः  ।  
अघमर्षणघोरं च वामदेवं च त्र्यम्बकम्  ॥ १७.२९ ॥  
ऋषभं त्रिसुपर्णं च दुर्गां सावित्रमेव च  ।  
बृहदारण्यकं चैव बृहत्साम तथोत्तरम्  ॥ १७.३० ॥  
रौद्रीं परमगायत्रीं शिवोपनिषदं तथा  ।  
यथा प्रतिरथं सूक्तं जप्त्वा मृत्युञ्जयं तथा  ॥ १७.३१ ॥  
सरित्सागरपर्यन्ता वसुधा भस्मसात्कृता  ।  
वर्जयित्वा महाभागां नर्मदाममृतोपमाम्  ॥ १७.३२ ॥  
महेन्द्रो मलयः सह्यो हेमकूटोऽथ माल्यवान्  ।  
विन्ध्यश्च पारियात्रश्च सप्तैते कुलपर्वताः  ॥ १७.३३ ॥  
द्वादशादित्यनिर्दग्धाः शैलाः शीर्णशिलाः पृथक् ।  
भस्मीभूतास्तु दृश्यन्ते न नष्टा नर्मदा तदा  ॥ १७.३४ ॥  
हिमवान्हेमकूटश्च निषधो गन्धमादनः  ।  
माल्यवांश्च गिरिश्रेष्ठो नीलः श्वेतोऽथ शृङ्गवान्  ॥ १७.३५ ॥  
एते पर्वतरा जानो देवगन्धर्वसेविताः  ।  
युगान्ताग्निविनिर्दग्धाः सर्वे शीर्णमहाशिलाः  ॥ १७.३६ ॥  
एवं मया पुरा दृष्टो युगान्ते सर्वसङ्क्षयः  ।  
वर्जयित्वा महापुण्यां नर्मदां नृपसत्तम  ॥ १७.३७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्ये द्वादशादित्यरूपेण जगत्संहरणवर्णनं नाम सप्तदशोऽध्यायः ॥  


ऋKV अध्याय १८  

श्रीमार्कण्डेय उवाच -  
निर्दग्धेऽस्मिंस्ततो लोके सूर्यैरीश्वरसम्भवैः  ।  
सप्तभिश्चार्णवैः शुष्कैर्द्वीपैः सप्तभिरेव च  ॥ १८.१ ॥  
ततो मुखात्तस्य घना महोल्बणा निश्चेरुरिन्द्रायुधतुल्यरूपाः  ।  
घोराः पयोदा जगदन्धकारं कुर्वन्त ईशानवरप्रयुक्ताः  ॥ १८.२ ॥  
नीलोत्पलाभाः क्वचिदञ्जनाभा गोक्षीरकुन्देन्दुनिभाश्च केचित् ।  
मयूरचन्द्राकृतयस्तथाऽन्ये केचिद्विधूमानलसप्रभाश्च  ॥ १८.३ ॥  
केचिन्महापर्वतकल्परूपाः केचिन्महामीनकुलोपमाश्च  ।  
केचिद्गजेन्द्राकृतयः सुरूपाः केचिन्महाकूटनिभाः पयोदाः  ॥ १८.४ ॥  
चलत्तरङ्गोर्मिसमानरूपा महापुरोधाननिभाश्च केचित् ।  
सगोपुराट्टालकसन्निकाशाः सविद्युदुल्काशनिमण्डितान्ताः  ॥ १८.५ ॥  
समावृताङ्गः स बभूव देवः संवर्तकोनाम गणः स रौद्रः  ।  
प्रवर्षमाणो जगदप्रमाणमेकार्णवं सर्वमिदं चकार  ॥ १८.६ ॥  
ततो महामेघविवर्धमानमीशानमिन्द्राशनिभिर्वृताङ्गम्  ।  
ददर्श नाहं भयविह्वलाङ्गो गङ्गाजलौघैश्च समावृताङ्गः  ॥ १८.७ ॥  
गजाः पुनश्चैव पुनः पिबन्तो जगत्समन्तात्परिदह्यमानम्  ।  
आपूरितं चैव जगत्समन्तात्सर्वैश्च तैर्जग्मुरदर्शनं च ते  ॥ १८.८ ॥  
महार्णवाः सप्त सरांसि द्वीपा नद्योऽथ सर्वा अथ भूर्भुवश्च  ।  
आपूर्यमाणाः सलिलौघजालैरेकार्णवं सर्वमिदं बभूव  ॥ १८.९ ॥  
न दृश्यते किञ्चिदहो चराचरं निरग्निचन्द्रार्कमयेऽपि लोके  ।  
प्रणष्टनक्षत्रतमोऽन्धकारे प्रशान्तवातास्तमितैकनीडेः  ॥ १८.१० ॥  
महाजलौघेऽस्य विशुद्धसत्त्वा स्तुतिर्मया भूप कृता तदानीम्  ।  
ततोऽहमित्येव विचिन्तयानः शरण्यमेकं क्व नु यामि शान्तम्  ॥ १८.११ ॥  
स्मरामि देवं हृदि चिन्तयित्वा प्रभुं शरण्यं जलसन्निविष्टः  ।  
नमामि देवं शरणं प्रपद्ये ध्यानं च तस्येति कृतं मया च  ॥ १८.१२ ॥  
ध्यात्वा ततोऽहं सलिलं ततार तस्य प्रसादादविमूढचेताः  ।  
ग्लानिः श्रमश्चैव मम प्रणष्टौ देव्याः प्रसादेन नरेन्द्रपुत्र  ॥ १८.१३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्यवर्णनं नामाष्टादशोऽध्यायः ॥  


ऋKV अध्याय १९  

श्रीमार्कण्डेय उवाच -  
ततस्त्वेकार्णवे तस्मिन्मुमूर्षुरहमातुरः  ।  
काकूच्छ्वासस्तरंस्तोयं बाहुभ्यां नृपसत्तम  ॥ १९.१ ॥  
शृणोम्यर्णवमध्यस्थो निःशब्दस्तिमिते तदा  ।  
अम्भोरवमनौपम्यं दिशो दश विनादिनम्  ॥ १९.२ ॥  
हंसकुदेन्दुसङ्काशां हारगोक्षीरपाण्डुराम्  ।  
नानारत्नविचित्राङ्गीं स्वर्णशृङ्गां मनोरमाम्  ॥ १९.३ ॥  
सुरैः प्रवालकमयैर्लाङ्गुलध्वजशोभिताम्  ।  
प्रलम्बघोणां नर्दन्तीं खुरैरर्णवगाहिनीम्  ॥ १९.४ ॥  
गां ददर्शाहमुद्विग्नो मामेवाभिमुखीं स्थिताम्  ।  
किङ्किणीजालमुक्ताभिः स्वर्णघण्टासमावृताम्  ॥ १९.५ ॥  
तस्याश्चरणविक्षेपैः सर्वमेकार्णवं जलम्  ।  
विक्षिप्तफेनपुञ्जौघैर्नृत्यन्तीव समं ततः  ॥ १९.६ ॥  
ररास सलिलोत्क्षेपैः क्षोभयन्ती महार्णवम्  ।  
सा मामाह महाभाग श्लक्ष्णगम्भीरया गिरा  ॥ १९.७ ॥  
मा भैषीर्वत्स वत्सेति मृत्युस्तव न विद्यते  ।  
महादेवप्रसादेन न मृत्युस्ते ममापि च  ॥ १९.८ ॥  
ममाश्रयस्व लाङ्गूलं त्वामतस्तारयाम्यहम्  ।  
घोरादस्माद्भयाद्विप्र यावत्सम्प्लवते जगत् ॥ १९.९ ॥  
क्षुत्तृषाप्रतिघातार्थं स्तनौ मे त्वं पिबस्व ह  ।  
पयोऽमृताश्रयं दिव्यं तत्पीत्वा निर्वृतो भव  ॥ १९.१० ॥  
तस्यास्तद्वचनं श्रुत्वा हर्षात्पीतो मया स्तनः  ।  
न क्षुत्तृषा पीतमात्रे स्तने मह्यं तदाभवत् ॥ १९.११ ॥  
दिव्यं प्राणबलं जज्ञे समुद्रप्लवनक्षमम्  ।  
ततस्तां प्रत्युवाचेदं का त्वमेकार्णवीकृते  ॥ १९.१२ ॥  
भ्रमसे ब्रूहि तत्त्वेन विस्मयो मे महान्हृदि  ।  
भ्रमतोऽत्र ममार्तस्य मुमूर्षोः प्रहतस्य  ॥ १९.१३ ॥  
त्वं हि मे शरणं जाता भाग्यशेषेण सुव्रते  ॥ १९.१४ ॥  

गौरुवाच -  
किमहं विस्मृता तुभ्यं विश्वरूपा महेश्वरी  ।  
नर्मदा धर्मदा न्ःणां स्वर्गशर्मबलप्रदा  ॥ १९.१५ ॥  
दृष्ट्वा त्वां सीदमानं तु रुद्रेणाहं विसर्जिता  ।  
तं द्विजं तारयस्वार्ये मा प्राणांस्त्यजतां जले  ॥ १९.१६ ॥  
गोरूपेण विभोर्वाक्यात्त्वत्सकाशमिहागता  ।  
मा मृषावचनः शम्भुर्भवेदिति च सत्वरा  ॥ १९.१७ ॥  
एवमुक्तस्तयाहं तु इन्द्रायुधनिभं शुभम्  ।  
लाङ्गूलमव्ययं ज्ञात्वा भुजाभ्यामवलम्बितः  ॥ १९.१८ ॥  
ततोऽतरं तं जलधिं लाङ्गूलध्वजमाश्रितः  ।  
असौ देवो महादेव इति मां प्रत्यभाषत  ॥ १९.१९ ॥  
ततो युगसहस्रान्तमहं कालं तया सह  ।  
व्यचरं वै तमोभूते सर्वतः सलिलावृते  ॥ १९.२० ॥  
महार्णवे ततस्तस्मिन् भ्रमन्गोः पुच्छमाश्रितः  ।  
निर्वाते चान्धकारे च निरालोके निरामये  ॥ १९.२१ ॥  
अकस्मात्सलिले तस्मिन्नतसीपुष्पसन्निभम्  ।  
विभिन्नाञ्जनसङ्काशमाकाशमिव निर्मलम्  ॥ १९.२२ ॥  
नीलोत्पलदलश्यामं पीतवाससमव्ययम्  ।  
किरीटेनार्कवर्णेन विद्युद्विद्योतकारिणा  ॥ १९.२३ ॥  
भ्राजमानेन शिरसा खमिवात्यन्तरूपिणम्  ।  
कुण्डलोद्धष्टगल्लं तु हारोद्द्योतितवक्षसम्  ॥ १९.२४ ॥  
जाम्बूनदमयैर्दिव्यैर्भूषणैरुपशोभितम्  ।  
नागोपधानशयनं सहस्रादित्यवर्चसम्  ॥ १९.२५ ॥  
अनेकबाहूरुधरं नैकवक्त्रं मनोरमम्  ।  
सुप्तमेकार्णवे वीरं सहस्राक्षशिरोधरम्  ॥ १९.२६ ॥  
जटाजूटेन महता स्फुरद्विद्युत्समार्चिषा  ।  
एकार्णवं जगत्सर्वं व्याप्य देवं व्यवस्थितम्  ॥ १९.२७ ॥  
ग्रसित्वा शङ्करः सर्वं सदेवासुरमानवम्  ।  
प्रपश्याम्यहमीशानं सुप्तमेकार्णवे प्रभुम्  ॥ १९.२८ ॥  
सर्वव्यापिनमव्यक्तमनन्तं विश्वतोमुखम्  ।  
तस्य पादतलाभ्याशे स्वर्णकेयूरमण्डिताम्  ॥ १९.२९ ॥  
विश्वरूपां महाभागां विश्वमायावधारिणीम्  ।  
श्रीमयीं ह्रीमयीं देवीं धीमयीं वाङ्मयीं शिवाम्  ॥ १९.३० ॥  
सिद्धिं कीर्तिं रतिं ब्राह्मीं कालरात्रिमयोनिजाम्  ।  
तामेवाहं तदात्यन्तमीश्वरान्तिकमास्थिताम्  ॥ १९.३१ ॥  
अद्राक्षं चन्द्रवदनां धृतिं सर्वेश्वरीमुमाम्  ॥ १९.३२ ॥  
शान्तं प्रसुप्तं नवहेमवर्णमुमासहायं भगवन्तमीशम्  ।  
तमोवृतं पुण्यतमं वीरष्ठं प्रदक्षिणीकृत्य नमस्करोमि  ॥ १९.३३ ॥  
ततः प्रसुप्तः सहसा विबुद्धो रात्रिक्षये देववरः स्वभावात् ।  
विक्षोभयन् बाहुभिरर्णवाम्भो जगत्प्रणष्टं सलिले विमृश्य  ॥ १९.३४ ॥  
किं कार्यमित्येव विचिन्तयित्वा वाराहरूपोऽभवदद्भुताङ्गः  ।  
महाघनाम्भोधरतुल्यवर्चाः प्रलम्बमालाम्बरनिष्कमाली  ॥ १९.३५ ॥  
सशङ्खचक्रासिधरः किरीटी सवेदवेदाङ्गमयो महात्मा  ।  
त्रैलोक्यनिर्माणकरः पुराणो देवत्रयीरूपधरश्च कार्ये  ॥ १९.३६ ॥  
स एव रुद्रः स जगज्जहार सृष्ट्यर्थमीशः प्रपितामहोऽभूत् ।  
संरक्षणार्थं जगतः स एव हरिः सुचक्रासिगदाब्जपाणिः  ॥ १९.३७ ॥  
तेषां विभागो न हि कर्तुमर्हो महात्मनामेकशरीरभाजाम्  ।  
मीमांसाहेत्वर्थविशेषतर्कैर्यस्तेषु कुर्यात्प्रविभेदमज्ञः  ॥ १९.३८ ॥  
स याति घोरं नरकं क्रमेण विभागकृद्द्वेषमतिर्दुरात्मा  ।  
या यस्य भक्तिः स तयैव नूनं देहं त्यजन् स्वं ह्यमृतत्वमेति  ॥ १९.३९ ॥  
सम्मोहयन्मूर्तिभिरत्र लोकं स्रष्टा च गोप्ता क्षयकृत्स देवः  ।  
तस्मान्न मोहात्मकमाविशेत द्वेषं न कुर्यात्प्रविभिन्नमूर्तिः  ॥ १९.४० ॥  
वाराहमीशानवरोऽप्यतोऽसौ रूपं समास्थाय जगद्विधाता  ।  
नष्टे त्रिलोकेऽर्णवतोयमग्ने विमार्गितोयौघमयेऽन्तरात्मा  ॥ १९.४१ ॥  
भित्त्वार्णवं तोयमथान्तरस्थं विवेश पातालतलं क्षणेन  ।  
जले निमग्नां धरणीं समस्तां समस्पृशत्पङ्कजपत्रनेत्राम्  ॥ १९.४२ ॥  
विशीर्णशैलोपलशृङ्गकूटां वसुन्धरां तां प्रलये प्रलीनाम्  ।  
दंष्ट्रैकया विष्णुरतुल्यसाहसः समुद्दधार स्वयमेव देवः  ॥ १९.४३ ॥  
सा तस्य दंष्ट्राग्रविलम्बिताङ्गी कैलासशृङ्गाग्रगतेव ज्योत्स्ना  ।  
विभ्राजते साप्यसमानमूर्तिः शशाङ्कशृङ्गे च तडिद्विलग्ना  ॥ १९.४४ ॥  
तामुज्जहारार्णवतोयमग्नां करी निमग्नामिव हस्तिनीं हठात् ।  
नावं विशीर्णामिव तोयमध्यादुदीर्णसत्त्वोऽनुपमप्रभावः  ॥ १९.४५ ॥  
स तां समुत्तार्य महाजलौघात्समुद्रमार्यो व्यभजत्समस्तम्  ।  
महार्णवेष्वेव महार्णवाम्भो निक्षेपयामास पुनर्नदीषु  ॥ १९.४६ ॥  
शीर्णांश्च शैलान्स चकार भूयो द्वीपान्समस्तांश्च तथार्णवांश्च  ।  
शैलोपलैर्ये विचिताः समन्ताच्छिलोच्चयांस्तान्स चकार कल्पे  ॥ १९.४७ ॥  
अनेकरूपं प्रविभज्य देहं चकार देवेन्द्रगणान्समस्तान्  ।  
मुखाच्च वह्निर्मनसश्च चन्द्रश्चक्षोश्च सूर्यः सहसा बभूव  ॥ १९.४८ ॥  
जज्ञेऽथ तस्येश्वरयोगमूर्तेः प्रध्यायमानस्य सुरेन्द्रसङ्घः  ।  
वेदाश्च यज्ञाश्च तथैव वर्णास्तथा हि सर्वौषधयो रसाश्च  ॥ १९.४९ ॥  
जगत्समस्तं मनसा बभूव यत्स्थावरं किञ्चिदिहाण्डजं वा  ।  
जरायुजं स्वेदजमुद्भिज्जं वा यत्किञ्चिदा कीटपिपीलकाद्यम्  ॥ १९.५० ॥  
ततो विजज्ञे मनसा क्षणेन अनेकरूपाः सहसा महेशा  ।  
चकार यन्मूर्तिभिरव्ययात्मा अष्टाभिराविश्य पुनः स तत्र  ॥ १९.५१ ॥  
लीलां चकाराथ समृद्धतेजा अतोऽत्र मे पश्यत एव विप्राः  ।  
तेषां मया दर्शनमेव सर्वं यावन्मुहूर्तात्समकारि भूप  ॥ १९.५२ ॥  
कृत्वा त्वशेषं किल लीलयैव स देवदेवो जगतां विधाता  ।  
सर्वत्रदृक्सर्वग एव देवो जगाम चादर्शनमादिकर्ता  ॥ १९.५३ ॥  
यत्तन्मुहूर्तादिह नामरूपं तावत्प्रपश्यामि जगत्तथैव  ।  
द्वीपैः समुद्रैरभिसंवृतं हि नक्षत्रतारादिविमानकीर्णम्  ॥ १९.५४ ॥  
वियत्पयोदग्रहचक्रचित्रं नानाविधैः प्राणिगणैर्वृतं च  ।  
तां वै न पश्यामि महानुभावां गोरूपिणीं सर्वसुरेश्वरीं च  ॥ १९.५५ ॥  
क्व साम्प्रतं सेति विचिन्त्य राजन्विभ्रान्तचित्तस्त्वभवं तदैव  ।  
दिशो विभागानवलोकयानृते पुनस्तां कथमीश्वराङ्गीम्  ॥ १९.५६ ॥  
पश्यामि तामत्र पुनश्च शुभ्रां महाभ्रनीलां शुचिशुभ्रतोयाम्  ।  
वृक्षैरनेकैरुपशोभिताङ्गीं गजैस्तुरङ्गैर्विहगैर्वृतां च  ॥ १९.५७ ॥  
यथा पुरातीरमुपेत्य देव्याः समास्थितश्चाप्यमरकण्टके तु  ।  
तथैव पश्यामि सुखोपविष्ट आत्मानमव्यग्रमवाप्तसौख्यम्  ॥ १९.५८ ॥  
तथैव पुण्या मलतोयवाहां दृष्ट्वा पुनः कल्पपरिक्षयेऽपि  ।  
अम्बामिवार्यामनुकम्पमानामक्षीणतोयां विरुजां विशोकः  ॥ १९.५९ ॥  
एवं महत्पुण्यतमं च कल्पं पठन्ति शृण्वन्ति च ये द्विजेन्द्राः  ।  
महावराहस्य महेश्वरस्य दिने दिने ते विमला भवन्ति  ॥ १९.६० ॥  
अशुभशतसहस्रं ते विधूय प्रपन्नास्त्रिदिवममरजुष्टं सिद्धगन्धर्वयुक्तम्  ।  
विमलशशिनिभाभिः सर्व एवाप्सरोभिः सह विविधविलासैः स्वर्गसौख्यं लभन्ते  ॥ १९.६१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्ये वाराहकल्पवृत्तान्तवर्णनं नामैकोनविंशोऽध्यायः ॥  


ऋKV अध्याय २०  

युधिष्ठिर उवाच -  
श्रुता मे विविधा धर्माः संहारास्त्वत्प्रसादतः  ।  
कृता देवेन सर्वेण ये च दृष्टास्त्वयानघ  ॥ २०.१ ॥  
साम्प्रतं श्रोतुमिच्छामि प्रभावं शार्ङ्गधन्वनः  ।  
त्वयानुभूतं विप्रेन्द्र तन्मे त्वं वक्तुमर्हसि  ॥ २०.२ ॥  

श्रीमार्कण्डेय उवाच -  
अतः परं प्रवक्ष्यामि प्रजासंहारलक्षणम्  ।  
यच्चिह्नं दृश्यते तत्र यथा कल्पो विधीयते  ॥ २०.३ ॥  
उल्कापाताः सनिर्घाता भूमिकम्पस्तथैव च  ।  
पतते पांशुवर्षं च निर्घोषश्चैव दारुणः  ॥ २०.४ ॥  
यक्षकिन्नरगन्धर्वाः पिशाचोरगराक्षसाः  ।  
सर्वे ते प्रलयं यान्ति युगान्ते समुपस्थिते  ॥ २०.५ ॥  
पर्वताः सागरा नद्यः सरांसि विविधानि च  ।  
वृक्षाः शेषं समायान्ति वल्लीजातं तृणानि च  ॥ २०.६ ॥  
एवं हि व्याकुलीभूते सर्वौषधिजलोज्झिते  ।  
काष्ठभूते तु सञ्जाते त्रैलोक्ये सचराचरे  ॥ २०.७ ॥  
यावत्पश्यामि मध्याह्ने स्नानकाल उपस्थिते  ।  
त्रैलोक्यं ज्वलनाकारं दुर्निरीक्षं दुरासदम्  ॥ २०.८ ॥  
द्वौ सूर्यौ पूर्वतस्तात पश्चिमोत्तरयोस्तथा  ।  
तथैव दक्षिणे द्वौ च सूर्यौ दृष्टौ प्रतापिनौ  ॥ २०.९ ॥  
द्वौ सूर्यौ नागलोकस्थौ मध्ये द्वौ गगनस्य च  ।  
इत्येते द्वादशादित्यास्तपन्ते सर्वतो दिशम्  ॥ २०.१० ॥  
पृथिवीमदहन्सर्वां सशैलवनकाननाम्  ।  
नादग्धं दृश्यते किञ्चिदृते रेवां च मां तथा  ॥ २०.११ ॥  
पृथिव्यां दह्यमानायां हविर्गन्धश्च जायते  ।  
ततो मे शुष्यते गात्रं तृषाप्येवं दुरासदा  ॥ २०.१२ ॥  
न हि विन्दामि पानीयं शोषितं च दिवाकरैः  ।  
यावत्कमण्डलुं वीक्षे शुष्कं तत्रापि तज्जलम्  ॥ २०.१३ ॥  
ततोऽहं शोकसन्तप्तो विशेषात्क्षुत्तृषार्दितः  ।  
उत्पपात क्षितेरूर्ध्वं पश्यमानो दिवं प्रति  ॥ २०.१४ ॥  
तावत्पश्यामि गगने गृहं शृङ्गारभूषितम्  ।  
ततस्तज्ज्ञातुकामोऽहं प्रस्थितो राजसत्तम  ॥ २०.१५ ॥  
प्राकारेण विचित्रेण कपाटार्गलभूषितम्  ।  
विचित्रशिखरोपेतं द्वारदेशमुपागतः  ॥ २०.१६ ॥  
षडशीतिसहस्राणि योजनानां समुच्छ्रये  ।  
तदर्धं तु पृथक्त्वेन काञ्चनं रत्नभूषितम्  ॥ २०.१७ ॥  
तत्र मध्ये परां शय्यां पश्यामि नृपसत्तम  ।  
शय्योपरि शयानं तु पुरुषं दिव्यमूर्धजम्  ॥ २०.१८ ॥  
विकुञ्चिताग्रकेशान्तं समस्तं योजनायतम्  ।  
मुकुटेन विचित्रेण दीप्तिकान्तेन शोभितम्  ॥ २०.१९ ॥  
श्यामं कमलपत्राभं सुप्रभं च सुनासिकम्  ।  
सिंहास्यमायतभुजं गल्लश्मश्रुवराङ्कितम्  ॥ २०.२० ॥  
त्रिवलीभङ्गसुभगं कर्णकुण्डलभूषितम्  ।  
विशालाभं सुपीनाङ्गं पार्श्वस्वावर्तभूषितम्  ॥ २०.२१ ॥  
शोभितं कटिभागेन विभक्तं जानुजङ्घयोः  ।  
पद्माङ्किततलं देवमाताम्रसुनखाङ्गुलिम्  ॥ २०.२२ ॥  
मेघनादसुगम्भीरं सर्वावयवसुन्दरम्  ।  
शय्यामध्यगतं देवमपश्यं पुरुषोत्तमम्  ॥ २०.२३ ॥  
शङ्खचक्रगदापाणिं शयानं दक्षिणेन तु  ।  
अक्षसूत्रोद्यतकरं सूर्यायुतसमप्रभम्  ॥ २०.२४ ॥  
तं दृष्ट्वा भक्तिमान्देवं स्तोतुकामो व्यवस्थितः  ।  
जयेश जय वागीश जय दिव्याङ्गभूषण  ॥ २०.२५ ॥  
जय देवपते श्रीमन्साक्षाद्ब्रह्म सनातन  ।  
तव लोकाः शरीरस्थास्त्वं गतिः परमेश्वर  ॥ २०.२६ ॥  
त्वदाधारा हि देवेश सर्वे लोका व्यवस्थिताः  ।  
त्वं श्रेष्ठः सर्वसत्त्वानां त्वं कर्ता धरणीधरः  ॥ २०.२७ ॥  
त्वं हौत्रमग्निहोत्राणां सूत्रमन्त्रस्त्वमेव च  ।  
गोकर्णं भद्रकर्णं च त्वं च माहेश्वरं पदम्  ॥ २०.२८ ॥  
त्वं कीर्तिः सर्वकीर्तीनां दैन्यपापप्रणाशिनी  ।  
त्वं नैमिषं कुरुक्षेत्रं त्वं च विष्णुपदं परम्  ॥ २०.२९ ॥  
त्वया तु लीलया देव पदाक्रान्ता च मेदिनी  ।  
त्वया बद्धो बलिर्देव त्वयेन्द्रस्य पदं कृतम्  ॥ २०.३० ॥  
त्वं कलिर्द्वापरं देव त्रेता कृतयुगं तथा  ।  
प्रलम्बदमनश्च त्वं स्रष्टा त्वं च विनाशकृत् ॥ २०.३१ ॥  
त्वया वै धार्यते लोकास्त्वं कालः सर्वसङ्क्षयः  ।  
त्वया हि देव सृष्टास्ताः सर्वा वै देवयोनयः  ॥ २०.३२ ॥  
त्वं पन्थाः सर्वलोकानां त्वं च मोक्षः परा गतिः  ।  
ब्रह्मा त्वदुद्भवो देवो रजोरूपः सनातनः  ।  
रुद्रः क्रोधोद्भवोऽप्येवं त्वं च सत्त्वे व्यवस्थितः  ॥ २०.३३ ॥  
एतच्चराचरं देव क्रीडनार्थं त्वया कृतम्  ।  
एवं सन्तप्तदेहेन स्तुतो देवो मया प्रभुः  ॥ २०.३४ ॥  
भक्त्या परमया राजन्सर्वभूतपतिः प्रभुः  ।  
स्तुवन्वै तत्र पश्यामि वारिपूर्णांस्ततो घटान्  ॥ २०.३५ ॥  
ततो मया विस्मृता या तृषा सा वर्धिता पुनः  ।  
उपासर्पं ततस्तस्य पार्श्वं वै पुरुषस्य हि  ॥ २०.३६ ॥  
पानीयं पातुकामेन चिन्तितं च मया पुनः  ।  
नापश्यत हि मां चैष सुप्तोऽपि न च बुध्यते  ॥ २०.३७ ॥  
यस्तु पापेन सम्मूढः सुखं सुप्तं प्रबोधयेत् ।  
जायते तस्य पापस्य ब्रह्महत्याफलं महत् ॥ २०.३८ ॥  
एवं सञ्चिन्त्यमाने तु द्वितीयो ह्यागतः पुमान्  ।  
नेक्षते जल्पते किञ्चिद्वामस्कन्धे मृगाजिनी  ॥ २०.३९ ॥  
जटी कमण्डलुधरो दण्डी मेखलया वृतः  ।  
भस्मोन्मृदितसर्वाङ्गो महातेजास्त्रिलोचनः  ॥ २०.४० ॥  
यावत्तं स्तोतुकामोऽहमपश्यं स्वच्छचक्षुषा  ।  
तावत्सर्वाङ्गसम्भूत्यामहत्या रूपसम्पदा  ॥ २०.४१ ॥  
अपश्यं संवृतां नारीं सर्वाभरणभूषिताम्  ।  
दृष्ट्वा तां पतितो भूमौ जयस्वेति ब्रुवंस्ततः  ॥ २०.४२ ॥  
जय रुद्राङ्गसम्भूते जयवाहिनि सनातनि  ।  
जय कौमारि माहेन्द्रि वैष्णवी वारुणी तथा  ॥ २०.४३ ॥  
जय कौबेरि सावित्रि जय धात्रि वरानने  ।  
तृष्णया तप्तदे हस्य रक्षां कुरु चराचरे  ॥ २०.४४ ॥  

श्रीदेव्युवाच -  
प्रसन्ना विप्रशार्दूल तव वाक्यैः सुशोभनैः  ।  
वर्तते मानसे यत्ते मया ज्ञातं द्विजोत्तम  ॥ २०.४५ ॥  
शृणु विप्र ममाप्यस्ति व्रतमेतत्सुदारुणम्  ।  
स्त्रीलघुत्वान्मयारब्धं दुष्करं मन्दमेधया  ॥ २०.४६ ॥  
यदि भावी च मे पुत्रो धर्मिष्ठो लोकविश्रुतः  ।  
विप्रस्य तु स्तनं दत्त्वा पश्चाद्दास्यामि बालके  ॥ २०.४७ ॥  
स मे पुत्रः समुत्पन्नो यथोक्तो मे महामुने  ।  
स्तनं पिब त्वं विप्रेन्द्र यदि जीवितुमिच्छसि  ॥ २०.४८ ॥  

श्रीमार्कण्डेय उवाच -  
अकार्यमेतद्विप्राणां यस्त्विमं पिबते स्तनम्  ।  
पुनश्चैवोपनयनं व्रतसिद्धिं न गच्छति  ॥ २०.४९ ॥  
ब्राह्मणत्वं त्रिभिर्लोकैर्दुर्लभं पद्मलोचने  ।  
संस्कारैः संस्कृतो विप्रो यैश्च जायेत तच्छृणु  ॥ २०.५० ॥  
प्रथमं चैव नारीषु संस्कारैर्बीजवापतम्  ।  
बीजप्रक्षेपणादेव बीजक्षेपः स उच्यते  ॥ २०.५१ ॥  
तदन्ते च महाभागे गर्भाधानं द्वितीयकम्  ।  
पुंसवनं तृतीयं तु सीमन्तं च चतुर्थकम्  ॥ २०.५२ ॥  
पञ्चमं जातकर्म स्यान्नाम वै षष्ठमुच्यते  ।  
निष्क्रामः सप्तमश्चैव ह्यन्नप्राशनमष्टमम्  ॥ २०.५३ ॥  
नवमं वै चूडकर्म दशमं मौञ्जिबन्धनम्  ।  
ऐषिकं दार्विकं चैव सौमिकं भौमिकं तथा  ॥ २०.५४ ॥  
पत्नीसंयोजनं चान्यद्दैवकर्म ततः परम्  ।  
मानुष्यं पितृकर्म स्याद्दशमाष्टासु शोभने  ॥ २०.५५ ॥  
भूतं भव्यं तथेष्टं च पार्वणं च ततः परम्  ॥ २०.५६ ॥  
श्राद्धं श्रावण्यामाग्रयणं च चैत्राश्वयुज्यां दशपौर्णमास्याम्  ।  
निरूढपशुसवनसौत्रामण्यग्निष्टोमात्यग्निष्टोमाः  ॥ २०.५७ ॥  
षोडषीवाजपेयातिरात्राप्तोर्यामोदशवाजपेयाः  ।  
सर्वभूतेषु क्षान्तिरनसूया शौचमङ्गलमकार्पण्यमस्पृहेति  ॥ २०.५८ ॥  
एभिरष्टचत्वारिंशद्भिः संस्कारैः सङ्कृतो ब्राह्मणो भवति  ॥ २०.५९ ॥  
एवं ज्ञात्वा महाभागे न तु मां पातुमर्हसि  ।  
शिशुपेयं स्तनं भद्रे कथं वै मद्विधः पिबेत् ॥ २०.६० ॥  
ममैतद्वचनं श्रुत्वा नारी वचनमब्रवीत् ॥ २०.६१ ॥  
यदि त्वं न पिबेः स्तन्यं पयो बालो मरिष्यति  ।  
श्रूयते त्रिषु लोकेषु वेदेषु च स्मृतिष्वपि  ।  
मुच्यते सर्वपापेभ्यो भ्रूणहत्या न मुञ्चति  ॥ २०.६२ ॥  
भवित्री तव हत्या च महाभागवतः पुनः  ।  
जन्मानि च शतान्यष्टौ क्लिश्यते भ्रूणहत्यया  ॥ २०.६३ ॥  
मृतः शुनत्वं चाप्नोति वर्षाणां तु शतत्रयम्  ।  
ततस्तस्य क्षये जाते काकयोनिं व्रजेत्पुनः  ॥ २०.६४ ॥  
तत्रापि च शतान्यष्टौ क्लिश्यते पापकर्मणि  ।  
वराहो दश जन्मानि तदन्ते जायते कृमिः  ॥ २०.६५ ॥  
ततश्चारोहिणीं प्राप्य गोगजाश्वनृजन्मभाक् ।  
श्रूयते श्रुतिशास्त्रेषु वेदेषु च परन्तप  ॥ २०.६६ ॥  
सर्वपापाधिकं पापं बालहत्या द्विजोत्तम  ।  
बालहत्यायुतो विप्रः पच्यते नरके ध्रुवम्  ॥ २०.६७ ॥  
वर्षाणि च शतान्यष्टौ प्राप्नोति यमयातनाम्  ।  
तस्मादल्पतरो दोषः पिबतो मे स्तनं तव  ॥ २०.६८ ॥  
तथैवापिबतः पापं जायते बहुवर्षिकम्  ।  
क्षुधातृषाविरामस्ते पुण्यं च पिबतः स्तनम्  ॥ २०.६९ ॥  
अतो न चेतः सन्दिग्धं कर्तव्यमिह कर्हिचित् ।  
एहि विप्र यथाकामं बालार्थे पिब मे स्तनम्  ॥ २०.७० ॥  
ततोऽहं वचनं श्रुत्वा स्तनं पातुं समुद्यतः  ।  
न च तृप्तिं विजानामि पिबतः स्तनमुत्तमम्  ॥ २०.७१ ॥  
त्रिंशद्वर्षसहस्राणि भारतैवं शतानि च  ।  
ततः प्रबुद्धोत्सङ्गेऽहं मायानिद्राविमोहितः  ॥ २०.७२ ॥  
निद्राविगतमोहोऽहं यावत्पश्यामि पाण्डव  ।  
तावत्सुप्तं न पश्यामि न च तं बालकं विभो  ॥ २०.७३ ॥  
चतुरस्तांश्च वै कुम्भान् पश्यामि तत्र भारत  ।  
न च पश्यामि तां देवीं गता वै कुत्रचिच्च ते  ॥ २०.७४ ॥  
एवं विमृश्यमानस्य चिन्तयानस्य तिष्ठतः  ।  
ईषद्धसितया वाचा देवी वचनमब्रवीत् ॥ २०.७५ ॥  

श्रीदेव्युवाच -  
कृष्णः स पुरुषः सुप्तो द्वितीयोऽप्यागतो हरः  ।  
ये चत्वारश्च ते कुम्भाः समुद्रास्ते द्विजोत्तम  ॥ २०.७६ ॥  
यश्च बालस्त्वया दृष्टो ब्राह्मा लोकपितामहः  ।  
अहं च पृथिवी ज्ञेया सप्तद्वीपा सर्वता  ॥ २०.७७ ॥  
या गता त्वां परित्यज्य भूतले सुप्रतिष्ठिता  ।  
इमां च प्रेक्षसे विप्र नर्मदां सरितां वराम्  ॥ २०.७८ ॥  
सर्वसत्त्वोपकाराय बृहते पुण्यलक्षणा  ।  
रेवानदी तु विख्याता न मृता तेन नर्मदा  ॥ २०.७९ ॥  
एवं ज्ञात्वा शमं गच्छ स्वस्थो भव महामुने  ।  
इत्युक्त्वा मां तदा देवी तत्रैवान्तरधीयत  ॥ २०.८० ॥  
एवं हि शेते भगवान्सत्त्वस्थः प्रलये सदा  ।  
सत्त्वरूपो महादेवो यदाधारे जगत्स्थितम्  ॥ २०.८१ ॥  
एवं मयानुभूतं तु दृष्टमाश्चर्यमुत्तमम्  ।  
सर्वपापहरं पुण्यं कथितं ते नरोत्तम  ॥ २०.८२ ॥  
विष्णोश्चरितमित्युक्तं यत्त्वया परिपृच्छितम्  ।  
भूय एव महाबाहो किमन्यच्छ्रोतुमिच्छसि  ॥ २०.८३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे वाराहकल्पवृत्तान्तवर्णनं नाम विंशोऽध्यायः ॥  


ऋKV अध्याय २१  

युधिष्ठिर उवाच -  
श्रुतं मे विविधाश्चर्यं त्वत्प्रसादाद्द्विजोत्तम  ।  
भूयश्च श्रोतुमिच्छामि तन्मे कथय सुव्रत  ॥ २१.१ ॥  
कथमेषा नदी पुण्या सर्वनदीषु चोत्तमा  ।  
नर्मदा नाम विख्याता भूयो मे कथयानघ  ॥ २१.२ ॥  

श्रीमार्कण्डेय उवाच -  
नर्मदा सरितां श्रेष्ठा सर्वपापप्रणाशिनी  ।  
तारयेत्सर्वभूतानि स्थावराणि चराणि च  ॥ २१.३ ॥  
नर्मदायास्तु माहात्म्यं यत्पूर्वेण मया श्रुतम्  ।  
तत्तेऽहं सम्प्रवक्ष्यामि शृणुष्वैकमना नृप  ॥ २१.४ ॥  
गङ्गा कनखले पुण्या कुरुक्षेत्रे सरस्वती  ।  
ग्रामे वा यदि वारण्ये पुण्या सर्वत्र नर्मदा  ॥ २१.५ ॥  
त्रिभिः सारस्वतं तोयं सप्ताहेन तु यामुनम्  ।  
सद्यः पुनाति गाङ्गेयं दर्शनादेव नार्मदम्  ॥ २१.६ ॥  
कलिङ्गदेशात्पश्चार्धे पर्वतेऽमरकण्टके  ।  
पुण्या च त्रिषु लोकेषु रमणीया पदे पदे  ॥ २१.७ ॥  
तत्र देवाश्च गन्धर्वा ऋषयश्च तपोधनाः  ।  
तपस्तप्त्वा महाराज सिद्धिं परमिकां गताः  ॥ २१.८ ॥  
तत्र स्नात्वा नरो राजन्नियमस्थो जितेन्द्रियः  ।  
उपोष्य रजनीमेकां कुलानां तारयेच्छतम्  ॥ २१.९ ॥  
सिद्धिक्षेत्रं परं तात पर्वतो ह्यमरङ्कटः  ।  
सर्वदेवाश्रितो यस्मादृषिभिः परिसेवितः  ॥ २१.१० ॥  
सिद्धविद्याधरा भूतगन्धर्वाः स्थानमुत्तमम्  ।  
दृश्यादृश्याश्च राजेन्द्र सेवन्ते सिद्धिकाङ्क्षिणः  ॥ २१.११ ॥  
अहं च परमं स्थानं ततः प्रभृति संश्रितः  ।  
अत्र प्रणवरूपो वै स्थाने तिष्ठत्युमापतिः  ॥ २१.१२ ॥  
श्रीकण्ठः सगणः सर्वभूतसङ्घैर्निषेवितः  ।  
अस्माद्गिरिवराद्भूप वक्ष्ये तीर्थस्य विस्तरम्  ॥ २१.१३ ॥  
यानि सन्तीह तीर्थानि पुण्यानि नृपसत्तम  ।  
यानि यानीह तीर्थानि नर्मदायास्तटद्वये  ॥ २१.१४ ॥  
न तेषां विस्तरं वक्तुं शक्तो ब्रह्मापि भूपते  ।  
योजनानां शतं साग्रं श्रूयते सरिदुत्तमा  ॥ २१.१५ ॥  
विस्तरेण तु राजेन्द्र अर्धयोजनमायता  ।  
षष्टितीर्थसहस्राणि षष्टिकोट्यस्तथैव च  ॥ २१.१६ ॥  
पर्वतादुदधिं यावदुभे कूले न संशयः  ॥ २१.१७ ॥  
सप्तषष्टिसहस्राणि सप्तषष्टिशतानि च  ।  
सप्तषष्टिस्तथा कोट्यो वायुस्तीर्थानि चाब्रवीत् ॥ २१.१८ ॥  
परं कृतयुगे तानि यान्ति प्रत्यक्षतां नृप  ।  
पश्यन्ति मानवाः सर्वे सततं धर्मबुद्धयः  ॥ २१.१९ ॥  
यथायथा कलिर्घोरो वर्तते दारुणो नृप  ।  
तथातथाल्पतां यान्ति हीनसत्त्वा यतो नराः  ॥ २१.२० ॥  
जालेश्वरादितीर्थानि पर्वतेऽस्मिन्नराधिप  ।  
पितृतृप्तिप्रदान्याहुः स्वर्गमोक्षप्रदानि च  ॥ २१.२१ ॥  
श्रेष्ठं दारुवनं तत्र चरुकासङ्गमः शुभः  ।  
उत्तरे नर्मदायास्तु चरुकेश्वरमुत्तमम्  ॥ २१.२२ ॥  
दारुकेश्वरतीर्थं च व्यतीपातेश्वरं तथा  ।  
पातालेश्वरतीर्थं च कोटियज्ञं तथैव च  ॥ २१.२३ ॥  
इति चैवोत्तरे कूले रेवाया नृपसत्तम  ।  
अमरेश्वरपार्श्वे च लिङ्गान्यष्टोत्तरं शतम्  ॥ २१.२४ ॥  
वरुणेश्वरमुख्यानि सर्वपापहराणि च  ॥ २१.२५ ॥  
मान्धातृपुरपार्श्वे च सिद्धेश्वरयमेश्वरौ  ।  
ओङ्कारात्पूर्वभागे च केदारं तीर्थमुत्तमम्  ॥ २१.२६ ॥  
तत्समीपे महाराज स्वर्गद्वारमघापहम्  ।  
नाम्ना ब्रह्मेश्वरं पुण्यं सप्तसारस्वतं पुरः  ॥ २१.२७ ॥  
रुद्राष्टकं च सावित्रं सोमतीर्थं तथैव च  ।  
एतानि दक्षिणे तीरे रेवाया भरतर्षभ  ॥ २१.२८ ॥  
अस्मिंस्तु पर्वते तात रुद्राणां कोटयः स्थिताः  ।  
स्नानैस्तुष्टिर्भवेत्तेषां गन्धमाल्यानुलेपनैः  ॥ २१.२९ ॥  
प्रीतास्तेऽपि भवन्त्यत्र रुद्रा राजन्न संशयः  ।  
जपेन पापसंशुद्धिर्ध्यानेनानन्त्यमश्नुते  ॥ २१.३० ॥  
दानेन भोगानाप्नोति इत्येवं शङ्करोऽब्रवीत् ।  
पर्वतात्पश्चिमे देशे स्वयं देवो महेश्वरः  ।  
स्थितः प्रणवरूपोऽसौ जगदादिः सनातनः  ॥ २१.३१ ॥  
तत्र स्नात्वा शुचिर्भूत्वा ब्रह्मचारी जितेन्द्रियः  ।  
पितृकार्यं प्रकुर्वीत विधिदृष्टेन कर्मणा  ॥ २१.३२ ॥  
तिलोदकेन तत्रैव तर्पयेत्पितृदेवताः  ।  
आ सप्तमं कुलं तस्य स्वर्गे मोदति पाण्डव  ॥ २१.३३ ॥  
आत्मना सह भोगांश्च विविधान् लभते सुखी  ।  
षष्टिवर्षसहस्राणि क्रीडते सुरपूजितः  ॥ २१.३४ ॥  
मोदते सुचिरं कालं पितृपूजाफलधितः  ।  
ततः स्वर्गात्परिभ्रष्टो जायते विमले कुले  ॥ २१.३५ ॥  
धनवान्दानशीलश्च नीरोगो लोकपूजितः  ।  
पुनः स्मरति तत्तीर्थं गमनं कुरुते पुनः  ॥ २१.३६ ॥  
द्वितीये जन्मनि भवेद्ध्रदस्यानुचरोत्कटः  ।  
तथैव ब्रह्मचर्येण सोपवासो जितेन्द्रियः  ॥ २१.३७ ॥  
सर्वहिंसानिवृत्तस्तु लभते फलमुत्तमम्  ।  
एवं धर्मसमाचारो यस्तु प्राणान्परित्यजेत् ॥ २१.३८ ॥  
तस्य पुण्यफलं यद्वै तन्निबोध नराधिप  ।  
शतं वर्षसहस्राणि स्वर्गे मोदति पाण्डव  ॥ २१.३९ ॥  
अप्सरोगणसङ्कीर्णे दिव्यशब्दानुनादिते  ।  
दिव्यगन्धानुलिप्ताङ्गो दिव्यालङ्कारभूषितः  ॥ २१.४० ॥  
क्रीडते दैवतैः सार्द्धं सिद्धगन्धर्वसंस्तुतः  ।  
ततः स्वर्गात्परिभ्रष्टो राजा भवति वीर्यवान्  ॥ २१.४१ ॥  
हस्त्यश्वरथयानैश्च धर्मज्ञः शास्त्रतत्परः  ।  
गृहे स्तम्भशताकीर्णे सौवर्णे रजतान्विते  ॥ २१.४२ ॥  
सप्ताष्टभूमिसुद्वारे दासीदाससमाकुले  ।  
मत्तमातङ्गनिःश्वासैर्वाजिहेषितनादितैः  ॥ २१.४३ ॥  
क्षुभ्यते तस्य तद्द्वारमिन्द्रस्य भुवनं यथा  ।  
राजराजेश्वरः श्रीमान्सर्वस्त्रीजनवल्लभः  ॥ २१.४४ ॥  
तस्मिन्गृहे वसित्वा तु क्रीडाभोगसमन्वितः  ।  
जीवेद्वर्षशतं साग्रं सर्वव्याधिविवर्जितः  ॥ २१.४५ ॥  
एवं तेषां भवेत्सर्वं ये मृता ह्यमरेश्वरे  ।  
अग्निप्रवेशं यः कुर्याद्भक्त्या ह्यमरकण्टके  ॥ २१.४६ ॥  
स मृतः स्वर्गमाप्नोति यास्यते परमां गतिम्  ।  
स्नानं दानं जपो होमः शुभं वा यदि वाशुभम्  ॥ २१.४७ ॥  
पुराणे श्रूयते राजन्सर्वं कोटिगुणं भवेत् ।  
तस्यास्तीरे तु ये वृक्षाः पतिताः कालपर्यये  ॥ २१.४८ ॥  
नर्मदातोयसंस्पृष्टास्ते यान्ति परमां गतिम्  ।  
अनिवृत्तिका गतिस्तस्य पवनस्याम्बरे यथा  ॥ २१.४९ ॥  
पतनं कुरुते यस्तु तस्मिंस्तीर्थे नराधिप  ।  
कन्यास्त्रीणि सहस्राणि पाताले भोगभागिनः  ॥ २१.५० ॥  
तिष्ठन्ति भवने तस्य प्रेषणे प्रार्थयन्ति च  ।  
दिव्यभोगैः सुसम्पन्नः क्रीडते कालम्  ॥ २१.५१ ॥  
पृथिव्यां ह्यासमुद्रायां तादृशो नैव जायते  ।  
यादृशोऽयं नरश्रेष्ठ पर्वतोऽमरकण्टकः  ॥ २१.५२ ॥  
तत्र तीर्थं तु विज्ञेयं पर्वतस्यानु पश्चिमे  ।  
ह्रदो जालेश्वरो नाम त्रिषु लोकेषु विश्रुतः  ॥ २१.५३ ॥  
तत्र पिण्डप्रदानेन सन्ध्योपासनकेन तु  ।  
पितरो द्वादशाब्दानि तर्पितास्तु भवन्ति वै  ॥ २१.५४ ॥  
दक्षिणे नर्मदातीरे कपिला तु महानदी  ।  
सरलार्जुनसञ्छन्ना खदिरैरुपशोभिता  ॥ २१.५५ ॥  
माधवीसल्लकीभिश्च वल्लीभिश्चाप्यलङ्कृता  ।  
श्वापदैर्गर्जमानैश्च गोमायुवानरादिभिः  ॥ २१.५६ ॥  
पक्षिजातिविशेषैश्च नित्यं प्रमुदिता नृप  ।  
साग्रं कोटिशतं तत्र ऋषीणामिति शुश्रुम  ॥ २१.५७ ॥  
तपस्तप्त्वा गतं मोक्षं येषां जन्म न चागमः  ।  
येन तत्र तपस्तप्तं कपिलेन महात्मना  ॥ २१.५८ ॥  
तत्र तच्चाभवत्तीर्थं पुण्यं सिद्धनिषेवितम्  ।  
येन सा कापिलैस्तात सेविता ऋषिभिः पुरा  ॥ २१.५९ ॥  
तेन सा कपिला नाम गीता पापक्षयङ्करी  ।  
तत्र कोटिशतं साग्रं तीर्थानाममरेश्वरे  ॥ २१.६० ॥  
अहोरात्रोषितो भूत्वा मुच्यते सर्वकिल्बिषैः  ।  
दानं च विधिवद्दत्त्वा यथाशक्त्या द्विजोत्तमे  ॥ २१.६१ ॥  
ईश्वरानुग्रहात्सर्वं तत्र कोटिगुणं भवेत् ।  
यस्मादनक्षरं रूपं प्रणवस्येह भारत  ॥ २१.६२ ॥  
शिवस्वरूपस्य ततः कृतमात्राक्षरं भवेत् ।  
तिर्यञ्चः पशवश्चैव वृक्षा गुल्मलतादयः  ॥ २१.६३ ॥  
तेऽपि तत्र क्षयं याताः स्वर्गं यान्ति न संशयः  ।  
विशल्या तत्र या प्रोक्ता तत्रैव तु महानदी  ॥ २१.६४ ॥  
स्नात्वा दत्त्वा यथान्यायं तत्रापि सुकृती भवेत् ।  
तत्र देवगणाः सर्वे सकिन्नरमहोरगाः  ॥ २१.६५ ॥  
यक्षराक्षसगन्धर्वा ऋषयश्च तपोधनाः  ।  
सर्वे समागतास्तां वै पश्यन्ति ह्यमरेश्वरे  ॥ २१.६६ ॥  
तैश्च सर्वैः समागम्य वन्दितौ तौ शुभौ कटौ  ।  
पुरा युगे महाघोरे सर्वलोकभयङ्करे  ॥ २१.६७ ॥  
नर्मदायाः सुतस्तत्र सशल्यो विशलीकृतः  ।  
सर्वदेवैश्च ऋषिभिर्विशल्या तेन सा स्मृता  ॥ २१.६८ ॥  

युधिष्ठिर उवाच -  
उत्पन्ना तु कथं तात विशल्या कपिला कथम्  ।  
कथं वा नर्मदापुत्रः शल्ययुक्तोऽभवन्मुने  ॥ २१.६९ ॥  
आश्चर्यभूतं लोकस्य श्रोतुमिच्छामि सुव्रत  ॥ २१.७० ॥  

श्रीमार्कण्डेय उवाच -  
पुरा दाक्षायणी नाम सहिता शूलपाणिना  ।  
क्रीडित्वा नर्मदातोये परया च मुदा नृप  ॥ २१.७१ ॥  
जलादुत्तीर्य सहसा वस्त्रमन्यत्समाहरत् ।  
देव्यास्तु स्नानवस्त्रं तत्पीडितं लीलया नृप  ॥ २१.७२ ॥  
सहितानुचरीभिस्तु इन्द्रायुधनिभं भृशम्  ।  
तस्मिन्निष्पीड्यमाने तु वारि यन्निःसृतं तदा  ॥ २१.७३ ॥  
तस्मादियं सरिज्जज्ञे कपिलाख्या महानदी  ।  
संयोगादङ्गरागस्य वस्त्रोद्यत्कपिलं जलम्  ॥ २१.७४ ॥  
गलितं तेन कपिला वर्णतो नामतोऽभवत् ।  
तथा गन्धरसैर्युक्तं नानापुष्पैस्तु वासितम्  ॥ २१.७५ ॥  
नानावर्णारुणं शुभ्रं वस्त्राद्यद्वारि निःसृतम्  ।  
पीड्यमानं करैः शुभ्रैस्तैस्तु पल्लवकोमलैः  ॥ २१.७६ ॥  
कपिलं जलमिश्रैस्तु तस्मादेषा सरिद्वरा  ।  
कपिला चोच्यते तज्ज्ञैः पुराणार्थविशारदैः  ॥ २१.७७ ॥  
एषा वै वस्त्रसम्भूता नर्मदातोयसम्भवा  ।  
महापुण्यतमा ज्ञेया कपिला सरिदुत्तमा  ॥ २१.७८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कपिलासरित्सम्भववर्णनं नामैकविंशोऽध्यायः ॥  


ऋKV अध्याय २२  

श्री मार्कण्डेय उवाच -  
अतः परं प्रवक्ष्यामि सा विशल्या ह्यभूद्यथा  ।  
आश्चर्यभूता लोकस्य सर्वपापक्षयङ्करी  ॥ २२.१ ॥  
ब्रह्मणो मानसः पुत्रो मुख्यो ह्यग्निरजायत  ।  
मुख्यो वह्निरितिप्रोक्त ऋषिः परमधार्मिकः  ॥ २२.२ ॥  
तस्य स्वाहाभवत्पत्नी स्मृता दाक्षायणी तु सा  ।  
तस्यां मुख्या महाराज त्रयः पुत्रास्तदाऽभवन्  ॥ २२.३ ॥  
अग्निराहवनीयस्तु दक्षिणाग्निस्तथैव च  ।  
गार्हपत्यस्तृतीयस्तु त्रैलोक्यं यैश्च धार्यते  ॥ २२.४ ॥  
तथा वै गार्हपत्योऽग्निर्जज्ञे पुत्रद्वयं शुभम्  ।  
पद्मकः शङ्कुनामा च तावुभावग्निसत्तमौ  ॥ २२.५ ॥  
वसन्नग्निर्नदीतीरे समाश्रित्य महत्तपः  ।  
रुद्रमाराधयामास जितात्मा सुसमाहितः  ॥ २२.६ ॥  
दशवर्षसहस्राणि चचार विपुलं तपः  ।  
तमुवाच महादेवः प्रसन्नो वृषभध्वजः  ॥ २२.७ ॥  
भोभो ब्रूहि महाभाग यत्ते मनसि वर्तते  ।  
दाता ह्यहमसन्देहो यद्यपि स्यात्सुदुर्लभम्  ॥ २२.८ ॥  

अग्निरुवाच -  
नर्मदेयं महाभागा सरितो याश्च षोडश  ।  
भवन्तु मम पत्न्यस्तास्त्वत्प्रसादान्महेश्वर  ॥ २२.९ ॥  
तासु वै चिन्तितान् पुत्रानग्र्यानुत्पादयाम्यहम्  ।  
एष एव वरो देव दीयतां मे महेश्वर  ॥ २२.१० ॥  

ईश्वर उवाच -  
एतास्तु धिष्णिनाम्न्यो वै भविष्यन्ति सरिद्वराः  ।  
पत्न्यस्तव विशालाक्ष्यो वेदे ख्याता न संशयः  ॥ २२.११ ॥  
तासां पुत्रा भविष्यन्ति ह्यग्नयो येऽध्वरे स्मृताः  ।  
धिष्ण्यानाम सुविख्याता यावदाभूतसम्प्लवम्  ॥ २२.१२ ॥  
एवमुक्त्वा महादेवस्तत्रैवान्तरधीयत  ।  
नर्मदा च सरिच्छ्रेष्ठा तस्य भार्या बभूव ह  ॥ २२.१३ ॥  
कावेरी कृष्णवेणी च रेवा च यमुना तथा  ।  
गोदावरी वितस्ता च चन्द्रभागा इरावती  ॥ २२.१४ ॥  
विपाशा कौशिकी चैव सरयूः शतरुद्रिका  ।  
शिप्रा सरस्वती चैव ह्रादिनी पावनी तथा  ॥ २२.१५ ॥  
एताः षोडशा नद्यो वै भार्यार्थं संव्यवस्थिताः  ।  
तदात्मानं विभज्याशु धिष्णीषु स महाद्युतिः  ॥ २२.१६ ॥  
व्यभिचारात्तु भर्तुर्वै नर्मदाद्यासु धिष्णिषु  ।  
उत्पन्नाः शुचयः पुत्राः सर्वे ते धिष्ण्यपाः स्मृताः  ॥ २२.१७ ॥  
तस्याश्च नर्मदायास्तु धिष्णीन्द्रो नाम विश्रुतः  ।  
बभूव पुत्रो बलवान्रूपेणाप्रतिमो नृप  ॥ २२.१८ ॥  
ततो देवासुरं युद्धमभवल्लोमहर्षणम्  ।  
मयतारकमित्येवं त्रिषु लोकेषु विश्रुतम्  ॥ २२.१९ ॥  
तत्र दैत्यैर्महाघोरैर्मयतारपुरोगमैः  ।  
ताडितास्ते सुरास्त्रस्ता विष्णुं वै शरणं ययुः  ॥ २२.२० ॥  
त्रायस्व नो हृषीकेशा घोरादस्मान्महाभयात् ।  
दैत्यान्सर्वान्संहरस्व मयतारपुरोगमान्  ॥ २२.२१ ॥  
एवमुक्तः स भगवान्दिशो दश व्यलोकयत् ।  
ततो भगवता दृष्टौ रणे पावकमारुतौ  ॥ २२.२२ ॥  
आहूतौ विष्णुना तौ तु सकाशं जग्मतुः क्षणात् ।  
स्थितौ तौ प्रणतौ चाग्रे देवदेवस्य धीमतः  ॥ २२.२३ ॥  
ततो धिष्णिः पावकेन्द्रो देवेनोक्तो महात्मना  ।  
निर्दहेमान्महाघोरान्नार्मदेय महासुरान्  ॥ २२.२४ ॥  
अथैवमुकौ तौ देवौ रणे पावकमारुतौ  ।  
दैत्यान् ददहतुः सर्वान्मयतारपुरोगमान्  ॥ २२.२५ ॥  
दह्यमानास्तु ते सर्वे शस्त्रैरग्निं त्ववेष्टयन्  ।  
दिव्यैरग्न्यर्कसङ्काशैः शतशोऽथ सहस्रशः  ॥ २२.२६ ॥  
तांश्चाग्निः शस्त्रनिकरैर्निर्ददाह महासुरान्  ।  
ज्वालामालाकुलं सर्वं वायुना निर्मितं तदा  ॥ २२.२७ ॥  
दह्यमानास्ततो दैत्या अग्निज्वालासमावृताः  ।  
प्रविश्य पातालतलं जले लीनाः सहस्रशः  ॥ २२.२८ ॥  
ततः कुमारमग्निं तु नर्मदापुत्रमव्ययम्  ।  
पूजयित्वा सुराः सर्वे जग्मुस्ते त्रिदशालयम्  ॥ २२.२९ ॥  
सशल्यस्तु महातेजा रेवापुत्रो वृतोऽग्निभिः  ।  
नर्मदामागतः क्षिप्रं मातरं द्रष्टुमुत्सुकः  ॥ २२.३० ॥  
तं दृष्ट्वा पुत्रमायान्तं शस्त्रौघेण परिक्षतम्  ।  
नर्मदा पुण्यसलिला अभ्युत्थाय सुविस्मिता  ॥ २२.३१ ॥  
पर्यष्वजत बाहुभ्यां प्रस्नवापीडितस्तनी  ।  
सशल्यं पुत्रमादाय कापिलं ह्रदमाविशत् ॥ २२.३२ ॥  
प्रविष्टमात्रे तु ह्रदे कापिले पापनाशिनि  ।  
सशल्यं तं विशल्यं च क्षणात्कृतवती तदा  ॥ २२.३३ ॥  
स विशल्योऽभवद्यस्मात्प्राप्य तस्याः शिवं जलम्  ।  
कपिला नामतस्तेन विशल्या चोच्यते बुधैः  ॥ २२.३४ ॥  
अन्येऽपि तत्र ये स्नाताः शुचयस्तु समाहिताः  ।  
पापशल्यैः प्रमुच्यन्ते मृता यान्ति सुरालयम्  ॥ २२.३५ ॥  
एतत्ते सर्वमाख्यातं यत्पृष्टोऽहं पुरा त्वया  ।  
उत्पत्तिकारणं तात विशल्याया नरेश्वर  ॥ २२.३६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये विशल्यासम्भवो नाम द्वाविंशोऽध्यायः ॥  


ऋKV अध्याय २३  

मार्कण्डेय उवाच -  
तत्रैव सङ्गमे राजन्भक्त्या परमया नृप  ।  
प्राणांस्त्यजन्ति ये मर्त्यास्ते यान्ति परमां गतिम्  ॥ २३.१ ॥  
सन्न्यस्तसर्वसङ्कल्पो यस्तु प्राणान्परित्यजेत् ।  
अमरेश्वरमासाद्य स स्वर्गे नियतं वसेत् ॥ २३.२ ॥  
शैलेन्द्रं यः समासाद्य आत्मानं मुञ्चते नरः  ।  
विमानेनार्कवर्णेन स गच्छेदमरावतीम्  ॥ २३.३ ॥  
नरं पतन्तमालोक्य नगादमरकण्टकात् ।  
ब्रुवन्त्यप्सरसः सर्वा मम भर्ता भवेदिति  ॥ २३.४ ॥  
समं जलं धर्मविदो वदन्ति सारस्वतं गाङ्गमिति प्रबुद्धाः  ।  
तस्योपरिष्टात्प्रवदन्ति तज्ज्ञा रेवाजलं नात्र विचारणास्ति  ॥ २३.५ ॥  
अनेकविद्याधरकिन्नराद्यैरध्यासितं पुण्यतमाधिवासैः  ।  
रेवाजलं धारयतो हि मूर्ध्ना स्थानं सुरेन्द्राधिपतेः समीपे  ॥ २३.६ ॥  
नर्मदा सर्वदा सेव्या बहुनोक्तेन किं नृप  ।  
यदीच्छेन्न पुनर्द्रष्टुं घोरं संसारसागरम्  ॥ २३.७ ॥  
त्रयाणामपि लोकानां महती पावनी स्मृता  ।  
यत्र तत्र मृतस्यापि ध्रुवं गाणेश्वरी गतिः  ॥ २३.८ ॥  
अनेकयज्ञायतनैर्वृताङ्गी न ह्यत्र किञ्चिद्यदतीर्थमस्ति  ।  
तस्यास्तु तीरे भवता यदुक्तं तपस्विनो वाप्यतपस्विनो वा  ॥ २३.९ ॥  
म्रियन्ति ये पापकृतो मनुष्यास्ते स्वर्गमायान्ति यथाऽमरेन्द्राः  ॥ २३.१० ॥  
एवं तु कपिला चैव विशल्या राजसत्तम  ।  
ईश्वरेण पुरा सृष्टा लोकानां हितकाम्यया  ॥ २३.११ ॥  
तत्र स्नात्वा नरो राजन्सोपवासो जितेन्द्रियः  ।  
अश्वमेधस्य महतोऽसंशयं फलमाप्नुयात् ॥ २३.१२ ॥  
अनाशकं च यः कुर्यात्तस्मिंस्तीर्थे नराधिप  ।  
सर्वपापविनिर्मुक्तो याति वै शिवमन्दिरम्  ॥ २३.१३ ॥  
पृथिव्यां सागरान्तायां स्नानदानेन यत्फलम्  ।  
विशल्यासङ्गमे स्नात्वा सकृत्तत्फलमश्नुते  ॥ २३.१४ ॥  
एवं पुण्या पवित्रा च कथिता तव भूपते  ।  
भूयो मां पृच्छसि च यत्तच्चैव कथयाम्यहम्  ॥ २३.१५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे विशल्यासङ्गममाहात्म्यवर्णनं नाम त्रयोविंशोऽध्यायः ॥  


ऋKV अध्याय २४  

श्रीमार्कण्डेय उवाच -  
सङ्गमः करनर्मदयोः पुरे मान्धातृसञ्ज्ञिते  ।  
गत्वा स्नात्वा तपयित्वा पित्ःन्विष्णुपुरं नयेत् ॥ २४.१ ॥  
मर्दयित्वा करौ पूर्वं विष्णुर्दैत्यजिघांसया  ।  
चक्रं जग्राह तत्रैव स्वेदाज्जाता सरिद्वरा  ॥ २४.२ ॥  
सङ्गता रेवया तत्र स्नात्वा पापैः प्रमुच्यते  ॥ २४.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये करनर्मदासङ्गममाहात्म्यवर्णनं नाम चतुर्विंशोऽध्यायः ॥  


ऋKV अध्याय २५  

श्रीमार्कण्डेय उवाच -  
ओङ्कारात्पूर्वभागे वै सङ्गमो लोकविश्रुतः  ।  
रेवया सङ्गता यत्र नीलगङ्गा नृपोत्तम  ॥ २५.१ ॥  
तत्र स्नात्वा जपित्वा च कोऽर्थोऽलभ्यो भवेद्भुवि  ।  
षष्टिर्वर्षसहस्राणि नीलकण्ठपुरे वसेत् ॥ २५.२ ॥  
तर्पयित्वा पित्ःञ्श्राद्धे तिलमिश्रैर्जलैरपि  ।  
उद्धरेदात्मना सार्धं पुरुषानेकविंशतिम्  ॥ २५.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये नीलगङ्गायाः सङ्गममाहात्म्यवर्णनन्नाम पञ्चविंशोऽध्यायः ॥  


ऋKV अध्याय २६  

युधिष्ठिर उवाच -  
जालेश्वरेऽपि यत्प्रोक्तं त्वया पूर्वं द्विजोत्तम  ।  
तत्कथं तु भवेत्पुण्यमृषिसिद्धनिषेवितम्  ॥ २६.१ ॥  

श्रीमार्कण्डेय उवाच -  
जालेश्वरात्परं तीर्थं न भूतं न भविष्यति  ।  
तस्योत्पत्तिं कथयतः शृणु त्वं पाण्डुनन्दन  ॥ २६.२ ॥  
पुरा ऋषिगणाः सर्वे सेन्द्राश्चैव मरुद्गणाः  ।  
तापिता असुरैः सर्वैः क्षयं नीता ह्यनेकशः  ॥ २६.३ ॥  
बाणासुरप्रभृतिभिर्जम्भशुम्भपुरोगमैः  ।  
वध्यमाना ह्यनेकैश्च ब्रह्माणं शरणं गताः  ॥ २६.४ ॥  
विमानैः पर्वताकारैर्हयैश्चैव गजोपमैः  ।  
स्यन्दनैर्नगराकारैः सिंहशार्दूलयोजितैः  ॥ २६.५ ॥  
कच्छपैर्मकरैश्चान्ये जग्मुरन्ये पदातयः  ।  
प्राप्य ते परमं स्थानमशक्यं यदधार्मिकैः  ॥ २६.६ ॥  
दृष्ट्वा पद्मोद्भवं देवं सर्वलोकस्य शङ्करम्  ।  
ते सर्वे तत्र गत्वा तु स्तुतिं चक्रुः समाहिताः  ॥ २६.७ ॥  
देवा ऊचुः  ।  
जयामेय जयाभेद जय सम्भूतिकारक  ।  
पद्मयोने सुरश्रेष्ठ त्वां वयं शरणं गताः  ॥ २६.८ ॥  
तच्छ्रुत्वा तु वचो देवो देवानां भावितात्मनाम्  ।  
मेघगम्भीरया वाचा प्रत्युवाच पितामहः  ॥ २६.९ ॥  
किं वो ह्यागमनं देवाः सर्वेषां च विवर्णता  ।  
केनावमानिताः सर्वे शीघ्रं कथयतामराः  ॥ २६.१० ॥  
देवा ऊचुः  ।  
बाणो नाम महावीर्यो दानवो बलदर्पितः  ।  
तेनास्माकं हृतं सर्वं धनरत्नैर्वियोजिताः  ॥ २६.११ ॥  
देवानां वचनं श्रुत्वा ब्रह्मा लोकपितामहः  ।  
चिन्तयामास देवेशस्तस्य नाशाय या क्रिया  ॥ २६.१२ ॥  
अवध्यो दानवः पापः सर्वेषां वै दिवौकसाम्  ।  
मुक्त्वा तु शङ्करं देवं न मया न च विष्णुना  ॥ २६.१३ ॥  
तत्रैव सर्वे गच्छामो यत्र देवो महेश्वरः  ।  
स गतिश्चैव सर्वेषां विद्यतेऽन्यो न कश्चन  ॥ २६.१४ ॥  
एवमुक्त्वा सुरैः सर्वैर्ब्रह्मा वेदविदांवरः  ।  
ब्राह्मणैः सह विद्वद्भिरतो यत्र महेश्वरः  ॥ २६.१५ ॥  
स्तुतिभिश्च सुपुष्टाभिस्तुष्टाव परमेश्वरम्  ॥ २६.१६ ॥  
देवा ऊचुः  ।  
जय त्वं देवदेवेश जयोमार्धशरीरधृक् ।  
वृषासन महाबाहो शशाङ्ककृतभूषण  ॥ २६.१७ ॥  
नमः शूलाग्रहस्ताय नमः खट्वाङ्गधारिणे  ।  
जय भूतपते देव दक्षयज्ञविनाशन  ॥ २६.१८ ॥  
पञ्चाक्षर नमो देव पञ्चभूतात्मविग्रह  ।  
पञ्चवक्त्रमयेशान वेदैस्त्वं तु प्रगीयसे  ॥ २६.१९ ॥  
सृष्टिपालनसंहारांस्त्वं सदा कुरुषे नमः  ।  
अष्टमूर्ते स्मरहर स्मर सत्यं यथा स्तुतः  ॥ २६.२० ॥  
पञ्चात्मिका तनुर्देव ब्राह्मणैस्ते प्रगीयते  ।  
सद्यो वामे तथाघोरे ईशो तत्पुरुषे तथा  ॥ २६.२१ ॥  
हेमजाले सुविस्तीर्णे हंसवत्कूजसे हर  ।  
एवं स्तुतो मुनिगणैर्ब्रह्माद्यैश्च सुरासुरैः  ॥ २६.२२ ॥  
प्रहृष्टः सुमना भूत्वा सुरसङ्घानुवाच ह  ॥ २६.२३ ॥  

ईश्वर उवाच -  
स्वागतं देवविप्राणां सुप्रभाताद्य शर्वरी  ।  
किं कुर्मो वदत क्षिप्रं कोऽन्यः सेव्यः सुरासुरैः  ॥ २६.२४ ॥  
किं दुःखं को नु सन्तापः कुतो वो भयमागतम्  ।  
कथयध्वं महाभागाः कारणं यन्मनोगतम्  ॥ २६.२५ ॥  
एवमुक्तास्तु रुद्रेण प्रत्यवोचन्सुरर्षभाः  ।  
स्वान्स्वान्देहान्दर्शयन्तो लज्जमाना अधोमुखाः  ॥ २६.२६ ॥  
अस्ति घोरो महावीर्यो दानवो बलदर्पितः  ।  
बाणो नामेति विख्यातो यस्य तत्त्रिपुरं महत् ॥ २६.२७ ॥  
तेन वै सुतपस्तप्तं दशवर्षशतानि हि  ।  
तस्य तुष्टोऽभवद्ब्रह्मा नियमेन दमेन च  ॥ २६.२८ ॥  
पुराणि तान्यभेद्यानि ददौ कामगमानि वै  ।  
आयसं राजतं चैव सौवर्णं च तथापरम्  ॥ २६.२९ ॥  
त्रिपुरं ब्रह्मणा सृष्टं भ्रमत्तत्कामगामि च  ।  
तस्यैव तु बलोत्कृष्टास्त्रिपुरे दानवाः स्थिताः  ॥ २६.३० ॥  
त्रैलोक्यं सकलं देव पीडयन्ति महासुराः  ।  
दण्डपाशासिशस्त्राणि अविकारे विकुर्वते  ।  
त्रिपुरं दानवैर्जुष्टं भ्रमत्तच्चक्रसन्निभम्  ॥ २६.३१ ॥  
क्वचिद्दृश्यमदृश्यं वा मृगतृष्णैव लक्ष्यते  ॥ २६.३२ ॥  
यस्मिन्पतति तद्दिव्यं दृप्तस्य त्रिपुरं महत् ।  
न तत्र ब्राह्मणा देवा गावो नैव तु जन्तवः  ॥ २६.३३ ॥  
न तत्र दृश्यते किञ्चित्पतेद्यत्र पुरत्रयम्  ।  
नद्यो ग्रामाश्च देशाश्च बहवो भस्मसात्कृताः  ॥ २६.३४ ॥  
सुवर्णं रजतं चैव मणिमौक्तिकमेव च  ।  
स्त्रीरत्नं शोभनं यच्च तत्सर्वं कर्षते बलात् ॥ २६.३५ ॥  
न शस्त्रेण न चास्त्रेण न दिवा निशि वा हर  ।  
शक्यते देवसङ्घैश्च निहन्तुं स कथञ्चन  ॥ २६.३६ ॥  
तद्दहस्व महादेव त्वं हि नः परमा गतिः  ।  
एवं प्रसादं देवेश सर्वेषां कर्तुमर्हसि  ॥ २६.३७ ॥  
येन देवाश्च गन्धर्वा ऋषयश्च तपोधनाः  ।  
परां धृतिं समायान्ति तत्प्रभो कर्तुमर्हसि  ॥ २६.३८ ॥  

ईश्वर उवाच -  
एतत्सर्वं करिष्यामि मा विषादं गमिष्यथ  ।  
अचिरेणैव कालेन कुर्यां युष्मत्सुखावहम्  ॥ २६.३९ ॥  
आश्वासयित्वा तान्देवान्सर्वानिन्द्रपुरोगमान्  ।  
चिन्तयामास देवेशस्त्रिपुरस्य वधं प्रति  ॥ २६.४० ॥  
कथं केन प्रकारेण हन्तव्यं त्रिपुरं मया  ।  
तमेकं नारदं मुक्त्वा नान्योपायो विधीयते  ॥ २६.४१ ॥  
एवं संस्तभ्य चात्मानं ततो ध्यातः स नारदः  ।  
तत्क्षणादेव सम्प्राप्तो वायुभूतो महातपाः  ॥ २६.४२ ॥  
कमण्डलुधरो देवस्त्रिदण्डी ज्ञानकोविदः  ।  
योगपट्टाक्षसूत्रेण छत्रेणैव विराजितः  ॥ २६.४३ ॥  
जटाजूटाबद्धशिरा ज्वलनार्कसमप्रभः  ।  
त्रिधा प्रदक्षिणीकृत्य दण्डवत्पतितो भुवि  ॥ २६.४४ ॥  
कृताञ्जलिपुटो भूत्वा नारदो भगवान्मुनिः  ।  
स्तोत्रेण महता शर्वः स्तुतो भक्त्या महामनाः  ॥ २६.४५ ॥  

नारद उवाच -  
जय शम्भो विरूपाक्ष जय देव त्रिलोचन  ।  
जय शङ्कर ईशान रुद्रेश्वर नमोऽस्तु ते  ॥ २६.४६ ॥  
त्वं पतिस्त्वं जगत्कर्ता त्वमेव लयकृद्विभो  ।  
त्वमेव जगतां नाथो दुष्टातकनिषूदनः  ॥ २६.४७ ॥  
त्वं नः पाहि सुरेशान त्रयीमूर्ते सनातन  ।  
भवमूर्ते भवारे त्वं भजतामभयो भव  ॥ २६.४८ ॥  
भवभावविनाशार्थं भव त्वां शरणं भजे  ।  
किमर्थं चिन्तितो देव आज्ञा मे दीयतां प्रभो  ॥ २६.४९ ॥  
कस्य सङ्क्षोभये चित्तं को वाद्य पततु क्षितौ  ।  
कमद्य कलहेनाहं योजये जयतांवर  ॥ २६.५० ॥  
नारदस्य वचः श्रुत्वा देवदेवो महेश्वरः  ।  
उत्फुल्लनयनो भूत्वा इदं वचनमब्रवीत् ॥ २६.५१ ॥  
स्वागतं ते मुनिश्रेष्ठ सदैव कलहप्रिय  ।  
वीणावादनतत्त्वज्ञ ब्रह्मपुत्र सनातन  ॥ २६.५२ ॥  
गच्छ नारद शीघ्रं त्वं यत्र तत्त्रिपुरं महत् ।  
बाणस्य दानवेन्द्रस्य सर्वलोकभयावहम्  ॥ २६.५३ ॥  
भर्तारो देवतातुल्याः स्त्रियस्तत्राप्सरःसमाः  ।  
तासां वै तेजसा चैव भ्रमते त्रिपुरं महत् ॥ २६.५४ ॥  
न शक्यते कथं भेत्तुं सर्वोपायैर्द्विजोत्तम  ।  
गत्वा त्वं मोहय क्षिप्रं पृथग्धर्मैरनेकधा  ॥ २६.५५ ॥  

नारद उवाच -  
तव वाक्येन देवेश भेदयामि पुरोत्तमम्  ।  
अभेद्यं बहुधोपायैर्यत्तु देवैः सवासवैः  ॥ २६.५६ ॥  
एवमुक्त्वा गतो भूप शतयोजनमायतम्  ।  
बाणस्य तत्पुरश्रेष्ठमृद्धिवृद्धिसमायुतम्  ॥ २६.५७ ॥  
कृतकौतुकसम्बाधं नानाधातुविचित्रितम्  ।  
अनेकहर्म्यसञ्छन्नमनेकायतनोज्ज्वलम्  ॥ २६.५८ ॥  
द्वारतोरणसंयुक्तं कपाटार्गलभूषितम्  ।  
बहुयन्त्रसमोपेतं प्राकारपरिखोज्ज्वलम्  ॥ २६.५९ ॥  
वापीकृपतडागैश्च देवतायतनैर्युतम्  ।  
हंसकारण्डवाकीर्णं पद्मिनीखण्डमण्डितम्  ॥ २६.६० ॥  
अनेकवनशोभाढ्यं नानाविहगमण्डितम्  ।  
एवं गुणगणाकीर्णं बाणस्य पुरमुत्तमम्  ॥ २६.६१ ॥  
तस्य मध्ये महाकायं सप्तकक्षं सुशोभितम्  ।  
बाणस्य भवनं दिव्यं सर्वं काञ्चनभूषितम्  ॥ २६.६२ ॥  
मौक्तिकादामशोभाढ्यं वज्रवैडूर्यभूषितम्  ।  
रुक्मपट्टतलाकीर्णं रत्नभूम्या सुशोभितम्  ॥ २६.६३ ॥  
मत्तमातङ्गनिःश्वासैः स्यन्दनैः सङ्कुलीकृतम्  ।  
हयहेषितशब्दैश्च नारीणां नूपुरस्वनैः  ॥ २६.६४ ॥  
खड्गतोमरहस्तैश्च वज्राङ्कुशशरायुधैः  ।  
रक्षितं घोररूपैश्च दानवैर्बलदर्पितैः  ॥ २६.६५ ॥  
एवं गुणगणाकीर्णं बाणस्य भवनोत्तमम्  ।  
कैलासशिखरप्रख्यं महेन्द्रभवनोपमम्  ॥ २६.६६ ॥  
नारदो गगने शीघ्रमगमत्पुरसम्मुखः  ।  
द्वारदेशं समासाद्य क्षत्तारं वाक्यमब्रवीत् ॥ २६.६७ ॥  
भोभोः क्षत्तर्महाबुद्धे राजकार्यविशारद  ।  
शीघ्रं बाणाय चाचक्ष्व नारदो द्वारि तिष्ठति  ॥ २६.६८ ॥  
स वन्दयित्वा चरणौ नारदस्य त्वरान्वितः  ।  
सभामध्यगतं बाणं विज्ञप्तुमुपचक्रमे  ॥ २६.६९ ॥  
वेपमानाङ्गयष्टिस्तु करेणापिहिताननः  ।  
शृण्वतां सर्वयोधानामिदं वचनमब्रवीत् ॥ २६.७० ॥  
वन्दितो देवगन्धर्वैर्यक्षकिन्नरदानवैः  ।  
कलिप्रियो दुराराध्यो नारदो द्वारि तिष्ठति  ॥ २६.७१ ॥  
द्वारपालस्य तद्वाक्यं श्रुत्वा बाणस्त्वरान्वितः  ।  
द्वाःस्थमाह महादैत्यः सविस्मयमिदं तदा  ॥ २६.७२ ॥  

बाण उवाच -  
ब्रह्मपुत्रं सतेजस्कं दुःसहं दुरतिक्रमम्  ।  
प्रवेशय महाभागं किमर्थं वारितो बहिः  ॥ २६.७३ ॥  
श्रुत्वा प्रभोर्वचस्तस्य प्रावेशयदुदीरितम्  ।  
गत्वा वेगेन महता नारदं गृहमागतम्  ॥ २६.७४ ॥  
दृष्ट्वा देवर्षिमायान्तं नारदं सुरपूजितम्  ।  
साहसोत्थाय संहृष्टो ववन्दे चरणौ मुनेः  ॥ २६.७५ ॥  
ददौ चासनमर्घ्यं च पाद्यं पूजां यथाविधि  ।  
न्यवेदयच्च तद्राज्यमात्मानं बान्धवैः सह  ॥ २६.७६ ॥  
पप्रच्छ कुशलं चापि मुनिं बाणासुरः स्वयम्  ॥ २६.७७ ॥  

नारद उवाच -  
साधु साधु महाबाहो दनोर्वंशविवर्द्धन  ।  
कोऽन्यस्त्रिभुवने श्लाघ्यस्त्वां मुक्त्वा दनुपुङ्गव  ॥ २६.७८ ॥  
पूजितोऽहं दनुश्रेष्ठ धनरत्नैः सुशोभनैः  ।  
राज्येन चात्मना वापि ह्येवं कः पूजयेत्परः  ॥ २६.७९ ॥  
न मे कार्यं हि भोगेन भुङ्क्ष्व राज्यमनामयम्  ।  
त्वद्दर्शनोत्सुकः प्राप्तो दृष्ट्वा देवं महेश्वरम्  ॥ २६.८० ॥  
भ्रमते त्रिपुरं लोके स्त्रीसतीत्वान्मया श्रुतम्  ।  
तान्द्रष्टुकामः सम्प्राप्तस्त्वद्दारान्दानवेश्वर  ॥ २६.८१ ॥  
मन्यसे यदि मे शीघ्रं दर्शयस्व च माचिरम्  ।  
नारदस्य वचः श्रुत्वा कञ्चुकिं समुदीक्ष्य वै  ॥ २६.८२ ॥  
अन्तःपुरचरं वृद्धं दण्डपाणिं गुणान्वितम्  ।  
उवाच राजा हृष्टात्मा शब्देनापूरयन्दिशः  ॥ २६.८३ ॥  
नारदाय महादेवीं दर्शयस्वेह कञ्चुकिन्  ।  
अन्तःपुरचरैः सर्वैः समेतामविशङ्कितः  ॥ २६.८४ ॥  
नाथस्याज्ञां पुरस्कृत्य गृहीत्वा नारदं करे  ।  
प्रविश्याकथयद्देव्यै नारदोऽयं समागतः  ॥ २६.८५ ॥  
दृष्ट्वा देवी मुनिश्रेष्ठं कृत्वा पादाभिवन्दनम्  ।  
आसनं काञ्चनं शुभ्रमर्घ्यपाद्यादिकं ददौ  ॥ २६.८६ ॥  
तस्यै स भगवांस्तुष्टो ह्याशीर्वादमदात्परम्  ।  
नान्या देवि त्रिलोकेऽपि त्वत्समा दृश्यतेऽङ्गना  ॥ २६.८७ ॥  
पतिव्रता शुभाचारा सत्यशौचसमन्विता  ।  
यस्याः प्रभावात्त्रिपुरं भ्रमते चक्रवत्सदा  ॥ २६.८८ ॥  
तच्छ्रुत्वा वचनं देवी नारदस्य सुदान्वितम्  ।  
पर्यपृच्छदृषिं भक्त्या धर्मं धर्मभृतांवरा  ॥ २६.८९ ॥  

राज्ञ्युवाच -  
भगवन्मानुषे लोके देवास्तुष्यन्ति कैर्व्रतैः  ।  
कानि दानानि दीयन्ते येषां च स्यान्महत्फलम्  ॥ २६.९० ॥  
उपवासाश्च ये केचित्स्त्रीधर्मे कथिता बुधैः  ।  
यैः कृतैः स्वर्गमायान्ति सुकृतिन्यः स्त्रियो यथा  ॥ २६.९१ ॥  
यत्तत्सर्वं महाभाग कथयस्व यथातथम्  ।  
श्रोतुमिच्छाम्यहं सर्वं कथयस्वाविशङ्कितः  ॥ २६.९२ ॥  

नारद उवाच -  
साधु साधु महाभागे प्रश्नोऽयं वेदितस्त्वया  ।  
यं श्रुत्वा सर्वनारीणां धर्मवृद्धिस्तु जायते  ॥ २६.९३ ॥  
उपवासैश्च दानैश्च पतिपुत्रौ वशानुगौ  ।  
बान्धवैः पूज्यते नित्यं यैः कृतैः कथयामि ते  ॥ २६.९४ ॥  
दुर्भगा सुभगा यैस्तु सुभगा दुर्भगा भवेत् ।  
पुत्रिणी पुत्ररहिता ह्यपुत्रा पुत्रिणी तथा  ॥ २६.९५ ॥  
भर्तारं लभते कन्या तथान्या भर्तृवर्जिता  ।  
कृताकृतैश्च जायन्ते तन्निबोधस्व सुन्दरि  ॥ २६.९६ ॥  
तिलधेनुं सुवर्णं च रूप्यं गा वाससी तथा  ।  
पानीयं भूमिदानं च गन्धधूपानुलेपनम्  ॥ २६.९७ ॥  
पादुकोपानहौ छत्रं पुण्यानि व्यञ्जनानि च  ।  
पादाभ्यङ्गं शिरोऽभ्यङ्गं स्नानं शय्यासनानि च  ॥ २६.९८ ॥  
एतानि ये प्रयच्छन्ति नोपसर्पन्ति ते यमम्  ।  
मधु माषं पयः सर्पिर्लवणं गुडमौषधम्  ॥ २६.९९ ॥  
पानीयं भूमिदानं च शालीनिक्षुरसांस्तथा  ।  
आरक्तवाससी श्लक्ष्णे दम्पत्योर्ललितादिने  ॥ २६.१०० ॥  
सौभाग्यं जायते चैव इह लोके परत्र च  ।  
ब्राह्मणे वृत्तसम्पन्ने सुरूपे च गुणान्विते  ॥ २६.१०१ ॥  
तिथौ यस्यामिदं देयं तत्ते राज्ञि वदाम्यहम्  ।  
प्रतिपत्सु च या नारी पूर्वाह्णे च शुचिव्रता  ॥ २६.१०२ ॥  
इन्धनं ब्राह्मणे दद्यात्प्रीयतां मे हुताशनः  ।  
तस्या जन्मानि षट्त्रिंशदङ्गप्रत्यङ्गसन्धिषु  ॥ २६.१०३ ॥  
न रजो नैव सन्तापो जायते राजवल्लभे  ।  
द्वितीयायां तु या नारी नवनीतमुदान्विता  ॥ २६.१०४ ॥  
ददाति द्विजमुख्याय सुकुमारतनुर्भवेत् ।  
लवणं विप्रवर्याय तृतीयायां प्रयच्छति  ॥ २६.१०५ ॥  
गौरी मे प्रीयतां देवी तस्याः पुण्यफलं शृणु  ।  
कौमारिका पतिं प्राप्य तेन सार्द्धमुमा यथा  ॥ २६.१०६ ॥  
क्रीडत्यविधवा चापि लभते सा महद्यशः  ।  
नक्तं कृत्वा चतुर्थ्यां वै दद्याद्विप्राय मोदकान्  ॥ २६.१०७ ॥  
प्रीयतां मम देवेशो गणनाथो विनायकः  ।  
तस्यास्तेन फलेनाशु सर्वकर्मसु भामिनि  ॥ २६.१०८ ॥  
विघ्नं न जायते क्वापि एवमाह पितामहः  ।  
पञ्चमीं तु ततः प्राप्य ब्राह्मणे तिलदा तु या  ॥ २६.१०९ ॥  
सा भवेद्रूपसम्पन्ना यथा चैव तिलोत्तमा  ।  
षष्ठ्यां तु या मधूकस्य फलदा तु भवेत्सदा  ॥ २६.११० ॥  
उद्दिश्य चाग्निजं देवं ब्राह्मणे वेदपारगे  ।  
तस्याः पुत्रो यथा स्कन्दो देवसङ्घेषु चोत्तमः  ॥ २६.१११ ॥  
उत्पद्यते महाराजः सर्वलोकेषु पूजितः  ।  
सप्तम्यां या द्विजश्रेष्ठं सुवर्णेन प्रपूजयेत् ॥ २६.११२ ॥  
उद्दिश्य जगतो नाथं देवदेवं दिवाकरम्  ।  
तस्य पुण्यफलं यद्वै कथितं द्विजसत्तमैः  ॥ २६.११३ ॥  
तत्ते राज्ञि प्रवक्ष्यामि शृणुष्वैकमनाः सति  ।  
दद्रूचित्रककुष्ठानि मण्डलानि विचर्चिका  ॥ २६.११४ ॥  
न भवन्तीह चाङ्गेषु पूर्वकर्मार्जितान्यपि  ।  
कृष्णां धेनुं तथाष्टम्यां या प्रयच्छति भामिनी  ॥ २६.११५ ॥  
ब्राह्मणे वृत्तसम्पन्ने प्रीयतां मे महेश्वरः  ।  
तस्या जन्मार्जितं पापं नश्यते विभवान्विता  ॥ २६.११६ ॥  
जायते नात्र सन्देहो यस्माद्दानमनुत्तमम्  ।  
गन्धधूपं तु या नारी भक्त्या विप्राय दापयेत् ॥ २६.११७ ॥  
कात्यायनीं समुद्दिश्य नवम्यां शृणु यत्फलम्  ।  
तस्या भ्राता पिता पुत्रः पतिर्वा रणमुत्तमम्  ॥ २६.११८ ॥  
प्राप्यते नैव सीदन्ति तेन दानेन रक्षिताः  ।  
इक्षुदण्डरसं देवि दशम्यां या प्रयच्छति  ॥ २६.११९ ॥  
लोकपालान्समुद्दिश्य ब्राह्मणे व्यङ्गवर्जिते  ।  
तेन दानेन सा नित्यं सर्वलोकस्य वल्लभा  ॥ २६.१२० ॥  
जायते नात्र सन्देह इत्येवं शङ्करोऽब्रवीत् ।  
एकादश्यामुपोष्याथ द्वादश्यामुदकप्रदा  ॥ २६.१२१ ॥  
नारायणं समुद्दिश्य ब्राह्मणे विष्णुतत्परे  ।  
सा सदा स्पर्शसम्भाषैर्द्रावयेद्भावयेज्जनम्  ॥ २६.१२२ ॥  
यस्माद्दानं महर्लोके ह्यनन्तमुदके भवेत् ।  
पादाभ्यङ्गं शिरोऽभ्यङ्गं काममुद्दिश्य वै द्विजे  ॥ २६.१२३ ॥  
ददाति च त्रयोदश्यां भक्त्या परमयाङ्गना  ।  
यस्यां यस्यां मृता जायेद्भूयो योन्यां तु जन्मनि  ॥ २६.१२४ ॥  
तस्यां तस्यां तु सा भर्तुर्न वियुज्येत कर्हिचित् ।  
तथाप्येवं चतुर्दश्यां दद्यात्पात्रमुपानहौ  ॥ २६.१२५ ॥  
ब्रह्मणे धर्ममुद्दिश्य तस्या लोका ह्यनामयाः  ।  
एवं च पक्षपक्षान्ते श्राद्धे तर्पेद्द्विजोत्तमान्  ॥ २६.१२६ ॥  
अव्युच्छिन्ना सदा राज्ञि सन्ततिर्जायते भुवि  ।  
एवं ते तिथिमाहात्म्यं दानयोगेन भाषितम्  ॥ २६.१२७ ॥  
तथा वनस्पतीनां तु आराधनविधिं शृणु  ।  
जम्बूं निम्बतरुं चैव तिन्दुकं मधुकं तथा  ॥ २६.१२८ ॥  
आम्रं चामलकं चैव शाल्मलिं वटपिप्पलौ  ।  
शमीबिल्वामलीवृक्षं कदलीं पाटलीं तथा  ॥ २६.१२९ ॥  
अन्यान्पुण्यतमान्वृक्षानुपेत्य स्वर्गमाप्नुयात् ॥ २६.१३० ॥  

नारद उवाच -  
चैत्रे मासे तु या नारी कुर्याद्व्रतमनुत्तमम्  ।  
तस्य व्रतस्य चान्यानि कलां नार्हन्ति षोडशीम्  ॥ २६.१३१ ॥  
श्रुतेन येन सुभगे दुर्भगत्वं न पश्यति  ।  
यथा हिमं रविं प्राप्य विलयं याति भूतले  ॥ २६.१३२ ॥  
तथा दुःखं च दौर्भाग्यं व्रतादस्माद्विलीयते  ।  
मधुकाख्यां तु ललितामाराधयति येन वै  ॥ २६.१३३ ॥  
विधिं तं शृणु सुभगे कथ्यमानं सुखावहम्  ।  
चैत्रे शुक्लतृतीयायां सुस्नाता शुद्धमानसा  ॥ २६.१३४ ॥  
प्रतिमां मधुवृक्षस्य शाङ्करीमुमया सह  ।  
कारयित्वा द्विजवरैः प्रतिष्ठाप्य यथाविधि  ॥ २६.१३५ ॥  
सुगन्धिकुसुमैर्धूपैस्तथा कर्पूरकुङ्कुमैः  ।  
पूजयेद्विधिना देवं मन्त्रयुक्तेन भामिनी  ॥ २६.१३६ ॥  
पादौ नमः शिवायेति मेढ्रे वै मन्मथाय च  ।  
कालोदरायेत्युदरं नीलकण्ठाय कण्ठकम्  ॥ २६.१३७ ॥  
शिरः सर्वात्मने पूज्य उमां पश्चात्प्रपूजयेत् ।  
क्षामोदरायैह्युदरं सुकण्ठायै च कण्ठकम्  ॥ २६.१३८ ॥  
शिरः सौभाग्यदायिन्यै पश्चादर्घ्यं प्रदापयेत् ॥ २६.१३९ ॥  
नमस्ते देवदेवेश उमावर जगत्पते  ।  
अर्घ्येणानेन मे सर्वं दौर्भाग्यं नाशय प्रभो  ।  
इति अर्घ्यमन्त्रः  ॥ २६.१४० ॥  
अर्घ्यं दत्त्वा ततः पश्चात्करकं वारिपूरितम्  ।  
मधूकपात्रोपभृतं सहिरण्यं तु शक्तितः  ॥ २६.१४१ ॥  
करकं वारिसम्पूर्णं सौभाग्येन तु संयुतम्  ।  
दत्तं तु ललिते तुभ्यं सौभाग्यादिविवर्धनम्  ।  
इति करकदानमन्त्रः  ॥ २६.१४२ ॥  
मन्त्रेणानेन विप्राय दद्यात्करकमुत्तमम्  ।  
लवणं वर्जयेच्छुक्लां यावदन्यां तृतीयिकाम्  ॥ २६.१४३ ॥  
क्षमाप्य देवीं देवेशां नक्तमद्यात्स्वयं हविः  ।  
अनेन विधिना सार्धं मासि मासि ह्यपक्रमेत् ॥ २६.१४४ ॥  
फाल्गुनस्य तृतीयायां शुक्लायां तु समाप्यते  ।  
वैशाखे लवणं देयं ज्येष्ठे चाज्यं प्रदीयते  ॥ २६.१४५ ॥  
आषाढे मासि निष्पावाः पयो देयं तु श्रावणे  ।  
मुद्गा देया नभस्ये तु शालिमाश्वयुजे तथा  ॥ २६.१४६ ॥  
कार्त्तिके शर्करापात्रं करकं रससम्भृतम्  ।  
मार्गशीर्षे तु कार्पासं करकं घृतसंयुतम्  ॥ २६.१४७ ॥  
पौषे तु कुङ्कुमं देयं माघे पात्रं तिलैर्भृतम्  ।  
फाल्गुने मासि सम्प्राप्ते पात्रं मोदकसम्भृतम्  ॥ २६.१४८ ॥  
पश्चात्तृतीयादेयं यत्तत्पूर्वस्यां विवर्जयेत् ।  
विधानमासां सर्वासां सामान्यं मनसः प्रिये  ॥ २६.१४९ ॥  
प्रतिमां मधुवृक्षस्य तामेव प्रतिपूजयेत् ।  
तस्मै सर्वं तु विप्राय आचार्याय प्रदीयते  ॥ २६.१५० ॥  
ततः संवत्सरस्यान्ते उद्यापनविधिं शृणु  ।  
मधुवृक्षं ततो गत्वा बहुसम्भारसंवृतः  ॥ २६.१५१ ॥  
निखनेत्प्रतिमां मध्ये माधूकीं मधुकस्य च  ।  
तत्रस्थं पूजयेत्सर्वमुमादेहार्द्धधारिणम्  ॥ २६.१५२ ॥  
पूजोपहारैर्विपुलैः कुङ्कुमेन पुनःपुनः  ।  
श्लक्ष्णाभिः पुष्पमालाभिः कौसुम्भैः केसरेण च  ॥ २६.१५३ ॥  
कौसुम्भे वाससी शुभ्रे अतसीपुष्पसन्निभे  ।  
परिधाप्य तां प्रतिमां दम्पती रविसङ्ख्यया  ॥ २६.१५४ ॥  
उपानद्युगलैश्छत्रैः कण्ठसूत्रैः सकण्ठिकैः  ।  
कटकैरङ्गुलीयैश्च शयनीयैः शुभास्तृतैः  ॥ २६.१५५ ॥  
कुङ्कुमेन विलिप्ताङ्गौ बहुपुष्पैश्च पूजितौ  ।  
भोजयेद्विविधै रत्नैर्मधूकावासके स्थितौ  ॥ २६.१५६ ॥  
भुक्तोत्थितौ तु विश्राम्य शय्यासु च क्षमापयेत् ।  
गुरुमूलं यतः सर्वं गुरुर्ज्ञेयो महेश्वरः  ॥ २६.१५७ ॥  
प्रीते गुरौ ततः सर्वं जगत्प्रीतं सुरासुरम्  ।  
यद्यदिष्टतमं लोके यत्किञ्चिद्दयितं गृहे  ॥ २६.१५८ ॥  
तत्सर्वं गुरवे देयमात्मनः श्रेय इच्छता  ।  
इदं तु धनिभिर्देयमन्यैर्देयं यथोच्यते  ॥ २६.१५९ ॥  
दाम्पत्यमेकं विधिवत्प्रतिपूज्य शुभव्रतैः  ।  
द्वितीयं गुरुदाम्पत्यं वित्तशाठ्यं विवर्जयेत् ॥ २६.१६० ॥  
ततः क्षमापयेद्देवीं देवं च ब्राह्मणं गुरुम्  ।  
यथा त्वं देवि ललिते न वियुक्तासि शम्भुना  ॥ २६.१६१ ॥  
तथा मे पतिपुत्राणामवियोगः प्रदीयताम्  ।  
अनेन विधिना कृत्वा तृतीयां मधुसञ्ज्ञिकाम्  ॥ २६.१६२ ॥  
इन्द्राणी चेन्द्रपत्नीत्वमवाप सुतमुत्तमम्  ।  
सौभाग्यं सर्वलोकेषु सर्वर्द्धिसुखमुत्तमम्  ॥ २६.१६३ ॥  
अनेन विधिना या तु कुमारी व्रतमाचरेत् ।  
शोभनं पतिमाप्नोति यथेन्द्राण्या शतक्रतुः  ॥ २६.१६४ ॥  
दुर्भगा सुभगत्वं च सुभगा पुत्रिणी भवेत् ।  
पुत्रिण्यक्षयमाप्नोति न शोकं पश्यति क्वचित् ॥ २६.१६५ ॥  
अनेकजन्मजनितं दौर्भाग्यं नश्यति ध्रुवम्  ।  
मृता तु त्रिदिवं प्राप्य उमया सह मोदते  ॥ २६.१६६ ॥  
कल्पकोटिशतं साग्रं भुक्त्वा भोगान् यथेप्सितान्  ।  
पुनस्तु सम्भवे लोके पार्थिवं पतिमाप्नुयात् ॥ २६.१६७ ॥  
सुभगा रूपसम्पन्ना पार्थिवं जनयेत्सुतम्  ॥ २६.१६८ ॥  
एतत्ते कथितं सर्वं व्रतानामुत्तमं व्रतम्  ।  
अन्यत्पृच्छस्व सुभगे वाञ्छितं यद्धृदि स्थितम्  ॥ २६.१६९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये मधूकतृतीयाव्रतविधानमाहात्म्यवर्णनं नाम षड्विंशोऽध्यायः ॥  


ऋKV अध्याय २७  

श्रीमार्कण्डेय उवाच -  
नारदस्य वचः श्रुत्वा राज्ञी वचनमब्रवीत् ।  
प्रसादं कुरु विप्रेन्द्र गृह्ण दानं यथेप्सितम्  ॥ २७.१ ॥  
सुवर्णमणिरत्नानि वस्त्राणि विविधानि च  ।  
तत्ते दारयामि विप्रेन्द्र यच्चान्यदपि दुर्लभम्  ॥ २७.२ ॥  
राज्ञ्यास्तु वचनं श्रुत्वा नारदो वाक्यमब्रवीत् ।  
अन्येषां दीयतां भद्रे ये द्विजाः क्षीणवृत्तयः  ॥ २७.३ ॥  
वयं तु सर्वसम्पन्ना भक्तिग्राह्याः सदैव हि  ।  
इत्युक्ता सा तदा राज्ञी वेदवेदाङ्गपारगान्  ॥ २७.४ ॥  
आहूय ब्राह्मणान्निःस्वान्दातुं समुपचक्रमे  ।  
यत्किञ्चिन्नारदेनोक्तं दानसौभाग्यवर्धनम्  ॥ २७.५ ॥  
तेन दानेन मे नित्यं प्रीयेतां हरिशङ्करौ  ।  
ततो राज्ञी च सा प्राह नारदं मुनिपुङ्गवम्  ॥ २७.६ ॥  

राज्ञ्युवाच -  
दानं दत्तं त्वयोक्तं यद्भर्तृकर्मपरं हि तत् ।  
आजन्मजन्म मे भर्ता भवेद्बाणो द्विजोत्तम  ॥ २७.७ ॥  
नान्यो हि दैवतं तात मुक्त्वा बाणं द्विजोत्तम  ।  
तेन सत्येन मे भर्ता जीवेच्च शरदां शतम्  ॥ २७.८ ॥  
नान्यो धर्मो भवेत्स्त्रीणां दैवतं हि पतिर्यथा  ।  
तथापि तव वाक्येन दानं दत्तं यथाविधि  ॥ २७.९ ॥  
स्वकं कर्म करिष्यामो भर्तारं प्रति मानद  ।  
ब्रह्मर्षे गच्छ चेदानीं त्वमाशीर्वादः प्रदीयताम्  ॥ २७.१० ॥  
तथेति तामनुज्ञाप्य नारदो नृपसत्तम  ।  
सर्वासां मानसं हृत्वा अन्यतः कृतमानसः  ॥ २७.११ ॥  
जगामादर्शनं विप्रः पूज्यमानस्तु खेचरैः  ।  
ततो गतमनस्कास्ता भर्तारं प्रति भारत  ॥ २७.१२ ॥  
विवर्णा निष्प्रभा जाता नारदेन विमोहिताः  ॥ २७.१३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये त्रिपुरक्षोभणवर्णनं नाम सप्तविंशोऽध्यायः ॥  


ऋKV अध्याय २८  

मार्कण्डेय उवाच -  
एतस्मिन्नन्तरे रुद्रो नर्मदातटमास्थितः  ।  
क्रीडते ह्युमया सार्द्धं नारदस्तत्र चागतः  ॥ २८.१ ॥  
प्रणम्य देवदेवेशमुमया सह शङ्करम्  ।  
व्यज्ञापयत्तदा देवं यद्वृत्तं त्रिपुरे तदा  ॥ २८.२ ॥  
गतोऽहं स्वामिनिर्देशाद्यत्र तद्बाणमन्दिरम्  ।  
दृष्टा बाणं यथान्यायं गतो ह्यन्तःपुरं महत् ॥ २८.३ ॥  
तत्र भार्यासहस्राणि दृष्ट्वा बाणस्य धीमतः  ।  
यथायोग्यं यथाकाममागतः क्षोभ्य तत्पुरम्  ॥ २८.४ ॥  
नारदस्य वचः श्रुत्वा साधु साध्विति पूजयन्  ।  
चिन्तयामास देवेशो भ्रमणं त्रिपुरस्य हि  ॥ २८.५ ॥  
करमुक्तं यथा चक्रं विष्णुना प्रभविष्णुना  ।  
महावेगं महायामं रक्षितं तेजसा मम  ॥ २८.६ ॥  
स च मे भक्तिनिरतो बाणो लोके च विश्रुतः  ।  
भारती च मया दत्ता ब्राह्मणानां विशेषतः  ॥ २८.७ ॥  
एवं स सुचिरं कालं देवदेवो महेश्वरः  ।  
चिन्तयित्वा सुनिर्वाणं कार्यं प्रति जनेश्वरः  ॥ २८.८ ॥  
ततोऽसौ मन्दरं ध्यात्वा चापे कृत्वा गुणे महीम्  ।  
विष्णुं सनातनं देवं बाणे ध्यात्वा त्रिलोचनः  ॥ २८.९ ॥  
फले हुताशनं देवं ज्वलन्तं सर्वतोमुखम्  ।  
सुपर्णं पुङ्खयोर्मध्ये जवे वायुं प्रकल्प्य च  ॥ २८.१० ॥  
रथं महीमयं कृत्वा धुरि तावश्विनावुभौ  ।  
अक्षे सुरेश्वरं देवमग्रकील्यां धनाधिपम्  ॥ २८.११ ॥  
यमं तु दक्षिणे पार्श्वे वामे कालं सुदारुणम्  ।  
आदित्यचन्द्रौ चक्रे तु गन्धर्वानारकादिषु  ॥ २८.१२ ॥  
यन्तारं च सुरज्येष्ठं वेदान्कृत्वा हयोत्तमान्  ।  
खलीनादिषु चाङ्गानि रश्मींश्छन्दांसि चाकरोत् ॥ २८.१३ ॥  
कृत्वा प्रतोदमोङ्कारं मुखग्राह्यं महेश्वरः  ।  
धातारं चाग्रतः कृत्वा विधातारं च पृष्ठतः  ॥ २८.१४ ॥  
मारुतात्सर्वतो दिग्भ्य ऊर्ध्वयन्त्रे तथैव च  ।  
महोरगपिशाचांश्च सिद्धविद्याधरांस्तथा  ॥ २८.१५ ॥  
गणांश्च भूतसङ्घांश्च सर्वे सर्वाङ्गसन्धिषु  ।  
युगमध्ये स्थितो मेरुर्युगस्याधो महागिरिः  ॥ २८.१६ ॥  
सर्पा यन्त्रस्थिता घोराः शम्ये वरुणनैरृतौ  ।  
गायत्री चैव सावित्री स्थिते ते रश्मिबन्धने  ॥ २८.१७ ॥  
सत्यं रथध्वजे शौचं दमं रक्षां समन्ततः  ।  
रथं देवमयं कृत्वा देवदेवो महेश्वरः  ॥ २८.१८ ॥  
सन्नद्धः कवची खड्गी बद्धगोधाङ्गुलित्रवान्  ।  
बद्धा परिकरं गाढं जटाजूटं नियम्य च  ॥ २८.१९ ॥  
सज्जं कृत्वा धनुर्दिव्यं योजयित्वा रथोत्तमम्  ।  
रथमध्ये स्थितो देवः शुशुभे च युधिष्ठिर  ॥ २८.२० ॥  
धनुषः शब्दनादेनाकम्पयच्च जगत्त्रयम्  ।  
स्थानं कृत्वा तु वैशाखं निभृतं संस्थितो हरः  ॥ २८.२१ ॥  
निरीक्ष्य सुचिरं कालं कोपसंरक्तलोचनः  ।  
ध्यात्वा तं परमं मन्त्रमात्मानं च निरुध्य सः  ॥ २८.२२ ॥  
मुमोच सहसा बाणं पुरस्य वधकाङ्क्षया  ।  
यदा त्रीणि समेतानि अन्तरिक्षस्थितानि तु  ॥ २८.२३ ॥  
ततः कालनिमेषार्धं दृष्ट्वैक्यं त्रिपुरस्य च  ।  
त्रिपर्वणा त्रिशल्येन ततस्तान्यवसादयत् ॥ २८.२४ ॥  
ततो लोका भयत्रस्तास्त्रिपुरे भरतोत्तम  ।  
सर्वासुरविनाशाय कालरूपा भयावहाः  ॥ २८.२५ ॥  
अट्टहासान् प्रमुञ्चन्ति कष्टरूपा नरास्तदा  ।  
निमेषोन्मेषणं चैव कुर्वन्ति लिपिकर्मसु  ॥ २८.२६ ॥  
निष्पन्दनयना मर्त्याश्चित्रेष्वालिखिता इव  ।  
देवायतनगा देवा रटन्ति प्रहसन्ति च  ।  
स्वप्ने पश्यन्ति चात्मानं रक्ताम्बरविभूषितम्  ॥ २८.२७ ॥  
रक्तमाल्योत्तमाङ्गाश्च पतन्तः कार्दमे ह्रदे  ।  
पश्यन्ति नाम चात्मानं सतैलाभ्यङ्गमस्तकम्  ॥ २८.२८ ॥  
पश्यन्ति यानमारूढं रासभैश्च नृपोत्तम  ।  
संवर्तको महावायुर्युगान्तप्रतिमो महान्  ॥ २८.२९ ॥  
गृहानुन्मूलयामास वृक्षजातीननेकशः  ।  
भूमिकम्पाः सनिर्घाता उल्कापाताः सहस्रशः  ॥ २८.३० ॥  
रुधिरं वर्षते देवो मिश्रितं कर्करैर्बहु  ।  
अग्निकुण्डेषु विप्राणां हुतः सम्यग्घुताशनः  ॥ २८.३१ ॥  
ज्वलते धूमसंयुक्तो विस्फुलिङ्गकणैः सह  ।  
कुञ्जरा विमदा जातास्तुरगाः सत्त्ववर्जिताः  ॥ २८.३२ ॥  
अवादितानि वाद्यन्ते वादित्राणि सहस्रशः  ।  
ध्वजा ह्यकम्पिताः पेतुश्छत्राणि विविधानि च  ॥ २८.३३ ॥  
ज्वलति पादपास्तत्र पर्णानि च सभं ततः  ।  
सर्वं तद्व्याकुलीभूतं हाहाकारसमन्वितम्  ॥ २८.३४ ॥  
उद्यानानि विचित्राणि प्रबभञ्ज प्रभञ्जनः  ।  
तेन सम्प्रेरिताः सर्वे ज्वलन्ति विशिखाः शिखाः  ॥ २८.३५ ॥  
वृक्षगुल्मलतावल्ल्यो गृहाणि च समन्ततः  ।  
दिग्विभागैश्च सर्वैश्च प्रवृत्तो हव्यवाहनः  ॥ २८.३६ ॥  
सर्वं किंशुकपर्णाभं प्रज्वलच्चैव दृश्यते  ।  
गृहाद्गृहं तदा गन्तुं नैव धूमेन शक्यते  ॥ २८.३७ ॥  
हरकोपाग्निनिर्दग्धाः क्रन्दन्ते त्रिपुरे जनाः  ।  
प्रदीप्तं सर्वतो दिक्षु दह्यते त्रिपुरं परम्  ॥ २८.३८ ॥  
पतन्ति शिखराग्राणि विशीर्णानि सहस्रशः  ।  
पावको धूमसम्पृक्तो दह्यमानः समन्ततः  ॥ २८.३९ ॥  
नृत्यन्वै व्याप्तदिग्देशः कान्तारेष्वभिधावति  ।  
देवागारेषु सर्वेषु गृहेष्वट्टालकेषु च  ॥ २८.४० ॥  
प्रवृत्तो हुतभुक्तत्र पुरे कालप्रचोदितः  ।  
ददाह लोकान्सर्वत्र हरकोपप्रकोपितः  ॥ २८.४१ ॥  
दहते त्रैपुरं लोकं बालवृद्धसमन्वितम्  ।  
सपुरं सगृहद्वारं सवाहनवनं नृप  ॥ २८.४२ ॥  
केचिद्भोजनसक्ताश्च पानासक्तास्तथापरे  ।  
अपरा नृत्यगीतेषु संसक्ता वारयोषितः  ॥ २८.४३ ॥  
अन्योन्यं च परिष्वज्य हुताशनशिखार्दिताः  ।  
दह्यमाना नृपश्रेष्ठ सर्वे गच्छन्त्यचेतनाः  ॥ २८.४४ ॥  
अथान्ये दानवास्तत्र दह्यन्तेऽग्निविमोहिताः  ।  
न शक्ताश्चान्यतो गन्तुं धूमेनाकुलिताननाः  ।  
हंसकारण्डवाकीर्णा नलिन्यो हेमपङ्कजाः  ॥ २८.४५ ॥  
दह्यन्ते विविधास्तत्र वाप्यः कूपाश्च भारत  ।  
दृश्यन्तेऽनलदग्धानि पुरोद्यानानि दीर्घिकाः  ।  
अम्लानैः पङ्कजैश्छन्ना विस्तीर्णावसुयोजनाः  ॥ २८.४६ ॥  
गिरिकूटनिभास्तत्र प्रासादा रत्नशोभिताः  ।  
दृश्यन्तेऽनलसन्दग्धा विशीर्णा धरणीतले  ॥ २८.४७ ॥  
नरस्त्रीबालवृद्धेषु दह्यमानेषु सर्वतः  ।  
निर्दयं ज्वलते वह्निर्हाहाकारो महानभूत् ।  
काचिच्च सुखसंसुप्ताप्रमत्तान्या नृपोत्तम  ॥ २८.४८ ॥  
क्रीडित्वा च सुविस्तीर्णशयनस्था वराङ्गना  ।  
काचित्सुप्ता विशालाक्षी हारावलिविभूषिता  ।  
धूमेनाकुलिता दीना न्यपतद्धव्यवाहने  ॥ २८.४९ ॥  
काचित्तस्मिन्पुरे दीप्ते पुत्रस्नेहानुलालसा  ।  
पुत्रमालिङ्गते गाढं दह्यते त्रिपुरेऽग्निना  ॥ २८.५० ॥  
काचित्कनकवर्णाभा इन्द्रनीलविभूषिता  ।  
भर्तारं पतितं दृष्ट्वा पतिता तस्य चोपरि  ॥ २८.५१ ॥  
काचिदादित्यवर्णाभा प्रसुप्ता तु प्रियोपरि  ।  
अग्निज्वालाहता गाढं कण्ठमालिङ्गते नृप  ॥ २८.५२ ॥  
मेधवर्णा परा नारी चलत्कनकमेखला  ।  
श्वेतवस्त्रोत्तरीया तु पपात धरणीतले  ॥ २८.५३ ॥  
काचित्कुन्देन्दुवर्णाभा नीलरत्नविभूषिता  ।  
शिरसा प्राञ्जलिर्भूत्वा विज्ञापयति पावकम्  ॥ २८.५४ ॥  
कस्याश्चिज्ज्वलते वस्त्रं केशाः कस्याश्च भारत  ।  
ज्वलज्ज्वलनसङ्काशैर्हेमभाण्डैस्त्रसंहित च  ॥ २८.५५ ॥  
काचित्प्रभूतदुःखार्ता विललाप वराङ्गना  ।  
भस्मीभूतं पतिं दृष्ट्वा क्रन्दन्ती कुररी यथा  ॥ २८.५६ ॥  
आलिङ्ग्य गाढं सहसा पतिता तस्य मूर्धनि  ।  
काचिच्च बहुदुःखार्ता व्यलपत्स्त्री स्ववेश्मनि  ॥ २८.५७ ॥  
भस्मसाच्च कृतं दृष्ट्वा क्रन्दते कुररी यथा  ।  
मातरं पितरं काचिद्दृष्ट्वा विगतचेतनम्  ॥ २८.५८ ॥  
वेपते पतिता भूमौ खेदिता वडवा यथा  ।  
इतश्चेतश्च काचिच्च दह्यमाना वराङ्गना  ॥ २८.५९ ॥  
नापश्यद्बालमुत्सङ्गे विपरीतमुखी स्थिता  ।  
कुम्भिलस्य गृहं दग्धं पतितं धरणीतले  ॥ २८.६० ॥  
कूष्माण्डस्य च धूम्रस्य कुहकस्य बकस्य च  ।  
विरूपनयनस्यापि विरूपाक्षस्य चैव हि  ॥ २८.६१ ॥  
शुम्भो डिम्भश्च रौद्रश्च प्रह्लादश्चासुरोत्तमः  ।  
दण्डपाणिर्विपाणिश्च सिंहवक्त्रस्तथानघ  ॥ २८.६२ ॥  
दुन्दुभश्चैव संह्रादो डिण्डिर्मुण्डिस्तथैव च  ।  
बाणभ्राता च बाणश्च क्रव्यादव्याघ्रवक्त्रकौ  ॥ २८.६३ ॥  
एवमन्येऽपि ये केचिद्दानवा बलदर्पिताः  ।  
तेषां गृहे तथा वह्निर्ज्वलते निर्दयो नृप  ।  
दह्यमानाः स्त्रियस्तात विलपन्ति गृहे गृहे  ॥ २८.६४ ॥  
करुणाक्षरवादिन्यो निराधारा गताः शिवम्  ।  
यदि वैरं सुरारेश्च पुरुषोपरिपावक  ॥ २८.६५ ॥  
स्त्रियः किमपराध्यन्ति गृहपञ्जरकोकिलाः  ।  
अनिर्दयो नृशंसस्त्वं कस्ते कोपः स्त्रियं प्रति  ॥ २८.६६ ॥  
किं त्वया न श्रुतं लोके अवध्याः सर्वथा स्त्रियः  ।  
किं तु तुभ्यं गुणो ह्यस्ति दहने पवनेरितः  ॥ २८.६७ ॥  
न कारुण्यं त्वया किञ्चिद्दाक्षिण्यं च स्त्रियं प्रति  ।  
दयां म्लेच्छा हि कुर्वन्ति वचनं वीक्ष्य योषिताम्  ॥ २८.६८ ॥  
म्लेच्छानामपि च म्लेच्छो दुर्निवार्यो ह्यचेतनः  ।  
एवं विलपमानानां स्त्रीणां तत्रैव भारत  ॥ २८.६९ ॥  
ज्वालाकलापबहुलः प्रज्वलत्येव पावकः  ।  
एवं दृष्ट्वा ततो बाणो दह्यमान उवाच ह  ॥ २८.७० ॥  
अवज्ञाय विनष्टोऽहं पापात्मा हरमञ्जसा  ।  
मया पापेन मूर्खेण ये लोका नाशिता ध्रुवम्  ॥ २८.७१ ॥  
गोब्राह्मणा हता नित्यमिह लोके परत्र च  ।  
नाशितान्यन्नपानानि मठारामाश्रमास्तथा  ॥ २८.७२ ॥  
ऋषीणामाश्रमाश्चैव देवारामा गणालयाः  ।  
तेन पापेन मे ध्वंसस्तपसश्च बलस्य च  ॥ २८.७३ ॥  
किं धनेन करिष्यामि राज्येणान्तःपुरेण च  ॥ २८.७४ ॥  
वरं शङ्करपादौ च शरणं यामि मूढधीः  ।  
न माता न पिता चैव न बन्धुर्नापरो जनः  ॥ २८.७५ ॥  
मुक्त्वा चैव महेशानं परमार्तिहरं परम्  ।  
आत्मना च कृतं पापमात्मनैव तु भुज्यते  ॥ २८.७६ ॥  
अहं पुनः समस्तैश्च दह्यामि सह साधुभिः  ।  
एवमुक्त्वा शिवं लिङ्गं कृत्वा तन्मस्तकोपरि  ॥ २८.७७ ॥  
निर्जगाम गृहाच्छीघ्रं पावकेनावगुण्ठितः  ।  
स खिन्नः स्विन्नगात्रस्तु प्रस्खलंस्तु मुहुर्मुहुः  ॥ २८.७८ ॥  
हरं गद्गदया वाचा स्तुवन्वै शरणं ययौ  ।  
त्वत्कोपानलनिर्दग्धो यदि वध्योऽस्मि शङ्कर  ॥ २८.७९ ॥  
त्वत्प्रसादान्महादेव मा मे लिङ्गं प्रणश्यतु  ।  
अर्चितं मे सुरश्रेष्ठ ध्यातं भक्त्या मया विभो  ॥ २८.८० ॥  
प्राणादिष्टतमं देव तस्माद्रक्षितुमर्हसि  ।  
यदि तेऽहमनुग्राह्यो वध्यो वा सुरसत्तम  ॥ २८.८१ ॥  
प्रतिजन्म महादेव त्वद्भक्तिरचलास्तु मे  ।  
पशुकीटपतङ्गेषु तिर्यग्योनिगतेषु च  ।  
स्वकर्मणा महादेव त्वद्भक्तिरचलास्तु मे  ॥ २८.८२ ॥  
एवमुक्त्वा महाभागो बाणो भक्तिमतां वरः  ।  
स्तोत्रेण देवदेवेशं छन्दयामास भारत  ॥ २८.८३ ॥  

बाण उवाच -  
शिव शङ्कर सर्वहराय नमो भवभीतभयार्तिहराय नमः  ।  
कुसुमायुधदेहविनाशङ्कर प्रमदाप्रियकामक देव नमः  ॥ २८.८४ ॥  
जय पार्वतीश परमार्थसार जय विरचितभीमभुजङ्गहार  ।  
जय निर्मलभस्मविलिप्तगात्र जय मन्त्रमूल जगदेकपात्र  ॥ २८.८५ ॥  
जय विषधरकपिलजटाकलाप जय भैरवविघृतपिनाकचाप  ।  
जय विषमनयनपरिमुक्तसङ्ग जय शङ्कर धृतगाङ्गतरङ्ग  ॥ २८.८६ ॥  
जय भीमरूप खट्वाङ्गहस्त शशिशेखर जय जगतां प्रशस्त  ।  
जय सुखरेश सुरलोकसार जय सर्वसकलनिर्दग्धसार  ॥ २८.८७ ॥  
जय कीर्तनीय जगतां पवित्र जय वृषाङ्क बहुविधचरित्र  ।  
जय विरचितनरकङ्कालमाल अघासुरदेहकङ्कालकाल  ॥ २८.८८ ॥  
जय नीलकण्ठ वरवृषभगमन जय सकललोकदुरितानुशमन  ।  
जय सिद्धसुरासुरविनतचरण जय रुद्र रौद्रभवजलधितरण  ॥ २८.८९ ॥  
जय गिरिश सुरेश्वरमाननीय जय सूक्ष्मरूप सञ्चितनीय  ।  
जय दग्धत्रिपुर विश्वसत्त्व जय सकलशास्त्रपरमार्थतत्त्व  ॥ २८.९० ॥  
जय दुरवबोध संसारतार कलिकलुषमहार्णवघोरतार  ।  
जय सुरासुरदेवगणेश नमो हयवानरसिंहगजेन्द्रमुख  ॥ २८.९१ ॥  
अतिह्रस्वस्थूलसुदीर्घतम उपलब्धिर्न शक्यते ते ह्यमरैः  ।  
प्रणतोऽस्मि निरञ्जन ते चरणौ जय साम्ब सुलोचनकान्तिहर  ॥ २८.९२ ॥  
अप्राप्य त्वां किमत्यन्तमुच्छ्रयी न विनाशयेत् ।  
अतिप्रमाथि च तदा तपो महत्सुदारुणम्  ॥ २८.९३ ॥  
न पुत्रबान्धवा दारा न समस्तः सुहृज्जनः  ।  
सङ्कटेऽभ्युपगच्छन्ति व्रजन्तमेकगामिनम्  ॥ २८.९४ ॥  
यदेव कर्म कैवल्यं कृतं तेन शुभाशुभम्  ।  
तदेव सार्थवत्तस्य भवत्यग्रे तु गच्छतः  ॥ २८.९५ ॥  
निर्धनस्यैव चरतो न भयं विद्यते क्वचित् ।  
धनीभयैर्न मुच्येत धनं तस्मात्त्यजाम्यहम्  ॥ २८.९६ ॥  
लुब्धाः पापानि कुर्वन्ति शुद्धांशा नैव मानवाः  ।  
श्रुत्वा धर्मस्य सर्वस्वं श्रुत्वा चैवावधार्य तत् ॥ २८.९७ ॥  
त्वं विष्णुस्त्वं जगन्नाथो ब्रह्मरूपः सनातनः  ।  
इन्द्रस्त्वं देवदेवेश सुरनाथ नमोऽस्तु ते  ॥ २८.९८ ॥  
त्वं क्षितिर्वरुणश्चैव पवनस्त्वं हुताशनः  ।  
त्वं दीक्षा यजमानश्च आकाशं सोम एव च  ॥ २८.९९ ॥  
त्वं सूर्यस्त्वं तु वित्तेशो यमस्त्वं गुरुरेव च  ।  
त्वया व्याप्तं जगत्सर्वं त्रैलोक्यं भास्वता यथा  ॥ २८.१०० ॥  
एतद्बाणकृतं स्तोत्रं श्रुत्वा देवो महेश्वरः  ।  
क्रोधं मुक्त्वा प्रसन्नात्मा तदा वचनमब्रवीत् ॥ २८.१०१ ॥  

ईश्वर उवाच -  
न भेतव्यं न भेतव्यमद्यप्रभृति दानव  ।  
सौवर्णे भवने तिष्ठ मम पार्श्वेऽथवा पुनः  ॥ २८.१०२ ॥  
पुत्रपौत्रप्रपौत्रैश्च बान्धवैः सह भार्यया  ।  
अद्यप्रभृति वत्स त्वमवध्यः सर्वशत्रुषु  ॥ २८.१०३ ॥  

मार्कण्डेय उवाच -  
भूयस्तस्य वरो दत्तो देवदेवेन भारत  ।  
स्वर्गे मर्त्ये च पाताले पूजितः ससुरासुरैः  ॥ २८.१०४ ॥  
अक्षयश्चाव्ययश्चैव वस त्वं वै यथासुखम्  ।  
ततो निवारयामास रुद्रः सप्तशिखं तदा  ॥ २८.१०५ ॥  
तृतीयं रक्षितं तस्य पुरं देवेन शम्भुना  ।  
ज्वालामालाकुलं चान्यत्पतितं धरणीतले  ॥ २८.१०६ ॥  
अर्धेन प्रस्थितादूर्ध्वं तस्य ज्वाला दिवं गताः  ।  
हाहाकारो महांस्तत्र ऋषिसङ्घैरुदीरितः  ॥ २८.१०७ ॥  
दैवतैश्च महाभागैः सिद्धविद्याधरादिभिः  ।  
एकं तु पतितं तत्र श्रीशैले खण्डमुत्तरम्  ॥ २८.१०८ ॥  
द्वितीयं पतितं राजञ्छैले ह्यमरकण्टके  ।  
प्रज्वलत्पतितं तत्र तेन ज्वालेश्वरं स्मृतम्  ॥ २८.१०९ ॥  
दग्धे तु त्रिपुरे राजन्पतिते खण्ड उत्तमे  ।  
रुद्रो देवः स्थितस्तत्र ज्वालामालानिवारकः  ॥ २८.११० ॥  
हाहाकारपराणां तु ऋषीणां रक्षणाय च  ।  
स्वयं मूर्तिर्महेशानुमावृषभसंयुतः  ॥ २८.१११ ॥  
मनसापि स्मरेद्यस्तु भक्त्या ह्यमरकण्टकम्  ।  
चान्द्रायणाधिकं पुण्यं स लभेन्नात्र संशयः  ॥ २८.११२ ॥  
अतिपुण्यो गिरिश्रेष्ठो यस्माद्भरतसत्तम  ।  
अस्मान्नित्यं भवेद्राजन्सर्वपापक्षयङ्करः  ॥ २८.११३ ॥  
नानाद्रुमलताकीर्णो नानापुष्पोपशोभितः  ।  
नानागुल्मलताकीर्णो नानावल्लीभिरावृतः  ॥ २८.११४ ॥  
सिंहव्याघ्रसमाकीर्णो मृगयूथैरलङ्कृतः  ।  
श्वापदानां च घोषेण नित्यं प्रमुदितोऽभवत् ॥ २८.११५ ॥  
ब्रह्मेन्द्रविष्णुप्रमुखैर्ह्यमरैश्च सहस्रशः  ।  
सेव्यते देवदेवेशः शङ्करस्तत्र पर्वते  ॥ २८.११६ ॥  
पतनं कुरुते योऽस्मिन्पर्वतेऽमरकण्टके  ।  
क्रीडते क्रमशो राजन्भुवनानि चतुर्दश  ॥ २८.११७ ॥  
ऐन्द्रं वाह्नं च कौबेरं वायव्यं याम्यमेव च  ।  
नैरृत्यं वारुणं चैव सौम्यं सौरं तथैव च  ॥ २८.११८ ॥  
ब्राह्मं च पदमक्लिष्टं वैष्णवं तदनन्तरम्  ।  
उमारुद्रं महाभाग ऐश्वरं तदनन्तरम्  ॥ २८.११९ ॥  
परं सदाशिवं शान्तं सूक्ष्मं ज्योतिरतीन्द्रियम्  ।  
तस्मिन्याति लयं धीरो विधिना नात्र संशयः  ॥ २८.१२० ॥  

युधिष्ठिर उवाच -  
कोऽप्यत्र विधिरुद्दिष्टः पतने ऋषिसत्तम  ।  
एतन्मे सर्वमाचक्ष्व संशयोऽस्ति महामुने  ॥ २८.१२१ ॥  

श्रीमार्कण्डेय उवाच -  
शृणुष्व कथयिष्यामि तं विधिं पाण्डुनन्दन  ।  
यत्कृत्वा प्रथमं कर्म निपतेत्तदनन्तरम्  ॥ २८.१२२ ॥  
कृत्वा कृच्छ्रत्रयं पूर्वं जप्त्वा लक्षं दशैव तु  ।  
शाकयावकभुक्चैव शुचिस्त्रिषवणो नृप  ॥ २८.१२३ ॥  
त्रिकालमर्चयेदीशं देवदेवं त्रिलोचनम्  ।  
दशांशेन तु राजेन्द्र होमं तत्रैव कारयेत् ॥ २८.१२४ ॥  
लक्षवारं जपेद्देवं गन्धमाल्यैश्च पूजयेत् ।  
रात्रौ स्वप्ने तदा पश्येद्विमानस्थं ततः क्षिपेत् ॥ २८.१२५ ॥  
अनेनैव विधानेन आत्मानं यस्तु निक्षिपेत् ।  
स्वर्गलोकमनुप्राप्य क्रीडते त्रिदशैः सह  ॥ २८.१२६ ॥  
त्रिंशद्वर्षसहस्राणि त्रिंशत्कोट्यस्तथैव च  ।  
मुक्त्वा मनोरमान्भोगांस्तदा गच्छेन्महीतलम्  ॥ २८.१२७ ॥  
पृथिवीमेकच्छत्रेण भुनक्ति लोकपूजितः  ।  
व्याधिशोकविनिर्मुक्तो जीवेच्च शरदां शतम्  ॥ २८.१२८ ॥  
ज्वालेश्वरं तु तत्तीर्थं त्रिषु लोकेषु विश्रुतम्  ।  
तत्र ज्वाला नदी पार्थ प्रस्रुता शिवनिर्मिता  ॥ २८.१२९ ॥  
निर्वाप्य तद्बाणपुरं रेवया सह सङ्गता  ।  
तत्र स्नात्वा महाराज विधिना मन्त्रसंयुतः  ॥ २८.१३० ॥  
तिलसम्मिश्रतोयेन तर्पयेत्पितृदेवताः  ।  
पिण्डदानेन च पित्ःन् पैण्डरीकफलं लभेत् ॥ २८.१३१ ॥  
अनाशकं तु यः कुर्यात्तस्मिंस्तीर्थे नराधिप  ।  
मुच्यते सर्वपापेभ्यो रुद्रलोकं स गच्छति  ॥ २८.१३२ ॥  
अमराणां शतैश्चैव सेवितो ह्यमरेश्वरः  ।  
तथैव ऋषिसङ्घैश्च तेन पुण्यतमो महान्  ॥ २८.१३३ ॥  
समन्ताद्योजनं तीर्थं पुण्यं ह्यमरकण्टकम्  ।  
रुद्रकोटिसमोपेतं तेन तत्पुण्यमुत्तमम्  ॥ २८.१३४ ॥  
तस्य पर्वतराजस्य यः करोति प्रदक्षिणम्  ।  
प्रदक्षिणीकृता तेन पृथिवी नात्र संशयः  ॥ २८.१३५ ॥  
वाचिकं मानसं चैव कायिकं त्रिविधं च यत् ।  
नश्यते पातकं सर्वमित्येवं शङ्करोऽब्रवीत् ॥ २८.१३६ ॥  
अमरेश्वरपार्श्वे च तीर्थं शक्रेश्वरं नृप  ।  
तपस्तप्त्वा पुरा तत्र शक्रेण स्थापितं किल  ॥ २८.१३७ ॥  
कुशावर्तं नाम तीर्थं ब्रह्मणा च कृतं शुभम्  ।  
ब्रह्मकुण्डमिति ख्यातं हंसतीर्थं तथा परम्  ॥ २८.१३८ ॥  
अम्बरीषस्य तीर्थं च महाकालेश्वरं तथा  ।  
कावेर्याः पूर्वभागे च तीर्थं वै मातृकेश्वरम्  ॥ २८.१३९ ॥  
एतानि दक्षिणे तीरे रेवाया भरतर्षभ  ।  
संसेवनस्नानदानैः पापसङ्घहराणि च  ॥ २८.१४० ॥  
भृगुतुङ्गे महाराज प्रसिद्धो भैरवः शिवः  ।  
तस्य याम्यविभागे च तीर्थं वै चपलेश्वरम्  ॥ २८.१४१ ॥  
एतौ स्थितौ दुःखहरौ रेवाया उत्तरे तटे  ।  
तावभ्यर्च्य तथा नत्वा सम्यग्यात्राफलं भवेत् ।  
अदृष्टपूजितौ तौ हि नराणां विघ्नकारकौ  ॥ २८.१४२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे त्रिपुरविध्वंसने ज्वालेश्वरतीर्थामरेश्वतीर्थमाहात्म्यवर्णनं नामाष्टाविंशोऽध्यायः ॥  


ऋKV अध्याय २९  

युधिष्ठिर उवाच -  
कावेरीति च विख्याता त्रिषु लोकेषु सत्तम  ।  
माहात्म्यं श्रोतुमिच्छामि तस्या मार्कण्ड तत्त्वतः  ॥ २९.१ ॥  
कीदृशं दर्शनं तस्याः फलं स्पर्शेऽथवा विभो  ।  
स्नाने जाप्येऽथवा दान उपवासे तथा मुने  ॥ २९.२ ॥  
कथयस्व महाभाग कावेरीसङ्गमे फलम्  ।  
धर्मः श्रुतोऽथ दृष्टो वा कथितो वा कृतोऽपि वा  ॥ २९.३ ॥  
अनुमोदितो वा विप्रेन्द्र पुनातीति श्रुतं मया  ।  
यथा धर्मप्रसङ्गे तु मुने धर्मोऽपि जायते  ॥ २९.४ ॥  
स्वर्गश्च नरकश्चैव इत्येवं वैदिकी श्रुतिः  ॥ २९.५ ॥  

श्रीमार्कण्डेय उवाच -  
साधु साधु महाभाग यत्पृष्टोऽहं त्वयाधुना  ।  
शृणुष्वैकमना भूत्वा कावेरीफलमुत्तमम्  ॥ २९.६ ॥  
अस्ति यक्षो महासत्त्वः कुबेरोनाम विश्रुतः  ।  
सोऽपि तीर्थप्रभावेन राजन्यक्षाधिपोऽभवत् ॥ २९.७ ॥  
तच्छृणुष्व विधानेन भक्त्या परमया नृप  ।  
सिद्धिं प्राप्तो महाभाग कावेरीसङ्गमेन तु  ॥ २९.८ ॥  
कावेर्या नर्मदायास्तु सङ्गमे लोकविश्रुते  ।  
तत्र स्नात्वा शुचिर्भूत्वा कुबेरः सत्यविक्रमः  ॥ २९.९ ॥  
विधिवन्नियमं कृत्वा शास्त्रयुक्त्या नरोत्तम  ।  
आराधयन्महादेवमेकचित्तः सनातनम्  ॥ २९.१० ॥  
एकाहारो वसन्मासं तथा षष्ठाह्नकालिकः  ।  
पक्षोपवासी न्यवसत्कञ्चित्कालं नृपोत्तम  ॥ २९.११ ॥  
मूलशाकफलैश्चान्यं कालं नयति बुद्धिमान्  ।  
किञ्चित्कालं वसंस्तत्र तीर्थे शैवालभोजनः  ॥ २९.१२ ॥  
पराकेणानयत्कालं कृच्छ्रेणापि च मानद  ।  
चान्द्रायणेन चाप्यन्यमन्यं वाय्वम्बुभोजनः  ॥ २९.१३ ॥  
एवं तत्र नरश्रेष्ठ कामरागविवर्जितः  ।  
स्थितो वर्षशतं साग्रं कर्षयन्स्वं तथा वपुः  ॥ २९.१४ ॥  
ततो वर्षशतस्यान्ते देवदेवो महेश्वरः  ।  
तुष्टस्तु परया भक्त्या तमुवाच हसन्निव  ॥ २९.१५ ॥  
भोभो यक्ष महासत्त्व वरं वरय सुव्रत  ।  
परितुष्टोऽस्मि ते भक्त्या तव दास्ये यथेप्सितम्  ॥ २९.१६ ॥  

यक्ष उवाच -  
यदि तुष्टोऽसि देवेश उमया सह शङ्कर  ।  
अद्यप्रभृति सर्वेषां यक्षाणामधिपो भवे  ॥ २९.१७ ॥  
अक्षयश्चाव्ययश्चैव तव भक्तिपुरःसरः  ।  
धर्मे मतिं च मे नित्यं ददस्व परमेश्वर  ॥ २९.१८ ॥  

ईश्वर उवाच -  
यत्त्वया प्रार्थितं सर्वं फलं धर्मस्य तत्तथा  ।  
इत्येवमुक्त्वा तं तत्र जगामादर्शनं हरः  ॥ २९.१९ ॥  
सोऽपि स्नात्वा विधानेन सन्तर्प्य पितृदेवताः  ।  
आमन्त्रयित्वा तत्तीर्थं कृतार्थश्च गृहं ययौ  ॥ २९.२० ॥  
पूजितस्तत्र यक्षैस्तु सोऽभिषिक्तो विधानतः  ।  
चकार विपुलं तत्र राज्यमीप्सितमुत्तमम्  ॥ २९.२१ ॥  
तत्र चान्ये सुराः सिद्धा यक्षगन्धर्वकिन्नराः  ।  
गणाश्चाप्सरसां तत्र ऋषयश्च तथानघ  ॥ २९.२२ ॥  
कावेरीसङ्गमं तेन सर्वपापहरं विदुः  ।  
स्वर्गाणामपि सर्वेषां द्वारमेतद्युधिष्ठिर  ॥ २९.२३ ॥  
ते धन्यास्ते महात्मानस्तेषां जन्म सुजीवितम्  ।  
कावेरीसङ्गमे स्नात्वा यैर्दत्तं हि तिलोदकम्  ॥ २९.२४ ॥  
दश पूर्वे परे तात मातृतः पितृतस्तथा  ।  
पितरः पितामहास्तेन उद्धृता नरकार्णवात् ॥ २९.२५ ॥  
तस्मात्सर्वप्रयत्नेन तत्र स्नायीत मानवः  ।  
अर्चयेदीश्वरं देवं यदीच्छेच्छाश्वतीं गतिम्  ॥ २९.२६ ॥  
कावेरीसङ्गमे राजन्स्नानदानार्चनं नरैः  ।  
कृतं भक्त्या नरश्रेष्ठ अश्वमेधाधिकं फलम्  ॥ २९.२७ ॥  
होमेन चाक्षयः स्वर्गो जपादायुर्विवर्धते  ।  
ध्यानतो नित्यमायाति पदं शिवकलात्मकम्  ॥ २९.२८ ॥  
अग्निप्रवेशं यः कुर्यात्तस्मिंस्तीर्थे नरेश्वर  ।  
अग्निलोके वसेत्तावद्यावदाभूतसम्प्लवम्  ॥ २९.२९ ॥  
अनाशकं तु यः कुर्यात्तस्मिंस्तीर्थे नराधिप  ।  
तस्य पुण्यफलं यद्वै तच्छृणुष्व नरोत्तम  ॥ २९.३० ॥  
गन्धर्वाप्सरःसङ्कीर्णे विमाने सूर्यसन्निभे  ।  
वीज्यमानो वरस्त्रीभिर्दैवतैः सह मोदते  ॥ २९.३१ ॥  
षष्टिवर्षसहस्राणि षष्टिवर्षशतानि च  ।  
क्रीडते रुद्रलोकस्थस्तदन्ते भुवि चागतः  ॥ २९.३२ ॥  
भोगवान्दानशीलश्च जायते पृथिवीपतिः  ।  
आधिशोकविनिर्मुक्तो जीवेच्च शरदां शतम्  ॥ २९.३३ ॥  
एवं गुणगणाकीर्णा कावेरी सा सरिन्नृप  ।  
त्रिषु लोकेषु विख्याता नर्मदासङ्गमे सदा  ॥ २९.३४ ॥  
जितवाक्कायचित्ताश्च ध्येयध्यानरतास्तथा  ।  
कावेरीसङ्गमे तात तेऽपि मोक्षमवाप्नुयुः  ॥ २९.३५ ॥  
शृणु तेऽन्यत्प्रवक्ष्यामि आश्चर्यं नृपसत्तम  ।  
त्रिषु लोकेषु का त्वन्या दृश्यते सरिता समा  ॥ २९.३६ ॥  
लब्धं यैर्नर्मदातोयं ये च कुर्युः प्रदक्षिणम्  ।  
ये पिबन्ति जलं तत्र ते पुण्या नात्र संशयः  ॥ २९.३७ ॥  
न तेषां सन्ततिच्छेदो दश जन्मानि पञ्च च  ।  
तेषां पापं विलीयेत हिमं सूर्योदये यथा  ॥ २९.३८ ॥  
गङ्गायमुनसङ्गे वै यत्फलं लभते नरः  ।  
तत्फलं लभते मर्त्यः कावेरीस्नानमाचरन्  ॥ २९.३९ ॥  
भौमे तु भूतजायोगे व्यतीपाते च सङ्क्रमे  ।  
राहुसोमसमायोगे तदेवाष्टगुणं स्मृतम्  ॥ २९.४० ॥  
अशीतिश्च यवाः प्रोक्ता गङ्गायामुनसङ्गमे  ।  
कावेरीनर्मदायोगे तदेवाष्टगुणं स्मृतम्  ॥ २९.४१ ॥  
गङ्गा षष्टिसहस्रैस्तु क्षेत्रपालैः प्रपूज्यते  ।  
तदर्धैरन्यतीर्थानि रक्षन्ते नात्र संशयः  ॥ २९.४२ ॥  
अमरेश्वरे तु सरितां ये योगाः परिकीर्तिताः  ।  
ते त्वशीतिसहस्रैस्तु क्षेत्रपालैस्तु रक्षिताः  ॥ २९.४३ ॥  
तथामरेश्वरे याम्ये लिङ्गं वै चपलेश्वरम्  ।  
द्वितीयं चण्डहस्ताख्यं द्वे लिङ्गे तीर्थरक्षके  ॥ २९.४४ ॥  
शिवेन स्थापिते पूर्वं कावेर्याद्यभिरक्षके  ।  
लक्षेण रक्षिता देवी नर्मदा बहुकल्पगा  ॥ २९.४५ ॥  
धनुषां षष्ट्यभियुतैः पुरुषैरीशयोजितैः  ।  
ओं कारशतसाहस्रैः पर्वतश्चाभिरक्षितः  ॥ २९.४६ ॥  
अन्यदेशकृतं पापमस्मिन् क्षेत्रे विनश्यति  ।  
अस्मिंस्तीर्थे कृतं पापं वज्रलेपो भविष्यति  ॥ २९.४७ ॥  
एषा ते कथिता तात कावेरी सरितां वरा  ।  
रुद्रदेहसमुत्पन्ना तेन पुण्या सरिद्वरा  ॥ २९.४८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कावेरीसङ्गममाहात्म्यवर्णनं नामैकोनत्रिंशोऽध्यायः ॥  


ऋKV अध्याय ३०  

श्रीमार्कण्डेय उवाच -  
नर्मदोत्तरकूले तु दारुतीर्थमनुत्तमम्  ।  
यत्र सिद्धो महाभाग तपस्तप्त्वा द्विजोत्तमः  ॥ ३०.१ ॥  

युधिष्ठिर उवाच -  
कोऽसौ द्विजवरश्रेष्ठः सिद्धस्तत्र महामुने  ।  
दारुकेति सुतः कस्य एतन्मे वक्तुमर्हसि  ॥ ३०.२ ॥  

श्रीमार्कण्डेय उवाच -  
भार्गवे विपुले वंशे धीमतो देवशार्मणः  ।  
दारुर्नाम महाभागो वेदवेदाङ्गपारगः  ॥ ३०.३ ॥  
ब्रह्मचारी गृहस्थश्च वानप्रस्थो विधिक्रमात् ।  
यतिधर्मविधानेन चचार विपुलतपः  ॥ ३०.४ ॥  
ध्यायन्वै स महादेवं निराहारो युधिष्ठिर  ।  
उवास तीर्थे तस्मिन् वै यावत्प्राणपरिक्षयम्  ॥ ३०.५ ॥  
तस्य नाम्ना तु तत्तीर्थं त्रिषु लोकेषु विश्रुतम्  ।  
तत्र स्नात्वा विधानेन अर्चयेत्पितृदेवताः  ॥ ३०.६ ॥  
सत्यवादी जितक्रोधः सर्वभूतहिते रतः  ।  
सर्वान्कामानवाप्नोति राजन्नत्रैव सवर्था  ॥ ३०.७ ॥  
यः कुर्यादुपवासं च सत्यशौचपरायणः सौत्रामणिफलं चास्य सम्भवत्यविचारितम्  ॥ ३०.८ ॥  
ऋग्वेदजापी ऋग्वेदी साम वा सामपारगः  ।  
यजुर्वेदी यजुर्जप्त्वा लभते फलमुत्तमम्  ॥ ३०.९ ॥  
प्राणांस्त्यजति यो मर्त्यस्तस्मिंस्तीर्थे विधानतः  ।  
अनिवर्तिका गतिस्तस्य इत्येवं शङ्करोऽब्रवीत् ॥ ३०.१० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दारुतीर्थमाहात्म्यवर्णनं नाम त्रिंशोऽध्यायः ॥  


ऋKV अध्याय ३१  

श्रीमार्कण्डेय उवाच -  
ततो गच्छेच्च राजेन्द्र तीर्थं त्रैलोक्यविश्रुतम्  ।  
ब्रह्मावर्तमिति ख्यातं सर्वपापप्रणाशनम्  ॥ ३१.१ ॥  
तत्र सन्निहितो ब्रह्मा नित्यसेवी युधिष्ठिर  ।  
ऊर्ध्वबाहुर्निरालम्बचकार भ्रमणं सदा  ॥ ३१.२ ॥  
एकाहारवशेऽतिष्ठद्द्वादशाब्दं महाव्रती  ।  
अत्र तीर्थे विधानेन चिन्तयन् वै महेश्वरम्  ॥ ३१.३ ॥  
तेन तत्पुण्यमाख्यातं ब्रह्मावर्तमिति प्रभो  ।  
तत्र स्नात्वा विधानेन तर्पयेत्पितृदेवताः  ॥ ३१.४ ॥  
अर्चयेद्देवमीशानं विष्णुं वा परमेश्वरम्  ।  
यत्फलं सर्वयज्ञानां विधिवद्दक्षिणावताम्  ॥ ३१.५ ॥  
तत्फलं समवाप्नोति तत्तीर्थस्य प्रभावतः  ।  
यस्मिंस्तीर्थे तु यो देवो दानवो वा द्विजोऽथ वा  ॥ ३१.६ ॥  
सिद्धस्तेनैव तन्नाम्ना ख्यातं लोके महच्च तत् ।  
न जलं न स्थलं नाम क्षेत्रं वा ह्यूषराणि च  ॥ ३१.७ ॥  
पवित्रत्वं लभन्त्येते पौरुषेण विना नृणाम्  ।  
सामर्थ्यान्निश्चयाद्धैर्यात्सिध्यन्ति पुरुषा नृप  ॥ ३१.८ ॥  
प्रमादात्तस्य लोभेन पतन्ति नरके ध्रुवम्  ॥ ३१.९ ॥  
सन्निरुध्येन्द्रियग्रामं यत्र यत्र वसेन्मुनिः  ।  
तत्र तत्र कुरुक्षेत्रं नैमिषं पुष्कराणि च  ॥ ३१.१० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ब्रह्मावर्ततीर्थमाहात्म्यवर्णनं नामैकत्रिंशोऽध्यायः ॥  


ऋKV अध्याय ३२  

श्रीमार्कण्डेय उवाच -  
पत्त्रेश्वरं ततो गच्छेत्सर्वपापप्रणाशनम्  ।  
यत्र सिद्धो महाभागश्चित्रसेनसुतो बली  ॥ ३२.१ ॥  

युधिष्ठिर उवाच -  
कोऽसौ सिद्धस्तदा ब्रह्मंस्तस्मिंस्तीर्थे महातपाः  ।  
पुत्रः कस्य तु को हेतुरेतदिच्छामि वेदितुम्  ॥ ३२.२ ॥  

श्रीमार्कण्डेय उवाच -  
चित्रोनाम महातेजा इन्द्रस्य दयितः पुरा  ।  
तस्य पुत्रो नृपश्रेष्ठ पत्त्रेश्वर इति श्रुतः  ॥ ३२.३ ॥  
रूपवान् सुभगश्चैव सर्वशत्रुभयङ्करः  ।  
इन्द्रस्य दयितोऽत्यर्थं जय इत्येव चापरः  ॥ ३२.४ ॥  
स कदाचित्सभामध्ये सर्वदेवसमागमे  ।  
मेनकानृत्यगीतेन मोहितः सुचिरं किल  ॥ ३२.५ ॥  
तिष्ठते गतमर्यादो गतप्राण इव क्षणात् ।  
तावत्सुरपतिर्देवः शशापाथाजितेन्द्रियम्  ॥ ३२.६ ॥  
यस्मात्त्वं स्वर्गसंस्थोऽपि मर्त्यधर्ममुपेयिवान्  ।  
तस्मान्मर्त्ये चिरं कालं क्षपयिष्यस्यसंशयम्  ॥ ३२.७ ॥  
एवमुक्तः सुरेन्द्रेण चित्रसेनसुतो युवा  ।  
वेपमानः सुरश्रेष्ठः कृताञ्जलिरुवाच ह  ॥ ३२.८ ॥  

पत्त्रेश्वर उवाच -  
मया पापेन मूढेन अजितेन्द्रियचेतसा  ।  
प्राप्तं वै यत्फलं तस्य प्रसादं कर्तुमर्हसि  ॥ ३२.९ ॥  

शक्र उवाच -  
नर्मदातटमाश्रित्य द्वादशाब्दं जितेन्द्रियः  ।  
आराधय शिवं शान्तं पुनः प्राप्स्यसि सद्गतिम्  ॥ ३२.१० ॥  
सत्यशौचरतानां च धर्मिष्ठानां जितात्मनाम्  ।  
लोकोऽयं पापिनां नैव इति शास्त्रस्य निश्चयः  ॥ ३२.११ ॥  
एवमुक्ते महाराज सहस्राक्षेण धीमता  ।  
गन्धर्वतनयो धीमान्प्रणम्यागात्तु भूतलम्  ॥ ३२.१२ ॥  
रेवाया विमले तोये ब्रह्मावर्तसमीपतः  ।  
स्नात्वा जप्त्वा विधानेन अर्चयित्वा च शङ्करम्  ॥ ३२.१३ ॥  
वाय्वम्बुपिण्याकफलैश्च पुष्पैः पर्णैश्च मूलाशनयावकेन  ।  
तताप पञ्चाग्नितपोभिरुग्रैस्ततश्च तोषं समगात्स देवः  ॥ ३२.१४ ॥  
पिनाकपाणिं वरदं त्रिशूलिनमुमापतिं ह्यन्धकनाशनं च  ।  
चन्द्रार्धमौलिं गजकृत्तिवाससं दृष्ट्वा पपाताग्रगतं समीक्ष्य  ॥ ३२.१५ ॥  

ईश्वर उवाच -  
वरं वृणीष्व भद्रं ते वरदोऽहं तवानघ  ।  
यमिच्छसि ददाम्यद्य नात्र कार्या विचारणा  ॥ ३२.१६ ॥  

पत्त्रेश्वर उवाच -  
यदि तुष्टोऽसि देवेश यदि देयो वरो मम  ।  
अत्र त्वं सततं तीर्थे मम नाम्ना भव प्रभो  ॥ ३२.१७ ॥  
एतच्छ्रुत्वा महादेवो हर्षगद्गदया गिरा  ।  
तथेत्युक्त्वा ययौ हृष्ट उमया सह शङ्करः  ॥ ३२.१८ ॥  
सोऽपि तत्तीर्थमाप्लुत्य गते देवे दिवं प्रति  ।  
स्नात्वा जाप्यविधानेन तर्पयित्वा पित्ःन् पुनः  ॥ ३२.१९ ॥  
स्थापयामास देवेशं तस्मिंस्तीर्थे विधानतः  ।  
पत्त्रेश्वरं तु विख्यातं त्रिषु लोकेषु भारत  ॥ ३२.२० ॥  
इन्द्रलोकं गतः शापान्मुक्तः सोऽपि नरेश्वर  ।  
हृष्टः प्रमुदितो रम्यं जयशब्दादिमङ्गलैः  ॥ ३२.२१ ॥  
एष ते कथितः प्रश्नः पृष्टो यो वै युधिष्ठिर  ।  
तत्र स्नानेन चैकेन सर्वपापैः प्रमुच्यते  ॥ ३२.२२ ॥  
यस्त्वर्चयेन्महादेवं तस्मिंस्तीर्थे युधिष्ठिर  ।  
स्नात्वाभ्यर्च्य पित्ःन् देवान् सोऽश्वमेधफलं लभेत् ॥ ३२.२३ ॥  
मृतो वर्षशतं साग्रं क्रीडित्वा च शिवे पुरे  ।  
राजा वा राजतुल्यो वा पश्चान्मर्त्येषु जायते  ॥ ३२.२४ ॥  
वेदवेदाङ्गतत्त्वज्ञो जीवेच्च शरदः शतम्  ।  
व्याधिशोकविनिर्मुक्तः पुनः स्मरति तज्जलम्  ॥ ३२.२५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पत्रेश्वरतीर्थमाहात्म्यवर्णनं नाम द्वात्रिंशोऽध्यायः ॥  


ऋKV अध्याय ३३  

श्रीमार्कण्डेय उवाच -  
ततो गच्छेत्तु राजेन्द्र अग्नितीर्थमनुत्तमम्  ।  
यत्र सन्निहितो ह्यग्निर्गतः कामेन मोहितः  ॥ ३३.१ ॥  

युधिष्ठिर उवाच -  
कथं देवो जगद्धाता कामेन कलुषीकृतः  ।  
कथं च नित्यदा वास एकस्थानेषु जायते  ॥ ३३.२ ॥  
एतत्त्वाश्चर्यमतुलं सर्वलोकेष्वनुत्तमम्  ।  
कथयस्व महाभाग परं कौतूहलं मम  ॥ ३३.३ ॥  

श्रीमार्कण्डेय उवाच -  
साधु साधु महाप्राज्ञ पृष्टः प्रश्नस्त्वयानव  ।  
कथयामि यथापूर्वं श्रुतमेतन्महेश्वरात् ॥ ३३.४ ॥  
आसीत्कृतयुगे राजा नाम्ना दुर्योधनो महान्  ।  
हस्त्यश्वरथसम्पूर्णो मेदिनीपरिपालकः  ॥ ३३.५ ॥  
रूपयौवनसम्पन्नं दृष्ट्वा तं पृथिवीपतिम्  ।  
दिव्योपभोगसम्पन्नं प्रार्थयामास नर्मदा  ॥ ३३.६ ॥  
स तु तां चकमे कन्यां त्यक्त्वाऽन्यं प्रमदाजनम्  ।  
मुदा परमया युक्तो माहिष्मत्याः पतिर्नृप  ॥ ३३.७ ॥  
रमते स तया सार्द्धं काले वै नृपसत्तम  ।  
नर्मदा जनयामास कन्यां पद्मदलेक्षणाम्  ॥ ३३.८ ॥  
अङ्गप्रत्यङ्गसम्पन्ना यस्माल्लोकेषु विश्रुता  ।  
तस्यां पिता च माता च चक्रतुः प्रेमबन्धनम्  ॥ ३३.९ ॥  
कालेनातिसुदीर्घेण यौवनस्था वराङ्गना  ।  
प्रार्थ्यमानापि राजन्वै नात्मानं दातुमिच्छति  ॥ ३३.१० ॥  
ततोऽन्यदिवसे वह्निर्द्विजरूपो महातपाः  ।  
राजानं प्रार्थयामास रहो गत्वा शनैः शनैः  ॥ ३३.११ ॥  
भोभो रघुकुलश्रेष्ठ द्विजोऽहं मन्दसन्ततिः  ।  
दरिद्रो ह्यसहायश्च भार्यार्थे वरयामि ताम्  ॥ ३३.१२ ॥  
कन्या सुदर्शना नाम रूपेणाप्रतिमा भुवि  ।  
तां ददस्व महाभाग वर्धते तव मन्दिरे  ॥ ३३.१३ ॥  
ब्रह्मचर्येण निर्विण्ण एकाकी कामपीडितः  ।  
याचमानस्य मे तात प्रसादं कर्तुमर्हसि  ॥ ३३.१४ ॥  

राजोवाच -  
नाहं द्रव्यविहीनस्य असवर्णस्य कर्हिचित् ।  
दास्यामि स्वां सुतां शुभ्रां गम्यतां द्विजपुङ्गव  ॥ ३३.१५ ॥  
एवमुक्तस्तदा वह्निः परां पीडामुपागतः  ।  
न किञ्चिदुक्त्वा राजानं तत्रैवान्तरधीयत  ॥ ३३.१६ ॥  
गते चादर्शनं विप्रे राजा मन्त्रिपुरोहितैः  ।  
मन्त्रयित्वाथ काले तु तुष्टो मखमुखे स्थितः  ॥ ३३.१७ ॥  
यजतश्च मखे भक्त्या ब्राह्मणैः सह भारत  ।  
ततश्चादर्शनं वह्निः सर्वेषां पश्यतामगात् ॥ ३३.१८ ॥  
विप्रा दुर्मनसो भूत्वा गता राज्ञो हि मन्दिरम्  ।  
वह्निनाशं विमनसो राजानमिदमब्रुवन्  ॥ ३३.१९ ॥  
ब्राह्मणा ऊचुः  ।  
दुर्योधन महाराज श्रूयतां महदद्भुतम्  ।  
न श्रुतं न च दृष्टं वा कौतुकं नृपपुङ्गव  ॥ ३३.२० ॥  
अग्निकार्यप्रवृत्तानां सर्वेषां विधिवन्नृप  ।  
केनापि हेतुना वह्निर्दृश्यते न ज्वलत्युत  ॥ ३३.२१ ॥  
तच्छ्रुत्वा विप्रियं घोरं राजा विप्रमुखाच्च्युतम्  ।  
आसनात्पतितो भूमौ छिन्नमूल इव द्रुमः  ॥ ३३.२२ ॥  
आश्वस्य च मुहूर्तेन उन्मत्त इव संस्तदा  ।  
निरीक्ष्य च दिशः सर्वा इदं वचनमब्रवीत् ॥ ३३.२३ ॥  
किमेतदाश्चर्यपरमिति भोभो द्विजोत्तमाः  ।  
कथ्यतां कारणं सर्वं शास्त्रदृष्ट्या विभाव्य च  ॥ ३३.२४ ॥  
मम वा दुष्कृतं किञ्चिदुताहो भवतामिह  ।  
येन नष्टोऽग्निशालायां हुतभुक्केन हेतुना  ॥ ३३.२५ ॥  
मन्त्रच्छिद्रमथान्यद्वा नैव किञ्चिददक्षिणम्  ।  
क्रियाहीनं कृतं वाथ केन वह्निर्न दृश्यते  ॥ ३३.२६ ॥  
अन्नहीनो दहेद्राष्ट्रं मन्त्रहीनस्तु ऋत्विजः  ।  
दातारं दक्षिणाहीनो नास्ति यज्ञसमो रिपुः  ॥ ३३.२७ ॥  
ब्राह्मणा ऊचुः  ।  
न मन्त्रहीना हि वयं न च राजन्व्रतैस्तथा  ।  
द्रव्येण च न हीनस्त्वमन्यत्पापं विचिन्त्यताम्  ॥ ३३.२८ ॥  

राजोवाच -  
तथापि यूयं सहिता उपायं चिन्तयन्त्विति  ।  
येन श्रेयो भवेन्नित्यमिह लोके परत्र च  ॥ ३३.२९ ॥  
एवमुक्तास्ततः सर्वे ब्राह्मणाः कृतनिश्चयाः  ।  
निराहाराः स्थिताः शर्वे यत्र नष्टो हुताशनः  ॥ ३३.३० ॥  
ततः स्वप्ने महातेजा हुतभुग्ब्राह्मणांस्तदा  ।  
उवाच श्रूयतां सर्वैर्मम नाशस्य कारणम्  ॥ ३३.३१ ॥  
प्रार्थितोऽयं मया राजा सुतां दातुं न चेच्छति  ।  
तेन नष्टोऽग्निशरणादहं भो द्विजसत्तमाः  ॥ ३३.३२ ॥  
यदि मे स्वसुतां राजा ददाति परमार्चिताम्  ।  
तदास्य ज्वलमानोऽहं गृहे तिष्ठामि नान्यथा  ॥ ३३.३३ ॥  
तच्छ्रुत्वा वचनं विप्रा वैश्वानरमुखोद्गतम्  ।  
विस्मयोत्फुल्लनयना राजानमिदमब्रुवन्  ॥ ३३.३४ ॥  
भवतो मतमाज्ञाय सर्वे गत्वाग्निमन्दिरम्  ।  
निराहाराः स्थिता रात्रौ पश्यामो जातवेदसम्  ॥ ३३.३५ ॥  
तेनोक्ताः स्वसुतां चेत्तु राजा मे दातुमिच्छति  ।  
ततोऽस्य भूयोऽपि गृहे ज्वलेऽहं नान्यथा द्विजाः  ॥ ३३.३६ ॥  
एवं ज्ञात्वा महाराज स्वसुतां दातुमर्हसि  ॥ ३३.३७ ॥  

राजोवाच -  
भवतां तस्य वा कार्यं देवस्य वचनं हृदि  ।  
समयं कर्तुमिच्छामि कन्यादाने ह्यनुत्तमम्  ॥ ३३.३८ ॥  
मम सन्निहितो नित्यं गृहे तिष्ठतु पावकः  ।  
ददामि रुचिरापाङ्गीं नान्यथा करवाणि वै  ॥ ३३.३९ ॥  
एवं ते ब्राह्मणाः श्रुत्वा तथाग्निं प्राप्य सत्वरम्  ।  
कथयित्वा विवाहेन योजयामासुराशु वै  ॥ ३३.४० ॥  
सुदर्शनाया लाभेन परितुष्टो हुताशनः  ।  
ज्वलते सन्निधौ नित्यं माहिष्मत्यां युधिष्ठिर  ॥ ३३.४१ ॥  
ततः प्रभृति तत्तीर्थमग्नितीर्थं प्रचक्षते  ।  
ये तत्र पक्षसन्धौ तु स्नानदानैस्तु भाविताः  ॥ ३३.४२ ॥  
तर्पयन्ति पित्ःन् देवांस्तेऽश्वमेधफलैर्युताः  ।  
सुवर्णं ये प्रयच्छन्ति तस्मिंस्तीर्थे नराधिप  ॥ ३३.४३ ॥  
पृथ्वीदानफलं तत्र जायते नात्र संशयः  ।  
अनाशकं तु यः कुर्यात्तस्मिंस्तीर्थे नराधिप  ॥ ३३.४४ ॥  
स मृतो ह्यग्निलोके तु क्रीडते सुरपूजितः  ।  
एष ते ह्यग्नितीर्थस्य सम्भवः कथितो मया  ॥ ३३.४५ ॥  
सर्वपापहरः पुण्यः श्रुतमात्रो नरोत्तम  ।  
धन्यः पापहरो नित्यमित्येवं शङ्करोऽब्रवीत् ॥ ३३.४६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डेऽग्नितीर्थमाहात्म्यवर्णनं नाम त्रयस्त्रिंशोऽध्यायः ॥  


ऋKV अध्याय ३४  

श्रीमार्कण्डेय उवाच -  
तत्रैव तु भवेदन्यदादित्यस्य महात्मनः  ।  
कीर्तयामि नरश्रेष्ठ यदि ते श्रवणे मतिः  ॥ ३४.१ ॥  

युधिष्ठिर उवाच -  
एतदाश्चर्यमतुलं श्रुत्वा तव मुखोद्गतम्  ।  
विस्मयाद्धृष्टरोमाहं जातोऽस्मि मुनिसत्तम  ॥ ३४.२ ॥  
सहस्रकिरणो देवो हर्ता कर्ता निरञ्जनः  ।  
अवतारेण लोकानामुद्धर्ता नर्मदातटे  ॥ ३४.३ ॥  
पुरुषाकारो भगवानुताहो तपसः फलात् ।  
कस्य गोत्रे समुत्पन्नः कस्य देवोऽभवद्वशी  ॥ ३४.४ ॥  

श्रीमार्कण्डेय उवाच -  
कुलिकान्वयसम्भूतो ब्राह्मणो भक्तिमाञ्छुचिः  ।  
ईक्ष्यामीति रविं तत्र तीर्थे यात्राकृतोद्यमः  ॥ ३४.५ ॥  
योजनानां शतं साग्रं निराहारो गतोदकः  ।  
प्रस्थितो देवदेवेन स्वप्नान्ते वारितः किल  ॥ ३४.६ ॥  
भोभो मुने महासत्त्व अलं ते व्रतमीदृशम्  ।  
सर्वं व्याप्य स्थितं पश्य स्थावरं जङ्गमं च माम्  ॥ ३४.७ ॥  
तपाम्यहं ततो वर्षं निगृह्णाम्युत्सृजामि च  ।  
न भृतं चैव मृत्युं च यः पश्यति स पश्यति  ॥ ३४.८ ॥  
वरं वरय भद्रं त्वमात्मनो यस्तवेप्सितम्  ॥ ३४.९ ॥  

ब्राह्मण उवाच -  
यदि तुष्टोऽसि मे देव देयो यदि वरो मम  ।  
उत्तरे नर्मदाकूले सदा सन्निहितो भव  ॥ ३४.१० ॥  
ये भक्त्या परया देव योजनानां शते स्थिताः  ।  
स्मरिष्यन्ति जितात्मानस्तेषां त्वं वरदो भव  ॥ ३४.११ ॥  
कुब्जान्धबधिरा मूका ये केचिद्विकलेन्द्रियाः  ।  
तव पादौ नमस्यन्ति तेषां त्वं वरदो भव  ॥ ३४.१२ ॥  
शीर्णघ्राणा गतधियो ह्यस्थिचर्मावशेषिताः  ।  
तेषां त्वं करुणां देव अचिरेण कुरुष्व ह  ॥ ३४.१३ ॥  
येऽपि त्वां नर्मदातोये स्नात्वा तत्र दिने दिने  ।  
अर्चयन्ति जगन्नाथ तेषां त्वं वरदो भव  ॥ ३४.१४ ॥  
प्रभाते ये स्तविष्यन्ति स्तवैर्वैदिकलौकिकैः  ।  
अभिप्रेतं वरं देव तेषां त्वं दद भोच्युत  ॥ ३४.१५ ॥  
तवाग्रे वपनं देव कारयन्ति नरा भुवि  ।  
स्वामिंस्तेषां वरो देय एष मे परमो वरः  ॥ ३४.१६ ॥  
एवमस्त्विति तं चोक्त्वा मुनिं करुणया पुनः  ।  
शतभागेन राजेन्द्र स्थित्वा चादर्शनं गतः  ॥ ३४.१७ ॥  
तत्र तीर्थे नरो भक्त्या गत्वा स्नानं समाचरेत् ।  
तर्पयेत्पितृदेवांश्च सोऽग्निष्टोमफलं लभेत् ॥ ३४.१८ ॥  
अग्निप्रवेशं यः कुर्यात्तस्मिंस्तीर्थे नराधिप  ।  
द्योतयन्वै दिशः सर्वा अग्निलोकं स गच्छति  ॥ ३४.१९ ॥  
यस्तत्तीर्थं समासाद्य त्यजतीह कलेवरम्  ।  
स गतो वारुणं लोकमित्येवं शङ्करोऽब्रवीत् ॥ ३४.२० ॥  
तत्र तीर्थे तु यः कश्चित्सन्न्यासेन तनुं त्यजेत् ।  
षष्टिवर्षसहस्राणि स्वर्गलोके महीयते  ॥ ३४.२१ ॥  
अप्सरोगणसङ्कीर्णे दिव्यशब्दानुनादिते  ।  
उषित्वायाति मर्त्ये वै वेदवेदाङ्गविद्भवेत् ॥ ३४.२२ ॥  
व्याधिशोकविनिर्मुक्तो धनकोटिपतिर्भवेत् ।  
पुत्रदारसमोपेतो जीवेच्च शरदः शतम्  ॥ ३४.२३ ॥  
प्रातरुत्थाय यस्तत्र स्मरते भास्करं तदा  ।  
आजन्मजनितात्पापान्मुच्यते नात्र संशयः  ॥ ३४.२४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रवितीर्थवर्णनं नाम चतुस्त्रिंशोऽध्यायः ॥  


ऋKV अध्याय ३५  

युधिष्ठिर उवाच -  
जलमध्ये महादेवः केन तिष्ठति हेतुना  ।  
उत्तरं दक्षिणं कूलं वर्जयित्वा द्विजोत्तम  ॥ ३५.१ ॥  

श्रीमार्कण्डेय उवाच -  
एतदाख्यानमतुलं पुण्यं श्रुतिमुखावहम्  ।  
पुराणे यच्छ्रुतं तात तत्ते वक्ष्याम्यशेषतः  ॥ ३५.२ ॥  
त्रेतायुगे महाभाग रावणो देवकण्टकः  ।  
त्रैलोक्यविजयी रौद्रः सुरासुरभयङ्करः  ॥ ३५.३ ॥  
देवदानवगन्धर्वैरृषिभिश्च तपोधनैः  ।  
अवध्योऽथ विमानेन यावत्पर्यटते महीम्  ॥ ३५.४ ॥  
तावद्धिन्ध्यगिरेर्मध्ये दानवो बलदर्पितः  ।  
मयो नामेति विख्यातो गुहावासी तपश्चरन्  ॥ ३५.५ ॥  
तस्य पार्श्वगतो रक्षो विनयादवनिं गतः  ।  
पूजितो दानसन्मानैरिदं वचनमब्रवीत् ॥ ३५.६ ॥  
कस्येयं पद्मपत्राक्षी पूर्णचन्द्रनिभानना  ।  
किन्नामधेया तपति तप उग्रं कथं विभो  ॥ ३५.७ ॥  

मय उवाच -  
दानवानां पतिः श्रेष्ठो मयोऽहं नाम नामतः  ।  
भार्या तेजोवती नाम तस्यास्तु तनया शुभा  ॥ ३५.८ ॥  
मन्दोदरीति विख्याता तपते भर्तृकारणात् ।  
आराधयन्ती भर्तारमुमाया दयितं शुभम्  ॥ ३५.९ ॥  
तच्छ्रुत्वा वचनं तस्य रावणो मदमोहितः  ।  
प्रसृतः प्रणतो भूत्वा मयं वचनमब्रवीत् ॥ ३५.१० ॥  
पौलस्त्यान्वयसञ्जातो देवदानवदर्पहा  ।  
प्रार्थयामि महाभाग सुतां त्वं दातुमर्हसि  ॥ ३५.११ ॥  
ज्ञात्वा पैतामहं वृत्तं मयेनापि महात्मना  ।  
रावणाय सुता दत्ता पूजयित्वा विधानतः  ॥ ३५.१२ ॥  
गृहीत्वा तां तदा रक्षोऽभ्यर्च्यमानो निशाचरैः  ।  
देवोद्याने विमानैश्च क्रीडते स तया सह  ॥ ३५.१३ ॥  
केनचित्त्वथ कालेन रावणो लोकरावणः  ।  
पुत्रं पुत्रवतां श्रेष्ठो जनयामास भारत  ॥ ३५.१४ ॥  
तेनैव जातमात्रेण रावो मुक्तो महात्मना  ।  
संवर्तकस्य मेघस्य तेन लोका जडीकृताः  ॥ ३५.१५ ॥  
श्रुत्वा तन्नर्दितं घोरं ब्रह्मा लोकपितामहः  ।  
नाम चक्रे तदा तस्य मेघनादो भविष्यति  ॥ ३५.१६ ॥  
एवन्नामा कृतः सोऽपि परमं व्रतमास्थितः  ।  
तोषयामास देवेशमुमया सह शङ्करम्  ॥ ३५.१७ ॥  
व्रतैर्नियमदानैश्च होमजाप्यविधानतः  ।  
कृच्छ्रचान्द्रायणैर्नित्यं कृशं कुर्वन्कलेवरम्  ॥ ३५.१८ ॥  
एवमन्यद्दिने तात कैलासं धरणीधरम्  ।  
गत्वा लिङ्गद्वयं गृह्य प्रस्थितो दक्षिणामुखः  ॥ ३५.१९ ॥  
नर्मदातटमाश्रित्य स्नातुकामो महाबलः  ।  
निक्षिप्य पूजयन् देवं कृतजाप्यो नरेश्वर  ॥ ३५.२० ॥  
तत्रायतनावासेन स्नातो हुतहुताशनः  ।  
कृतकृत्यमिवात्मानं मानयित्वा निशाचरः  ॥ ३५.२१ ॥  
गन्तुकामः परं मार्गं लङ्कायां नृपसत्तम  ।  
एकमुद्धरतो लिङ्गं प्रणतः सव्यपाणिना  ॥ ३५.२२ ॥  
द्वितीयं तु द्वितीयेन भक्त्या पौलस्त्यनन्दनः  ।  
तावदेव महालिङ्गं पतितं नर्मदाम्भसि  ॥ ३५.२३ ॥  
याहि याहीति चेत्युक्त्वा जलमध्ये प्रतिष्ठितः  ।  
नमित्वा रावणिस्तस्य देवस्य परमेष्ठिनः  ॥ ३५.२४ ॥  
जगामाकाशमाविश्य पूज्यमानो निशाचरैः  ।  
तदा प्रभृति तत्तीर्थं मेघनादेति विश्रुतम्  ॥ ३५.२५ ॥  
पूर्वं तु गर्जनं नाम सर्वपापक्षयङ्करम्  ।  
तस्मिंस्तीर्थे तु राजेन्द्र यस्तु स्नानं समाचरेत् ॥ ३५.२६ ॥  
अहोरात्रोषितो भूत्वा अश्वमेधफलं लभेत् ।  
पिण्डदानं तु यः कुर्यात्तस्मिंस्तीर्थे नराधिप  ॥ ३५.२७ ॥  
यत्फलं सत्त्रयज्ञेन तद्भवेन्नात्र संशयः  ।  
तेन द्वादशवर्षाणि पितरः सम्प्रतर्पिताः  ॥ ३५.२८ ॥  
यस्तु भोजयते विप्रं षड्रसात्रेन भारत  ।  
अक्षयपुण्यमाप्नोति तत्र तीर्थे नरोत्तम  ॥ ३५.२९ ॥  
प्राणत्यागं तु यः कुर्याद्भावितो भावितात्मना  ।  
स वसेच्छाङ्करे लोके यावदा भूतसम्प्लवम्  ॥ ३५.३० ॥  
एषा ते नरशार्दूल गर्जनोत्पत्तिरुत्तमा  ।  
कथिता स्नेहबन्धेन सर्वपापक्षयकरी  ॥ ३५.३१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मेघनादतीर्थमाहात्म्यवर्णनं नाम पञ्चत्रिंशोऽध्यायः ॥  


ऋKV अध्याय ३६  

मार्कण्डेय उवाच -  
ततो गच्छेच्च राजेन्द्र दारुतीर्थमनुत्तमम्  ।  
दारुको यत्र संसिद्ध इन्द्रस्य दयितः पुरा  ॥ ३६.१ ॥  

युधिष्ठिर उवाच -  
दारुकेण कथं तात तपश्चीर्णं पुरानघ  ।  
विधानं श्रोतुमिच्छामि त्वत्सकाशाद्द्विजोत्तम  ॥ ३६.२ ॥  

श्रीमार्कण्डेय उवाच -  
हन्त ते कथयिष्यामि विचित्रं यत्पुरातनम्  ।  
वृत्तं स्वर्गसभामध्ये ऋषीणां भावितात्मनाम्  ॥ ३६.३ ॥  
सूतो वज्रधरस्येष्टो मातलिर्नाम नामतः  ।  
स पुत्रं शप्तवान्पूर्वं कस्मिंश्चित्कारणान्तरे  ॥ ३६.४ ॥  
शापाहतो वेपमान इन्द्रस्य चरणौ शुभौ  ।  
प्रपीड्य मूर्ध्ना देवेशं विज्ञापयति भारत  ॥ ३६.५ ॥  
तमुवाचाभिशप्तं चाप्यनाथं च सुरेश्वरः  ।  
कर्मणा केन शापस्य घोरस्यान्तो भविष्यति  ॥ ३६.६ ॥  
नर्मदातटमाश्रित्य तोषयन्वै महेश्वरम्  ।  
तिष्ठ यावद्युगस्यान्तं पुनर्जन्म ह्यवाप्स्यसि  ॥ ३६.७ ॥  
पुनर्भूत्वा तु पूतस्त्वं दारुको नाम विश्रुतः  ।  
संसेव्य परमं देवं शङ्खचक्रगदाधरम्  ॥ ३६.८ ॥  
मानुषं भावमापन्नस्ततः सिद्धिमवाप्स्यसि  ।  
एवमुक्तस्तु देवेन सहस्राक्षेण धीमता  ॥ ३६.९ ॥  
प्रणम्य शिरसा भूमिमागतोऽसौ ह्यचेतनः  ।  
नर्मदातटमाश्रित्य कर्षयन्निजविग्रहम्  ॥ ३६.१० ॥  
व्रतोपवाससङ्खिन्नो जपहोमरतः सदा  ।  
महादेवं महात्मानं वरदं शूलपाणिनम्  ॥ ३६.११ ॥  
भक्त्या तु परया राजन्यावदाभूतसम्प्लवम्  ।  
अंशावतरणाद्विष्णोः सूतो भूत्वा महामतिः  ॥ ३६.१२ ॥  
तोषयन् वै जगन्नाथं ततो यातो हि सद्गतिम्  ॥ ३६.१३ ॥  
एष तत्सम्भवस्तात दारुतीर्थस्य सुव्रत  ।  
कथितोऽयं मया पूर्वं यथा मे शङ्करोऽब्रवीत् ॥ ३६.१४ ॥  
ततो युधिष्ठिरः श्रुत्वा विस्मयं परमं गतः  ।  
भ्रात्ःन् विलोकयामास हृष्टरोमा मुहुर्मुहुः  ॥ ३६.१५ ॥  

श्रीमार्कण्डेय उवाच -  
तस्मिंस्तीर्थे नरः स्नात्वा विधिपूर्वं नरेश्वर  ।  
उपास्य सन्ध्यां देवेशमर्चयेद्यश्च शङ्करम्  ॥ ३६.१६ ॥  
वेदाभ्यासं तु तत्रैव यः करोति समाहितः  ।  
सोऽश्वमेधफलं राजंल्लभते नात्र संशयः  ॥ ३६.१७ ॥  
तस्मिंस्तीर्थे तु यो भक्त्या भोजयेद्ब्राह्मणाञ्छुचिः  ।  
स तु विप्रसहस्रस्य लभते फलमुत्तमम्  ॥ ३६.१८ ॥  
स्नानं दानं जपो होमः स्वाध्यायो देवतार्चनम्  ।  
यत्कृतं शुद्धभावेन तत्सर्वं सफलं भवेत् ॥ ३६.१९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दारुकतीर्थमाहात्म्यवर्णनं नाम षट्त्रिंशोऽध्यायः ॥  


ऋKV अध्याय ३७  

श्रीमार्कण्डेय उवाच -  
ततो गच्छेत राजेन्द्र देवतीर्थमनुत्तमम्  ।  
येन देवास्त्रयस्त्रिंशत्स्नात्वा सिद्धिं परां गताः  ॥ ३७.१ ॥  

युधिष्ठिर उवाच -  
कथं तात सुराः सर्वे दानवैर्बलवत्तरैः  ।  
निर्जितास्तत्र तीर्थे च स्नात्वा सिद्धिं परां गताः  ॥ ३७.२ ॥  

मार्कण्डेय उवाच -  
पुरा दैत्यगणैरुग्रैर्युद्धेऽतिबलवत्तरैः  ।  
इन्द्रो देवगणैः सार्द्धं स्वराज्याच्च्यावितो नृप  ॥ ३७.३ ॥  
हस्त्यश्वरथयानौघैर्मर्दयित्वा वरूथिनीम्  ।  
विध्वस्ता भेजिरे मार्गं प्रहारैर्जर्जरीकृताः  ॥ ३७.४ ॥  
जम्भशुम्भैश्च कूष्माण्डकुहकादिभिः  ।  
वेपमानार्दिताः सर्वे ब्रह्माणमुपतस्थिरे  ॥ ३७.५ ॥  
प्रणम्य शिरसा देवं ब्रह्माणं परमेष्ठिनम्  ।  
तदा विज्ञापयामासुर्देवा वह्निपुरोगमाः  ॥ ३७.६ ॥  
पश्य पश्य महाभाग दानवैः शकलीकृताः  ।  
वियोजिताः पुत्रदारैस्त्वामेव शरणं गताः  ॥ ३७.७ ॥  
परित्रायस्व देवेश सर्वलोकपितामह  ।  
नान्या गतिः सुरेशान त्वां मुक्त्वा परमेश्वर  ॥ ३७.८ ॥  

ब्रह्मोवाच -  
दानवानां विघातार्थं नर्मदातटमास्थिताः  ।  
तपः कुरुध्वं स्वस्थाः स्थ तपो हि परमं बलम्  ॥ ३७.९ ॥  
नान्योपायो न वै मन्त्रो विद्यते न च मे क्रिया  ।  
विना रेवाजलं पुण्यं सर्वपापक्षयङ्करम्  ॥ ३७.१० ॥  
दारिद्र्यव्याधिमरणबन्धनव्यसनानि च  ।  
एतानि चैव पापस्य फलानीति मतिर्मम  ॥ ३७.११ ॥  
एवं ज्ञात्वा ततश्चैव तपः कुरुत दुष्करम्  ।  
तथा चैव सुराः सर्वे देवा ह्यग्निपुरोगमाः  ॥ ३७.१२ ॥  
तच्छ्रुत्वा वचनं तथ्यं ब्रह्मणः परमेष्ठिनः  ।  
नर्मदामागताः सर्वे देवा ह्यग्निपुरोगमाः  ॥ ३७.१३ ॥  
चेरुर्वै तत्र विपुलं तपः सिद्धिमवाप्नुवन्  ।  
तदाप्रभृति तत्तीर्थं देवतीर्थमनुत्तमम्  ॥ ३७.१४ ॥  
गीयते त्रिषु लोकेषु सर्वपापक्षयङ्करम्  ।  
तत्र गत्वा च यो मर्त्यो विधिना संयतेन्द्रियः  ॥ ३७.१५ ॥  
स्नानं समाचरेद्भक्त्या स लभेन्मौक्तिकं फलम्  ।  
यस्तु भोजयते विप्रांस्तस्मिंस्तीर्थे नराधिप  ॥ ३७.१६ ॥  
स लभेन्मुख्यविप्राणां फलं साहस्रिकं नृप  ।  
तत्र देवशिला रम्या महापुण्यविवर्धिनी  ॥ ३७.१७ ॥  
सन्न्यासेन मृता ये तु तेषां स्यादक्षया गतिः  ।  
अग्निप्रवेशं यः कुर्यात्तस्मिंस्तीर्थे नराधिप  ॥ ३७.१८ ॥  
रुद्रलोके वसेत्तावद्यावदाभूतसम्प्लवम्  ।  
एवं स्नानं जपो होमः स्वाध्यायो देवतार्चनम्  ॥ ३७.१९ ॥  
सुकृतं दुष्कृतं वाऽपि तत्र तीर्थेऽक्षयं भवेत् ।  
एष ते विधिरुद्दिष्ट उत्पत्तिश्चैव भारत  ॥ ३७.२० ॥  
देवतीर्थस्य निखिला यथा वै शङ्कराच्छ्रुता  ।  
पठन्ति ये पापहरं सर्वदुःखविमोचनम्  ॥ ३७.२१ ॥  
देवतीर्थस्य चरितं देवलोकं व्रजन्ति ते  ॥ ३७.२२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे देवतीर्थमाहात्म्यवर्णनं नाम सप्तविंशोऽध्यायः ॥  


ऋKV अध्याय ३८  

श्रीमार्कण्डेय उवाच -  
ततो गच्छेत राजेन्द्र गुहावासीति चोत्तमम्  ।  
यत्र सिद्धो महादेवो गुहावासी समार्बुदम्  ॥ ३८.१ ॥  

युधिष्ठिर उवाच -  
केन कार्येण भो तात महादेवो जगद्गुरुः  ।  
गुहायामनयत्कालं सुदीर्घं द्विजसत्तम  ॥ ३८.२ ॥  
एतद्विस्तरतः सर्वं कथयस्व ममानघ  ।  
श्रोतुमिच्छाम्यहं सर्वपरं कौतूहलं हि मे  ॥ ३८.३ ॥  

मार्कण्डेय उवाच -  
साधु प्रश्नो महाराज पृष्टो यो वै त्वयोत्तमः  ।  
पुराणे विस्तरो ह्यस्य न शक्यो हि मयाधुना  ॥ ३८.४ ॥  
कथितुं वृद्धभावत्वादतीतो बहुकालिकः  ।  
सङ्क्षेपात्तेन ते तात कथयामि निबोध मे  ॥ ३८.५ ॥  
पुरा कृतयुगे राजन्नासीद्दारुवनं महत् ।  
नानाद्रुमलताकीर्णं नानावल्ल्युपशोभितम्  ॥ ३८.६ ॥  
सिंहव्याघ्रवराहैश्च गजैः खड्गैर्निषेवितम्  ।  
बहुपक्षियुतं दिव्यं यथा चैत्ररथं वनम्  ॥ ३८.७ ॥  
तत्र केचिन्महाप्राज्ञा वसन्ति संशितव्रताः  ।  
वसन्ति परया भक्त्या चतुराश्रमभाविताः  ॥ ३८.८ ॥  
ब्रह्मचारी गृहस्थश्च वानप्रस्थो यतिस्तथा  ।  
स्वधर्मनिरताः सर्वे वाञ्छन्तः परमं पदम्  ॥ ३८.९ ॥  
तावद्वसन्तसमये कस्मिंश्चित्कारणान्तरे  ।  
विमानस्थो महादेवो गच्छन्वै ह्युमया सह  ॥ ३८.१० ॥  
ददर्श तोय आवासमृक्सामयजुर्नादितम्  ।  
अलक्ष्यागतनिर्गम्यं सर्वपापक्षयङ्करम्  ॥ ३८.११ ॥  
तं दृष्ट्वा मुदिता देवी हर्षगङ्गदया गिरा  ।  
पप्रच्छ देवदेवेशं शशाङ्ककृतभूषणम्  ॥ ३८.१२ ॥  

देव्युवाच -  
कस्यायमाश्रमो देव वेदध्वनिनिनादितः  ।  
यं दृष्ट्वा क्षुत्पिपासाद्यैः श्रमैश्च परिहीयते  ॥ ३८.१३ ॥  

महेश्वर उवाच -  
किं त्वया न श्रुतं देवि महादारुवनं महत् ।  
बहुविप्रजनो यत्र गृहधर्मेण वर्तते  ॥ ३८.१४ ॥  
अत्र यः स्त्रीजनः कश्चिद्भर्तृशुश्रूषणे रतः  ।  
नान्यो देवो न वै धर्मो ज्ञायते शैलनन्दिनि  ॥ ३८.१५ ॥  
एतच्छ्रुत्वा परं वाक्यं देवदेवेन भाषितम्  ।  
कौतूहलसमाविष्टा शङ्करं पुनरब्रवीत् ॥ ३८.१६ ॥  
यत्त्वयोक्तं महादेव पतिधर्मरताः स्त्रियः  ।  
तासां त्वं मदनो भूत्वा चारित्रं क्षोभय प्रभो  ॥ ३८.१७ ॥  

ईश्वर उवाच -  
यत्त्वयोक्तं च वचनं न हि मे रोचते प्रिये  ।  
ब्राह्मणा हि महद्भूतं न चैषां विप्रियं चरेत् ॥ ३८.१८ ॥  
मन्युप्रहरणा विप्राश्चक्रप्रहरणो हरिः  ।  
चक्रात्क्रूरतरो मन्युस्तस्माद्विप्रं न कोपयेत् ॥ ३८.१९ ॥  
न ते देवा न ते लोका न ते नगा न चासुराः  ।  
दृश्यन्ते त्रिषु लोकेषु ये तैर्दृष्टैर्न नाशिताः  ॥ ३८.२० ॥  
तेषां मोक्षस्तथा स्वर्गो भूमिर्मर्त्ये फलानि च  ।  
येषां तुष्टा महाभागा ब्राह्मणाः क्षितिदेवताः  ॥ ३८.२१ ॥  
एवं ज्ञात्वा महाभागे असद्ग्राहं परित्यज  ।  
तत्र लोके विरुद्धं वै कुप्यन्ते येन वै द्विजाः  ॥ ३८.२२ ॥  

देव्युवाच -  
नाहं ते दयिता देव नाहं ते वशवर्तिनी  ।  
अकृत्वाधश्व वै तासां मानं सुरसुपूजितम्  ॥ ३८.२३ ॥  
लोकलोके महादेव अशक्यं नास्ति ते प्रभो  ।  
क्रियतां मम चैवैकमेतत्कार्यं सुरोत्तम  ॥ ३८.२४ ॥  
एवमुक्तो महादेवो देव्या वाक्यहिते रतः  ।  
कृत्वा कापालिकं रूपं ययौ दारुवनं प्रति  ॥ ३८.२५ ॥  
महाहितजटाजूटं नियम्य शशिभूषणम्  ।  
कण्ठत्राणं परं कृत्वा धारयन् कर्णकुण्डले  ॥ ३८.२६ ॥  
व्याघ्रचर्मपरीधानो मेखलाहारभूषितः  ।  
नूपुरध्वनिनिघोषैः कम्पयन् वै वसुन्धराम्  ॥ ३८.२७ ॥  
महानूर्द्ध्वजटामाली कृत्तिभस्मानुलेपनः  ।  
कृत्वा हस्ते कपालं तु ब्रह्मणश्च महात्मनः  ॥ ३८.२८ ॥  
महाडमरुघोषेण कम्पयन् वै वसुन्धराम्  ।  
प्रभातसमये प्राप्तो महादारुवनं प्रति  ॥ ३८.२९ ॥  
तावत्पुण्यजनः सर्वपुष्पपत्रफलार्थिकः  ।  
निर्गतो बहुभिः सार्द्धं पवमानः समन्ततः  ॥ ३८.३० ॥  
तद्दृष्ट्वा महदाश्चर्यं रूपं देवस्य भारत  ।  
युवतीनां मनस्तासां कामेन कलुषीकृतम्  ॥ ३८.३१ ॥  
शोभनं पुरुषं दृष्ट्वा सर्वा अपि वराङ्गनाः  ।  
क्लेदभावं ततो जग्मुर्मुदा दारुवनस्त्रियः  ॥ ३८.३२ ॥  
विकारा बहवस्तासां देवं दृष्ट्वा महाद्भुतम्  ।  
सञ्जाता विप्रपत्नीनां तदा तासु नरोत्तम  ॥ ३८.३३ ॥  
परिधानं न जानन्ति काश्चिद्दृष्ट्वा वराङ्गनाः  ।  
उत्तरीयं तथा चान्या महामोहसमन्विताः  ॥ ३८.३४ ॥  
केशभारपरिभ्रष्टा काचिदेवासनोत्थिता  ।  
दातुकामा तदा भैक्ष्यं चेष्टितुं नैव चाशकत् ॥ ३८.३५ ॥  
काचिद्दृष्ट्वा महादेवं रूपयौवनगर्विता  ।  
उत्सङ्गे संस्थितं बालं विस्मृता पायितुं स्तनम्  ॥ ३८.३६ ॥  
कामबाणहता चान्या बाहुभ्यां पीड्य सुस्तनौ  ।  
निःश्वसन्ती तदा चोष्णं न किञ्चित्प्रतिजल्पति  ॥ ३८.३७ ॥  
एवं सङ्क्षोभ्य तं सर्वं स्त्रीजनं परमेश्वरः  ।  
जगाम तत्र वै तासां क्षोभं कृत्वा महाद्भुतम्  ॥ ३८.३८ ॥  
तावत्ते ब्राह्मणाः सर्वे भ्रमित्वा काननं महत् ।  
आगताः स्वगृहे दारान् ददृशुश्च हतौजसः  ॥ ३८.३९ ॥  
यासां पूर्वतरा भक्तिः पातिव्रत्ये पतीन्प्रति  ।  
चलितास्ता विदित्वाशु निर्जग्मुर्द्विजसत्तमाः  ॥ ३८.४० ॥  
संविदं परमां कृत्वा ज्ञात्वा देवं महेश्वरम्  ।  
क्षोभयित्वा मनस्तासां ततश्चादर्शनं गतम्  ॥ ३८.४१ ॥  
क्रोधाविष्टो द्विजः कश्चिद्दण्डमुद्यम्य धावति  ।  
कल्माषयष्टिमन्ये च तथान्ये दर्भमुष्टिकाम्  ॥ ३८.४२ ॥  
इतश्चेतश्च ते सर्वे भ्रमित्वा काननं नृप  ।  
एकीभूत्वा महात्मानो व्याजह्रुश्च रुषा गिरम्  ॥ ३८.४३ ॥  
यदिदं च हुतं किञ्चिद्गुरवस्तोषिता यदि  ।  
तेन सत्येन देवस्य लिङ्गं पततु चोत्तमम्  ॥ ३८.४४ ॥  
आश्रमादाश्रमं सर्वे न त्यजामो विधिक्रमात् ।  
तेन सत्येन देवस्य लिङ्गं पततु भूतले  ॥ ३८.४५ ॥  
एवं सत्यप्रभावेन त्रिरुक्तेन द्विजन्मनाम्  ।  
शिवस्य पश्यतो लिङ्गं पतितं धरणीतले  ॥ ३८.४६ ॥  
हाहाकारो महानासील्लोकालोकेऽपि भारत  ।  
देवस्य पतिते लिङ्गे जगतश्च महाक्षये  ॥ ३८.४७ ॥  
पतमानस्य लिङ्गस्य शब्दोऽभूच्च सुदारुणः  ।  
उल्कापाता दिशां हाहा भूमिकम्पाश्च दारुणाः  ॥ ३८.४८ ॥  
पतन्ति पर्वताग्राणि शोषं यान्ति च सागराः  ।  
देवस्य पतिते लिङ्गे देवा विमनसोऽभवन्  ॥ ३८.४९ ॥  
समेत्य सहिताः सर्वे ब्रह्माणं परमेष्ठिनम्  ।  
कृताञ्जलिपुटाः सर्वे स्तुवन्ति विविधैः स्तवैः  ॥ ३८.५० ॥  
ततस्तुष्टो जगन्नाथश्चतुर्वदनपङ्कजः  ।  
आर्तान्प्राह सुरान्सर्वान्मा विषादं गमिष्यथ  ॥ ३८.५१ ॥  
ब्रह्मशापाभिभूतोऽसौ देवदेवस्त्रिलोचनः  ।  
तुष्टैस्तैस्तपसा युक्तैः पुनर्मोक्षं गमिष्यति  ॥ ३८.५२ ॥  
एतच्छ्रुत्वा ययुर्देवा यथागतमरिन्दम  ।  
भावयित्वा ततः सर्वे मुनयश्चैव भारत  ॥ ३८.५३ ॥  
विश्वामित्रवसिष्ठाद्या जाबालिरथ कश्यपः  ।  
समेत्य सहिताः सर्वे तमूचुस्त्रिपुरान्तकम्  ॥ ३८.५४ ॥  
ब्रह्मतेजो हि बलवद्द्विजानां हि सुरेश्वर  ।  
क्षान्तियुक्तस्तपस्तप्त्वा भविष्यसि गतक्लमः  ॥ ३८.५५ ॥  
यतः क्षोभादृषीणां च तदेवं लिङ्गमुत्तमम्  ।  
पतितं ते महादेव न तत्पूज्यं भविष्यति  ॥ ३८.५६ ॥  
न तच्छ्रेयोऽग्निहोत्रेण नाग्निष्टोमेन लभ्यते  ।  
प्राप्नुवन्ति च यच्छ्रेयो मानवा लिङ्गपूजने  ॥ ३८.५७ ॥  
देवदानवयक्षाणां गन्धर्वोरगरक्षसाम्  ।  
वचनेन तु विप्राणामेतत्पूज्यं भविष्यति  ॥ ३८.५८ ॥  
ब्रह्मविष्ण्विन्द्रचन्द्राणामेतत्पूज्यं भविष्यति  ।  
यत्फलं तव लिङ्गस्य इह लोके परत्र च  ॥ ३८.५९ ॥  
एवमुक्तो जगन्नाथः प्रणिपत्य द्विजोत्तमान्  ।  
मुदा परमया युक्तः कृताञ्जलिरभाषत  ॥ ३८.६० ॥  
ब्राह्मणा जङ्गमं तीर्थं निर्जलं सार्वकामिकम्  ।  
येषां वाक्योदकेनैव शुध्यन्ति मलिनो जनाः  ॥ ३८.६१ ॥  
न तत्क्षेत्रं न तत्तीर्थमूषरं पुष्कराणि च  ।  
ब्राह्मणे मन्युमुत्पाद्य यत्र गत्वा स शुध्यति  ॥ ३८.६२ ॥  
न तच्छास्त्रं यन्न विप्रप्रणीतं न तद्दानं यन्न विप्रप्रदेयम्  ।  
न तत्सौख्यं यन्नविप्रप्रसादान्न तद्दुःखं यन्न विप्रप्रकोपात् ॥ ३८.६३ ॥  
पृथिव्यां यानि तीर्थानि गङ्गाद्याः सरितस्तथा  ।  
एकस्य विप्रवाक्यस्य कलां नार्हन्ति षोडशीम्  ॥ ३८.६४ ॥  
अभिनन्द्य द्विजान्सर्वाननुज्ञातो महर्षिभिः  ।  
ततोऽगमत्तदा देवो नर्मदातटमुत्तमम्  ॥ ३८.६५ ॥  
परमं व्रतमास्थाय गुहावासी समार्बुदम्  ।  
तपश्चचार भगवाञ्जपस्नानरतः सदा  ॥ ३८.६६ ॥  
समाप्ते नियमे तात स्थापयित्वा महेश्वरम्  ।  
वन्द्यमानः सुरैः सार्द्धं कैलासमगमत्प्रभुः  ॥ ३८.६७ ॥  
नर्मदायास्तटे तेन स्थापितः परमेश्वरः  ।  
तेनैव कारणेनासौ नर्मदेश्वर उच्यते  ॥ ३८.६८ ॥  
योऽर्चयेन्नर्मदेशानं यतिर्वै सञ्जितेन्द्रियः  ।  
स्नात्वा चैव महादेवमश्वमेधफलं लभेत् ॥ ३८.६९ ॥  
ददाति यः पितृभ्यस्तु तिलपुष्पकुशोदकम्  ।  
त्रिःसप्तपूर्वजास्तस्य स्वर्गे मोदन्ति पाण्डव  ॥ ३८.७० ॥  
यस्तु भोजयते विप्रांस्तस्मिंस्तीर्थे नराधिप  ।  
पायसं घृतमिश्रं तु स लभेत्कोटिजं फलम्  ॥ ३८.७१ ॥  
सुवर्णं रजतं वापि ब्राह्मणेभ्यो युधिष्ठिर  ।  
ददाति तोयमध्यस्थः सोऽग्निष्टोमफलं लभेत् ॥ ३८.७२ ॥  
अष्टम्यांवा चतुर्दश्यां निराहारो वसेत्तु यः  ।  
नर्मदेश्वरमासाद्य प्राप्नुयाज्जन्मनः फलम्  ॥ ३८.७३ ॥  
अग्निप्रवेशं यः कुर्यात्तस्मिंस्तीर्थे नराधिप  ।  
तस्य व्याधिभयं न स्यात्सप्तजन्मसु भारत  ॥ ३८.७४ ॥  
अनाशकं तु यः कुर्यात्तस्मिंस्तीर्थे नराधिप  ।  
अनिवर्तिका गतिस्तस्य रुद्रलोके भविष्यति  ॥ ३८.७५ ॥  
एष ते विधिरुद्दिष्टस्तस्योत्पत्तिर्नरोत्तम  ।  
पुराणे विहिता तात सञ्ज्ञा तस्य तु विस्तरात् ॥ ३८.७६ ॥  
एतं कीर्तयते यस्तु नर्मदेश्वरसम्भवम्  ।  
भक्त्या शृणोति च नरः सोऽपि स्नानफलं लभेत् ॥ ३८.७७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये नर्मदेश्वरतीर्थमाहात्म्यवर्णनं नामाष्टत्रिंशोऽध्यायः ॥  


ऋKV अध्याय ३९  

श्रीमार्कण्डेय उवाच -  
ततो गच्छेच्च राजेन्द्र कपिलातीर्थमुत्तमम्  ।  
स्नानमात्रान्नरो भक्त्या मुच्यते सर्वकिल्बिषैः  ॥ ३९.१ ॥  

युधिष्ठिर उवाच -  
आश्चर्यभूतं लोकेषु कथितं द्विजसत्तम  ।  
नर्मदेश्वरमाहात्म्यं कापिलं कथयस्व मे  ॥ ३९.२ ॥  
यस्मिन् कालेऽथ सम्बन्धे उत्पन्नं तीर्थमुत्तमम्  ।  
सर्वपापहरं पुण्यं तीर्थं जातं कथं प्रभो  ॥ ३९.३ ॥  

मार्कण्डेय उवाच -  
शृणु वक्ष्येऽद्य ते राजन्कपिलातीर्थमुत्तमम्  ।  
येन ते विस्मयः सर्वः श्रुत्वा गच्छति भारत  ॥ ३९.४ ॥  
पुरा कृतयुगस्यादौ ब्रह्मा लोकपितामहः  ।  
उत्पादयित्वा सकलं भूतग्रामं चतुर्विधम्  ॥ ३९.५ ॥  
जपहोमपरो भक्त्या क्षणं ध्यात्वा च तिष्ठति  ।  
ज्वलमानात्तु कपिला तावत्कुण्डात्समुत्थिता  ॥ ३९.६ ॥  
अग्निज्वालोज्ज्वलैः शृङ्गैस्त्रिनेत्रा सुपयस्विनी  ।  
अग्निपूर्णा ह्यग्निमुखा अग्निघ्राणाग्निलोचना  ॥ ३९.७ ॥  
अग्निखुरा ह्यग्निपृष्ठा अग्निसर्वाङ्गसंस्थितिः  ।  
सर्वलक्षणसम्पूर्णा घण्टाललितनिःस्वना  ॥ ३९.८ ॥  
दृष्ट्वा तु तां महाभागां कपिलां कुण्डमध्यगाम्  ।  
ब्रह्मा लोकगुरुस्तात प्रणम्येदमुवाच ह  ॥ ३९.९ ॥  
नमस्ते कपिले पुण्ये सर्वलोकनमस्कृते  ।  
मङ्गल्ये मङ्गले देवि त्रिषु लोकेष्वनुपमे  ॥ ३९.१० ॥  
त्वं लक्ष्मीस्त्वं स्मृतिर्मेधा त्वं धृतिस्त्वं वरानने  ।  
उमादेवीति विख्याता त्वं सती नात्र संशयः  ॥ ३९.११ ॥  
वैष्णवी त्वं महादेवी ब्रह्माणी त्वं वरानने  ।  
कुमारी त्वं महाभागे भक्तिः श्रद्धा तथैव च  ॥ ३९.१२ ॥  
कालरात्रिस्तु भूतानां कुमारी परमेश्वरी  ।  
त्वं लवस्त्वं त्रुटिश्चैव मुहूर्तं लक्षमेव च  ॥ ३९.१३ ॥  
संवत्सरस्त्वं मासस्त्वं कालस्त्वं च क्षणस्तथा  ।  
नास्ति किञ्चित्त्वया हीनं त्रैलोक्ये सचराचरे  ॥ ३९.१४ ॥  
एवं स्तुता तु मानेन कपिला परमेष्ठिना  ।  
तमुवाच महाभागं प्रहृष्य पद्मसम्भवम्  ॥ ३९.१५ ॥  
प्रसन्ना तव वाक्येन देवदेव जगद्गुरो  ।  
किं करोमि प्रियं तेऽद्य ब्रूहि सर्वं पितामह  ॥ ३९.१६ ॥  

ब्रह्मोवाच -  
जगद्धिताय जनिता मया त्वं परमेश्वरि  ।  
स्वर्गान्मर्त्यं ततो याहि लोकानां हितकाम्यया  ॥ ३९.१७ ॥  
सर्वदेवमयी त्वं तु सर्वलोकमयी तथा  ।  
विधिना ये प्रदास्यन्ति तेषां वासस्त्रिविष्टपे  ॥ ३९.१८ ॥  
एवमुक्त्वा ततो देवी ब्रह्माणं परमेश्वरी  ।  
वन्द्यमाना सुरैः सिद्धैराजगाम धरातलम्  ॥ ३९.१९ ॥  

युधिष्ठिर उवाच -  
यदायातेह सा तात ब्राह्मणो वचनाच्छुभा  ।  
तदा देवाश्च लोकाश्च कथमङ्गेषु संस्थिताः  ॥ ३९.२० ॥  
कथं वा संस्थितागत्य कपिला सा द्विजोत्तम  ।  
तीर्थे वा ह्यूषरे क्षेत्र एतन्मे कथय द्विज  ॥ ३९.२१ ॥  

मार्कण्डेय उवाच -  
सा तदा ब्रह्मणा चोक्ता धात्रा लोकस्य भारत  ।  
ब्रह्मलोकाद्गता पुण्यां नर्मदां लोकपावनीम्  ॥ ३९.२२ ॥  
तपः कृत्वा सुविपुलं नर्मदातटमाश्रिता  ।  
चचार पृथिवीं सर्वां सशैलवनकाननाम्  ॥ ३९.२३ ॥  
तदाप्रभृति राजेन्द्र कपिलातीर्थमुत्तमम्  ।  
सर्वपापहरं ख्यातमृषिसङ्घैर्निषेवितम्  ॥ ३९.२४ ॥  
तत्तीर्थे विधिवत्स्नात्वा कपिलायाः प्रयच्छति  ।  
पृथ्वी तेन भवेद्दत्ता सशैलवनकानना  ॥ ३९.२५ ॥  
तां तु पश्यति यो भक्त्या दीयमानां द्विजोत्तमे  ।  
तस्य वर्षशतं पापं नश्यते नात्र संशयः  ॥ ३९.२६ ॥  
भूर्भुवः स्वर्महश्चैव जनः सत्यं तपस्तथा  ।  
ते तत्पृष्ठं समाश्रित्य स्थिता लोका नृपोत्तम  ॥ ३९.२७ ॥  
मुखे ह्यग्निः स्थितो देवो दन्तेषु च भुजङ्गमाः  ।  
धाता विधाता ह्योष्ठौ च जिह्वायां तु सरस्वती  ॥ ३९.२८ ॥  
सहस्रकिरणौ देवौ चन्द्रादित्यौ सुलोचनौ  ।  
नासिकामध्यगश्चैव मारुतो नृपसत्तम  ॥ ३९.२९ ॥  
ललाटे तु महादेवो ह्यश्विनौ कर्णसंस्थितौ  ।  
नरनारायणौ शृङ्गे शृङ्गमध्ये पितामहः  ॥ ३९.३० ॥  
कम्बलोऽधिगतस्तात पाशधृग्वरुणस्तथा  ।  
यमश्च भगवान्देव आश्रित्य चोदरं श्रितः  ॥ ३९.३१ ॥  
खुरेषु पन्नगाश्चैवं पुच्छाग्रे सूर्यरश्मयः  ।  
एवम्भूतां हि कपिलां सर्वदेवमयीं नृप  ॥ ३९.३२ ॥  
ये धारयन्ति च गृहे धन्यास्ते नात्र संशयः  ।  
प्रातरुत्थाय यस्तस्याः कुरुते तु प्रदक्षिणाम्  ॥ ३९.३३ ॥  
प्रदक्षिणा कृता तेन सशैलवनकानना  ।  
कपिलापञ्चगव्येन यः स्नापयति शङ्करम्  ॥ ३९.३४ ॥  
उपवासपरो यस्तु तस्मिंस्तीर्थे नराधिप  ।  
स्नात्वा ह्युक्तविधानेन तर्पयेत्पितृदेवताः  ॥ ३९.३५ ॥  
तस्य ते वंशजाः सर्वे दश पूर्वे दशापरे  ।  
तृप्ता रोहन्ति वै स्वर्गे ध्यायन्तोऽस्य मनोरथान्  ॥ ३९.३६ ॥  
एष ते विधिरुद्दिष्टः सम्भवो नृपसत्तम  ।  
तीर्थस्य च फलं पुण्यं किमन्यत्परिपृच्छसि  ॥ ३९.३७ ॥  
धन्यं यशस्यमायुष्यं सर्वदुःखघ्नमुत्तमम्  ।  
यच्छ्रुत्वा सर्वपापेभ्यो मुच्यते नात्र संशयः  ॥ ३९.३८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीनर्मदामाहात्म्ये कपिलातीर्थमाहात्म्यवर्णनं नामैकोनचत्वारिंशोऽध्यायः ॥  


ऋKV अध्याय ४०  

श्रीमार्कण्डेय उवाच -  
ततो गच्छेत्तु राजेन्द्र करञ्जेश्वरमुत्तमम्  ।  
यत्र सिद्धो महाभागो दैत्यो लोकेषु विश्रुतः  ॥ ४०.१ ॥  

युधिष्ठिर उवाच -  
योऽसौ सिद्धो महाभाग तत्र तीर्थे महातपाः  ।  
कस्य पुत्रः कथं सिद्धः कस्मिन्काले वद द्विज  ॥ ४०.२ ॥  

मार्कण्डेय उवाच -  
पुरा कृतयुगे राजन्मानसो ब्रह्मणः सुतः  ।  
वेदवेदाङ्गतत्त्वज्ञो मरीचिर्नाम नामतः  ॥ ४०.३ ॥  
तस्यापि तपसो राशेः कालेन महतानघ  ।  
पुत्रोऽथ मानसो जातः साक्षाद्ब्रह्मेव चापरः  ॥ ४०.४ ॥  
क्षमा दमो दया दानं सत्यं शौचमथार्जवम्  ।  
मरीचेश्च गुणा ह्येते सन्ति तस्य च भारत  ॥ ४०.५ ॥  
एवं गुणगणाकीर्णं कश्यपं द्विजसत्तमम्  ।  
ज्ञात्वा प्रजापतिर्दक्षो भार्यार्थे स्वसुतां ददौ  ॥ ४०.६ ॥  
अदितिर्दितिर्दनुश्चैव तथाप्येवं दशापराः  ।  
यासां पुत्राश्च सञ्जाताः पौत्राश्च भरतर्षभ  ॥ ४०.७ ॥  
अदितिर्जनयामास पुत्रानिन्द्रपुरोगमान्  ।  
जातास्तस्य महाबाहो कश्यपस्य प्रजापतेः  ॥ ४०.८ ॥  
यैस्तु लोकत्रयं व्याप्तं स्थावरं जङ्गमं महत् ।  
तथान्यस्य महाभागो दनोः पुत्रो व्यजायत  ॥ ४०.९ ॥  
सर्वलक्षणसम्पन्नः करञ्जो नाम नामतः  ।  
बाल एव महाभाग चचार स महत्तपः  ॥ ४०.१० ॥  
नर्मदातटमाश्रित्य चातिघोरमनुत्तमम्  ।  
दिव्यं वर्षसहस्रं च कृच्छ्रचान्द्रायणं नृप  ॥ ४०.११ ॥  
शाकमूलफलाहारः स्नानहोमपरायणः  ।  
ततस्तुष्टो महादेव उमया सहितः किल  ॥ ४०.१२ ॥  
वरेण छन्दयामास त्रिपुरान्तकरः प्रभुः  ।  
भोः करञ्ज महासत्त्व परितुष्टोऽस्मि तेऽनघ  ॥ ४०.१३ ॥  
वरं वृणीष्व ते दद्मि ह्यमरत्वमृते मम  ॥ ४०.१४ ॥  

करञ्ज उवाच -  
यदि तुष्टो महादेव यदि देयो वरो मम  ।  
तर्हि पुत्राश्च पौत्राश्च सन्तु मे धर्मवत्सलाः  ॥ ४०.१५ ॥  
तथेत्युक्त्वा महादेव उमया सहितस्तदा  ।  
वृषारूढो गणैः सार्द्धं तत्रैवान्तरधीयत  ॥ ४०.१६ ॥  
गते चादर्शनं देवे सोऽपि दैत्यो मुदान्वितः  ।  
स्वनाम्नात्र महादेवं स्थापयित्वा ययौ गृहम्  ॥ ४०.१७ ॥  
तदाप्रभृति तत्तीर्थं सर्वतीर्थेष्वनुत्तमम्  ।  
स्नानमात्रानरस्तत्र मुच्यते सर्वपातकैः  ॥ ४०.१८ ॥  
तत्र तीर्थे तु यः स्नात्वा तर्पयेत्पितृदेवताः  ।  
सोऽग्निष्टोमस्य यज्ञस्य फलं प्राप्नोत्यसंशयम्  ॥ ४०.१९ ॥  
अनाशकं तु यः कुर्यात्तस्मिंस्तीर्थे नराधिप  ।  
अनिवर्त्या गतिस्तस्य रुद्रलोकं स गच्छति  ॥ ४०.२० ॥  
अथवाग्निजले प्राणान्यस्त्यजेद्धर्मनन्दन  ।  
अयुतद्वितयं वस्ते वर्षाणां शिवमन्दिरे  ॥ ४०.२१ ॥  
ततश्चैव क्षये जाते जायते विमले कुले  ।  
वेदवेदाङ्गतत्त्वज्ञः सर्वशास्त्रविशारदः  ॥ ४०.२२ ॥  
राजा वा राजतुल्यो वा जीवेच्च शरदः शतम्  ।  
पुत्रपौत्रसमोपेतः सर्वव्याधिविवर्जितः  ॥ ४०.२३ ॥  
एवं ते सर्वमाख्यातं पृष्टं यद्यत्त्वयानघ  ।  
तीर्थस्य तु फलं तस्य स्नानदानेषु भारत  ॥ ४०.२४ ॥  
एतत्पुण्यं पापहरं धन्यं दुःस्वप्ननाशनम्  ।  
पठतां शृण्वतां चैव तीर्थमाहात्म्यमुत्तमम्  ॥ ४०.२५ ॥  
यस्तु श्रावयते श्राद्धे पठेत्पितृपरायणः  ।  
अक्षयं जायते पुण्यमित्येवं शङ्करोऽब्रवीत् ॥ ४०.२६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये करञ्जेश्वरतीर्थमाहात्म्यवर्णनं नाम चत्वारिंशोऽध्यायः ॥  


ऋKV अध्याय ४१  

श्रीमार्कण्डेय उवाच -  
ततो गच्छेच्च राजेन्द्र कुण्डलेश्वरमुत्तमम्  ।  
यत्र सिद्धो महायक्षः कुण्डधारो नृपोत्तम  ॥ ४१.१ ॥  
तपः कृत्वा सुविपुलं सुरासुरभयङ्करम्  ।  
पौलस्त्यमन्दिरे चैव चिक्रीड नृपसत्तम  ॥ ४१.२ ॥  

युधिष्ठिर उवाच -  
कस्मिन्युगे समुत्पन्नः कस्य पुत्रो महामतिः  ।  
तपस्तप्त्वा सुविपुलं तोषितो येन शङ्करः  ॥ ४१.३ ॥  
एतद्विस्तरतस्तात कथयस्व ममानघ  ।  
शृण्वतश्च न तृप्तिर्मे कथामृतमनुत्तमम्  ॥ ४१.४ ॥  

श्रीमार्कण्डेय उवाच -  
त्रेतायुगे ब्रह्मसमः पौलस्त्योनाम विश्रवाः  ।  
तपः कृत्वा सुविपुलं भरद्वाजसुतोद्भवः  ॥ ४१.५ ॥  
पुत्रं पौत्रगणैर्युक्तं पत्न्या भक्त्या सुतोषितः  ।  
धनदं जनयामास सर्वलक्षणलक्षितम्  ॥ ४१.६ ॥  
जातमात्रं तु तं ज्ञात्वा ब्रह्मा लोकपितामहः  ।  
चकार नाम सुप्रीत ऋषिदेवसमन्वितः  ॥ ४१.७ ॥  
यस्माद्विश्रवसो जातो मम पौत्रत्वमागतः  ।  
तस्माद्वैश्रवणो नाम तव दत्तं मयानघ  ॥ ४१.८ ॥  
तथा त्वं सर्वदेवानां धनगोप्ता भविष्यसि  ।  
चतुर्थो लोकपालानामक्षयश्चाव्ययो भुवि  ॥ ४१.९ ॥  
तस्य भार्या महाराज ईश्वरीति च विश्रुता  ।  
यक्षो यक्षाधिपः श्रेष्ठस्तस्य कुण्डोऽभवत्सुतः  ॥ ४१.१० ॥  
स च रूपं परं प्राप्य मातापित्रोरनुज्ञया  ।  
तपश्चचार विपुलं नर्मदातटमाश्रितः  ॥ ४१.११ ॥  
ग्रीष्मे पञ्चाग्निसन्तप्तो वर्षासु स्थण्डिलेशयः  ।  
हेमन्ते जलमध्यस्थो वायुभक्षः शतं समाः  ॥ ४१.१२ ॥  
एवं वर्षशते पूर्णे एकाङ्गुष्ठेऽभवन्नृप  ।  
अस्थिभूतः परं तात ऊर्ध्वबाहुस्ततः परम्  ॥ ४१.१३ ॥  
अतपच्च घृतश्वासः कुण्डलो भरतर्षभ  ।  
चतुर्थे वर्षशतके तुतोष वृषवाहनः  ॥ ४१.१४ ॥  
वरं वृणीष्व भो वत्स यत्ते मनसि रोचते  ।  
ददामि ते न सन्देहस्तपसा तोषितो ह्यहम्  ॥ ४१.१५ ॥  

कुण्डल उवाच -  
यक्षाधिपप्रसादेन तस्यैवानुचरः पुरे  ।  
विचरामि यथाकाममवध्यः सर्वशत्रुषु  ॥ ४१.१६ ॥  
तथेत्युक्त्वा महादेवः सर्वलोकनमस्कृतः  ।  
जगामाकाशमाविश्य कैलासं धरणीधरम्  ॥ ४१.१७ ॥  
गते चादर्शनं देवे सोऽपि यक्षो मुदान्वितः  ।  
स्थापयामास देवेशं कुण्डलेश्वरमुत्तमम्  ॥ ४१.१८ ॥  
अलङ्कृत्वा जगन्नाथं पुष्पधूपानुलेपनैः  ।  
विमानैश्चामरैश्छत्रैस्तथा वै लिङ्गपूरणैः  ॥ ४१.१९ ॥  
तर्पयित्वा द्विजान्सम्यगन्नपानादिभूषणैः  ।  
प्रीणयित्वा महादेवं ततः स्वभवनं ययौ  ॥ ४१.२० ॥  
तदाप्रभृति तत्तीर्थं त्रिषु लोकेषु विश्रुतम्  ।  
उत्तमं परमं पुण्यं कुण्डलेश्वरनामतः  ॥ ४१.२१ ॥  
तत्र तीर्थे तु यः कश्चिदुपवासपरायणः  ।  
अर्चयेद्देवमीशानं सर्वपापैः प्रमुच्यते  ॥ ४१.२२ ॥  
सुवर्णं रजतं वापि मणिं मौक्तिकमेव च  ।  
दद्याद्भोज्यं ब्राह्मणेभ्यः स सुखी मोदते दिवि  ॥ ४१.२३ ॥  
तत्र तीर्थे तु यः स्नात्वा ऋग्यजुःसामगोऽपि वा  ।  
ऋचमेकां जपित्वा तु सकलं फलमश्नुते  ॥ ४१.२४ ॥  
गां प्रयच्छति विप्रेभ्यस्तत्फलं शृणु पाण्डव  ।  
यावन्ति तस्या रोमाणि तत्प्रसूतिकुलेषु च  ॥ ४१.२५ ॥  
तावद्वर्षसहस्राणि स्वर्गलोके महीयते  ।  
स्वर्गे वासो भवेत्तस्य पुत्रपौत्रैः समन्वितः  ॥ ४१.२६ ॥  
तावन्ति वर्षाणि महानुभावः स्वर्गे वसेत्पुत्रपौत्रैश्च सार्द्धम्  ।  
तत्रान्नदो याति महेशलोकमसङ्ख्यवर्षाणि न संशयोऽत्र  ॥ ४१.२७ ॥  
स वै सुखी मोदते स्वर्गलोके गन्धर्वसिद्धाप्सरःसम्प्रगीते  ।  
एवं तु ते धर्मसुत प्रभावस्तीर्थस्य सर्वः कथितश्च पार्थ  ॥ ४१.२८ ॥  
श्रुत्वा स्तुवन्मुच्यते सर्वपापैः पुनस्त्रिलोकीमिह तत्प्रभावात् ॥ ४१.२९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये कुण्डलेश्वरतीर्थमाहात्म्यवर्णनं नामैकचत्वारिंशोऽध्यायः ॥  


ऋKV अध्याय ४२  

श्रीमार्कण्डेय उवाच -  
ततो गच्छेत्तु राजेन्द्र पिप्पलेश्वरमुत्तमम्  ।  
यत्र सिद्धो महायोगी पिप्पलादो महातपाः  ॥ ४२.१ ॥  

युधिष्ठिर उवाच -  
पिप्पलादस्य चरितं श्रोतुमिच्छाम्यहं विभो  ।  
माहात्म्यं तस्य तीर्थस्य यत्र सिद्धो महातपाः  ॥ ४२.२ ॥  
कस्य पुत्रो महाभाग किमर्थं कृतवांस्तपः  ।  
एतद्विस्तरतः सर्वं कथयस्व ममानघ  ॥ ४२.३ ॥  

मार्कण्डेय उवाच -  
मिथिलास्थो महाभागो वेदवेदाङ्गपारगः  ।  
याज्ञवल्क्यः पुरा तात चचार विपुलं तपः  ॥ ४२.४ ॥  
तापसी तस्य भगिनी याज्ञवल्क्यस्य धीमतः  ।  
सा सप्तमेऽपि वर्षे च वैधव्यं प्राप दैवतः  ॥ ४२.५ ॥  
पूर्वकर्मविपाकेन हीनाभूत्पितृमातृतः  ।  
नाभूत्तत्पतिपक्षेऽपि कोऽपीत्येकाकिनी स्थिता  ॥ ४२.६ ॥  
भूमौ भ्रमन्ती भ्रातुः सा समीपमगमच्छनैः  ।  
चचार च तपः सोऽपि परलोकसुखेप्सया  ॥ ४२.७ ॥  
चचार सापि तत्रस्था शुश्रूषन्ती महत्तपः  ।  
कस्मिंश्चित्समये साथ स्नाताहनि रजस्वला  ॥ ४२.८ ॥  
अन्तर्वासो धृतवती दृष्ट्वा कर्पटकं रहः  ।  
याज्ञवल्क्योऽपि तद्रात्रौ सुप्तो यत्र सुसंवृतः  ॥ ४२.९ ॥  
स्वप्नं दृष्ट्वात्यजच्छुक्रं कौपीने रक्तबिन्दुवत् ।  
विराजितेन तपसा सिद्धं तदनलप्रभम्  ॥ ४२.१० ॥  
यावत्प्रबुद्धो विप्रोऽसौ वीक्ष्योच्छिष्टं तदंशुकम्  ।  
चिक्षेप दूरतोऽस्पृश्यं शौचं कृत्वा विधानतः  ॥ ४२.११ ॥  
निषिद्धं तु निशि स्नानमिति सुष्वाप स द्विजः  ।  
निशीथे सापि तद्वस्त्रं भगस्यावरणं व्यधात् ॥ ४२.१२ ॥  
प्रातरन्वेषयामास मुनिर्वस्त्रमितस्ततः  ।  
ततः सा ब्राह्मणी प्राह किं अन्वेषयसे प्रभो  ।  
केन कार्यं तव तथा वदस्व मम तत्त्वतः  ॥ ४२.१३ ॥  

याज्ञवल्क्य उवाच -  
अपवित्रो मया भद्रे स्वप्नो दृष्टोऽद्य वै निशि  ।  
सक्लेदं तत्र मे वस्त्रं निक्षिप्तं तन्न दृश्यते  ॥ ४२.१४ ॥  
तच्छ्रुत्वा ब्राह्मणी वाक्यं भीतभीतावदन्नृप  ।  
तद्वस्त्रं तु मया विप्र स्नात्वा ह्यन्तः कृतं महत् ॥ ४२.१५ ॥  
तस्यास्तद्वचनं श्रुत्वा हाहेत्युक्त्वा महामुनिः  ।  
निपपात तदा भूमौ छिन्नमूल इव द्रुमः  ॥ ४२.१६ ॥  
किमेतदिति सेत्युक्त्वा ह्याकाशमिव निर्मला  ।  
आश्वासयन्ती तं विप्रं प्रोवाच वचनं तदा  ॥ ४२.१७ ॥  
वदस्व कारणं तात गुह्याद्गुह्यतरं यदि  ।  
प्रतीकारोऽस्य येनैव विमृश्य क्रियते त्वरा  ॥ ४२.१८ ॥  
ततः स सुचिरं ध्यात्वा लब्धवाग्वै ततः क्षणम्  ।  
प्रोवाच साध्वसमना यत्तच्छृणु नरेश्वर  ॥ ४२.१९ ॥  
नात्र दोषोऽस्ति ते कश्चिन्मम चैव शुभव्रते  ।  
तवोदरे तु गर्भो यस्तत्र दैवं परायणम्  ॥ ४२.२० ॥  
तस्य तत्त्वेन रक्षा च त्वया कार्या सदैव हि  ।  
विनाशी नैव कर्तव्यो यावत्कालस्य पर्ययः  ॥ ४२.२१ ॥  
तथेति व्रीडिता साध्वी दूयमानेन चेतसा  ।  
अपालयच्च तं गर्भं यावत्पुत्रो ह्यजायत  ॥ ४२.२२ ॥  
जातमात्रं च तं गर्भं गृहीत्वा ब्राह्मणी च सा  ।  
अश्वत्थच्छायामाश्रित्य तमुत्सृज्य वचोऽब्रवीत् ॥ ४२.२३ ॥  
यानि सत्त्वानि लोकेषु स्थावराणि चराणि च  ।  
तानि सर्वाणि रक्षन्तु त्यक्तं वै बालकं मया  ॥ ४२.२४ ॥  
एवमुक्त्वा गता सा तु ब्राह्मणी नृपसत्तम  ।  
तथागतः स तु शिशुस्तत्र स्थित्वा मुहूर्तकम्  ॥ ४२.२५ ॥  
पाणिपादौ विनिक्षिप्य निकुञ्च्य नयने शुभे  ।  
आस्यं तु विकृतं कृत्वा रुरोद विकृतैः स्वरैः  ॥ ४२.२६ ॥  
तेन शब्देन वित्रस्ताः स्थावरा जङ्गमाश्च ये  ।  
आकम्पिता महोत्पातैः सशैलवनकानना  ॥ ४२.२७ ॥  
ततो ज्ञात्वा महद्भूतं क्षुधाविष्टं द्विजर्षभम्  ।  
न जहाति नगश्छायां पानार्थाय ततः परम्  ।  
अपिबच्च सुतं तस्मादभृतं चैव भारत  ॥ ४२.२८ ॥  
एवं स वर्धितस्तत्र कुमारो निजचेतसि  ।  
चिन्तयामास विश्रब्धः किं मम ग्रहगोचरम्  ॥ ४२.२९ ॥  
ततः क्रूरसभाचारः क्रूरं दृष्ट्वा निरीक्षितः  ।  
पपात सहसा भूमौ शनैश्चारी शनैश्चरः  ॥ ४२.३० ॥  
उवाच च भयत्रस्तः कृताञ्जलिपुटस्तदा  ।  
किं मयापकृतं विप्र पिप्पलाद महामुने  ॥ ४२.३१ ॥  
चरन्वै गगनाद्येन पातितो धरणीतले  ।  
सौरिणा ह्येवमुक्तस्तु पिप्पलादो महामुनिः  ॥ ४२.३२ ॥  
क्रोधरूपोऽब्रवीद्वाक्यं तच्छृणुष्व नराधिप  ।  
पितृमातृविहीनस्य मम बालस्य दुर्मते  ।  
पीडां करोषि कस्मात्त्वं सौरे ब्रूहि ह्यशेषतः  ॥ ४२.३३ ॥  

शनैश्चर उवाच -  
क्रूरस्वभावः सहजो मम दृष्टिस्तथेदृशी  ।  
मुञ्चस्व मां तथा कर्ता यद्ब्रवीषि न संशयः  ॥ ४२.३४ ॥  

पिप्पलाद उवाच -  
अद्यप्रभृति बालानां वर्षादा षोडशाद्ग्रह  ।  
पीडा त्वया न कर्तव्या एष ते समयः कृतः  ॥ ४२.३५ ॥  
एवमस्त्विति चोक्त्वा स जगाम पुनरागतः  ।  
देवमार्गं शनैश्चारी प्रणम्य ऋषिसत्तमम्  ॥ ४२.३६ ॥  
गते चादर्शनं तत्र सोऽपि बालो महाग्रहः  ।  
विचिन्तयन्वै पितरं क्रोधेन कलुषीकृतः  ॥ ४२.३७ ॥  
आग्नेयीं धारणां ध्यात्वा जनयामास पावकम्  ।  
कृत्यामन्त्रैर्जुहावाग्नौ कृत्या वै सम्भवत्विति  ॥ ४२.३८ ॥  
तावज्झटिति सा कन्या ज्वालामालाविभूषिता  ।  
हुतभुक्सदृशाकारा किं करोमीति चाब्रवीत् ॥ ४२.३९ ॥  
शोषयामि समुद्रान् किं चूर्णयामि च पर्वतान्  ।  
अवनिं वेष्टयामीति पातये किं नभस्तलम्  ॥ ४२.४० ॥  
कस्य मूर्ध्नि पतिष्यामि घातयामि च कं द्विज  ।  
शीघ्रमादिश्यतां कार्यं मा मे कालात्ययो भवेत् ॥ ४२.४१ ॥  
तस्यास्तद्वचनं श्रुत्वा पिप्पलादो महातपाः  ।  
क्रोधसंरक्तनयन इदं वचनमब्रवीत् ॥ ४२.४२ ॥  
महता क्रोधवेगेन मया त्वं चिन्तिता शुभे  ।  
पिता मे याज्ञवल्क्यश्च तस्य त्वं पत माचिरम्  ॥ ४२.४३ ॥  
एवमुक्त्वागमच्छीघ्रं स्फोटयन्ती नभस्तलम्  ।  
मिथिलास्थो महाप्राज्ञस्तपस्तेपे महामनाः  ॥ ४२.४४ ॥  
यावत्पश्यति दिग्भागं ज्वलनार्कसमप्रभम्  ।  
याज्ञवल्क्यो महातेजा महद्भूतमुपस्थितम्  ॥ ४२.४५ ॥  
तद्दृष्ट्वा सहसायान्तं भीतभीतो महामुनिः  ।  
अनुयुक्तोऽथ भूतेन जनकं नृपतिं ययौ  ॥ ४२.४६ ॥  
शरण्यं मामनुप्राप्तं विद्धि त्वं नृपसत्तम  ।  
महद्भूतभयाद्रक्ष यदि शक्नोषि पार्थिव  ॥ ४२.४७ ॥  
ब्रह्मतेजोभवं भूतमनिवार्यं दुरासदम्  ।  
न च शक्नोम्यहं त्रातुं राजा वचनमब्रवीत् ॥ ४२.४८ ॥  
ततश्चान्यं नृपश्रेष्ठं शरणार्थी महातपाः  ।  
जगाम तेन मुक्तोऽसौ चेन्द्रस्य सदनं भयात् ॥ ४२.४९ ॥  
देवराज नमस्तेऽस्तु महाभूतभयान्नृप  ।  
कम्पमानोऽब्रवीद्विप्रो रक्षस्वेति पुनःपुनः  ॥ ४२.५० ॥  
तस्य तद्वचनं श्रुत्वा देवराजोऽब्रवीदिदम्  ।  
न शक्नोमि परित्रातुं ब्रह्मकोपादहं मुने  ॥ ४२.५१ ॥  
ततः स ब्रह्मभवनं ब्राह्मणो ब्रह्मवित्तमः  ।  
जगाम विष्णुलोकं च तेनापीत्युक्त एव सः  ॥ ४२.५२ ॥  
ततः स मुनिरुद्विग्नो निराशो जीविते नृप  ।  
अनुगम्यमानो भूतेन अगच्छच्छङ्करालयम्  ॥ ४२.५३ ॥  
तस्य योगबलोपेतो महादेवस्य पाण्डव  ।  
नखमांसान्तरे गुप्तो यथा देवो न पश्यति  ॥ ४२.५४ ॥  
तदन्ते चागमद्भूतं ज्वलनार्कसमप्रभम्  ।  
मुञ्च मुञ्चेति पुरुषं देवदेवं महेश्वरम्  ॥ ४२.५५ ॥  
एवमुक्तो महादेवस्तेन भूतेन भारत  ।  
योगीन्द्रं दर्शयामास नखमांसान्तरे तदा  ॥ ४२.५६ ॥  
संस्थाप्य भूतं भूतेशः परमापद्गतं मुनिम्  ।  
उवाच मा भैस्त्वं विप्र निर्गच्छस्व महामुने  ॥ ४२.५७ ॥  
ततः सुसूक्ष्मदेहस्थं भूतं दृष्ट्वाब्रवीदिदम्  ।  
किमस्य त्वं महाभूत करिष्यसि वदस्व मे  ॥ ४२.५८ ॥  

कृत्योवाच -  
क्रोधाविष्टेन देवेश पिप्पलादेन चिन्तिता  ।  
अस्य देहं हनिष्यामि हिंसार्थं विद्धि मां प्रभो  ॥ ४२.५९ ॥  
एतच्छ्रुत्वा महादेवो भूतस्य वदनाच्च्युतम्  ।  
कटिस्थं याज्ञवल्क्यं च मन्त्रयामास मन्त्रवित् ॥ ४२.६० ॥  
योगीश्वरेति विप्रस्य कृत्वा नाम युधिष्ठिर  ।  
विसर्जयित्वा देवेशस्तत्रैवान्तरधीयत  ॥ ४२.६१ ॥  
प्रेषयित्वा तु तं भूतं पिप्पलादोऽपि दुर्मनाः  ।  
पितृमातृसमुद्विग्नो नर्मदातटमाश्रितः  ॥ ४२.६२ ॥  
एकाङ्गुष्ठो निराहारो वर्षादा षोडशान्नृप  ।  
तोषयामास देवेशमुमया सह शङ्करम्  ॥ ४२.६३ ॥  
ततस्तत्तपसा तुष्टः शङ्करो वाक्यमब्रवीत् ॥ ४२.६४ ॥  

ईश्वर उवाच -  
परितुष्टोऽस्मि ते विप्र तपसानेन सुव्रत  ।  
वरं वृणीष्व ते दद्मि मनसा चेप्सितं शुभम्  ॥ ४२.६५ ॥  

पिप्पलाद उवाच -  
यदि मे भगवांस्तुष्टो यदि देयो वरो मम  ।  
अत्र सन्निहितो देव तीर्थे भव महेश्वर  ॥ ४२.६६ ॥  
एवमुक्तस्तथेत्युक्त्वा पिप्पलादं महामुनिम्  ।  
जगामादर्शनं देवो भूतसङ्घसमन्वितः  ॥ ४२.६७ ॥  
पिप्पलादो गते देवे स्नात्वा तत्र महाम्भसि  ।  
स्थापयित्वा महादेवं जगामोत्तरपर्वतम्  ॥ ४२.६८ ॥  
तत्र तीर्थे नरो भक्त्या स्नात्वा मन्त्रयुतं नृप  ।  
तर्पयित्वा पित्ःन् देवान् पूजयेच्च महेश्वरम्  ॥ ४२.६९ ॥  
अश्वमेधस्य यज्ञस्य फलं प्राप्नोत्यनुत्तमम्  ।  
मृतो रुद्रपुरं याति नात्र कार्या विचारणा  ॥ ४२.७० ॥  
अथ यो भोजयेद्विप्रान् पित्ःनुद्दिश्य भारत  ।  
तस्य ते द्वादशाब्दानि मोदन्ते दिवि तर्पिताः  ॥ ४२.७१ ॥  
सन्न्यासेन तु यः कश्चित्तत्र तीर्थे तनुं त्यजेत् ।  
अनिवर्तिका गतिस्तस्य रुद्रलोकात्कदाचन  ॥ ४२.७२ ॥  
एतत्सर्वं समाख्यातं यत्पृष्ठे हि त्वयानघ  ।  
माहात्म्यं पिप्पलादस्य तीर्थस्योत्पत्तिरेव च  ॥ ४२.७३ ॥  
एतत्पुण्यं पापहरं धन्यं दुःस्वप्ननाशनम्  ।  
पठतां शृण्वतां चैव सर्वपापक्षयो भवेत् ॥ ४२.७४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये पिप्पलादतीर्थमाहात्म्यवर्णनं नाम द्विचत्वारिंशोऽध्यायः ॥  


ऋKV अध्याय ४३  

श्रीमार्कण्डेय उवाच -  
ततो गच्छेत्तु राजेन्द्र विमलेश्वरमुत्तमम्  ।  
तत्र देवशिला रम्या स्वयं देवैर्विनिर्मिता  ॥ ४३.१ ॥  
तत्र स्नात्वा तु यो भक्त्या ब्राह्मणान्पूजयेन्नृप  ।  
स्वल्पेनापि हि दानेन तस्य चान्तो न विद्यते  ॥ ४३.२ ॥  

युधिष्ठिर उवाच -  
कानि दानानि विप्रेन्द्र शस्तानि धरणीतले  ।  
यानि दत्त्वा नरो भक्त्या मुच्यते सर्वपातकैः  ॥ ४३.३ ॥  

श्रीमार्कण्डेय उवाच -  
सुवर्णं रजतं ताम्रं मणिमौक्तिकमेव च  ।  
भूमिदानं च गोदानं मोचयत्पशुभान्नरम्  ॥ ४३.४ ॥  
तत्र तीर्थे तु यः कश्चित्कुरुते प्राणसङ्क्षयम्  ।  
रुद्रलोके वसेत्तावद्यावदा भूतसम्प्लवम्  ॥ ४३.५ ॥  
ततः पुष्करिणीं गच्छेत्सर्वपापक्षयङ्करीम्  ।  
तत्र स्नात्वार्चयेद्देवं तेजोराशिं दिवाकरम्  ॥ ४३.६ ॥  
ऋचमेकां जपेत्साम्नः सामवेदफलं लभेत् ।  
यजुर्वेदस्य जपनादृग्वेदस्य तथैव च  ॥ ४३.७ ॥  
अक्षरं वा जपेन्मन्त्रं ध्यायमानो दिवाकरम्  ।  
आदित्यहृदयं जप्त्वा मुच्यते सर्वकिल्बिषैः  ॥ ४३.८ ॥  
तत्र तीर्थे तु यः स्नात्वा विधिना जपेद्द्विजान्  ।  
तस्य कोटिगुणं पुण्यं जायते नात्र संशयः  ॥ ४३.९ ॥  
अनाशकेनाग्निगत्या जले वा देहपातनात् ।  
तस्मिंस्तीर्थे मृतो यस्तु स याति परमां गतिम्  ॥ ४३.१० ॥  
ब्राह्मणः क्षत्रियो वैश्यः शूद्रो वा नृपसत्तम  ।  
विहितं कर्म कुर्वाणः स गच्छेत्परमां गतिम्  ॥ ४३.११ ॥  

युधिष्ठिर उवाच -  
व्याधिं सत्त्वक्षयं मोहं ज्ञात्वा वर्णा द्विजोत्तम  ।  
पापेभ्यो विप्रमुच्यन्ते केन तत्साधनं वद  ॥ ४३.१२ ॥  

श्रीमार्कण्डेय उवाच -  
तिलोदकी तिलस्नायी कामक्रोधविवर्जितः  ।  
ब्राह्मणोऽनशनैः प्राणांस्त्यजल्लभति सद्गतिम्  ॥ ४३.१३ ॥  
सङ्ग्रामे सद्गतिं तात क्षत्रियो निधने लभेत् ।  
तदभावान्महाप्राज्ञ सेवमानो लभेदिति  ॥ ४३.१४ ॥  
व्याधिग्रहगृहीतो वा वृद्धो वा विकलेन्द्रियः  ।  
आत्मानं दाहयित्वाग्नौ विधिना सद्गतिं लभेत् ॥ ४३.१५ ॥  
वैश्योऽपि हि त्यजन्प्राणानेवं वै शुभभाग्भवेत् ।  
जले वा शुद्धभावेन त्यक्त्वा प्राणाञ्छिवो भवेत् ॥ ४३.१६ ॥  
शूद्रोऽपि द्विजशुश्रूषुस्तोषयित्वा महेश्वरम्  ।  
विमुच्य नान्यथा पापः पतते नरके ध्रुवम्  ॥ ४३.१७ ॥  
अथवा प्रणवाशक्तो द्विजेभ्यो गुरवे तथा  ।  
पञ्चाग्नौ शोषयेद्देहमापृच्छ्य द्विजसत्तमान्  ॥ ४३.१८ ॥  
शान्तदान्तजितक्रोधाञ्छास्त्रयुक्तान् विचक्षणान्  ।  
तेषां चैवोपदेशेन करीषाग्निं प्रसाधयेत् ॥ ४३.१९ ॥  
एवं वर्णा यथात्वेन मूढाहङ्कारमोहिताः  ।  
पतन्ति नरके घोरे यथान्धो गिरिगह्वरे  ॥ ४३.२० ॥  
ये शास्त्रविधिमुत्सृज्य वर्तन्ते कामचारतः  ।  
कृमियोनिं प्रपद्यन्ते तेषां पिण्डो न च क्रिया  ॥ ४३.२१ ॥  
श्रुतिस्मृत्युदितं धर्मं त्यक्त्वा यथेच्छाचारसेविनः  ।  
अष्टाविंशतिर्वै कोट्यो नरकाणां युधिष्ठिर  ॥ ४३.२२ ॥  
प्रत्येकं वा पतन्त्येते मग्ना नरकसागरे  ।  
दुर्लभं मानुषं जन्म बहुधर्मार्जितं नृप  ॥ ४३.२३ ॥  
तल्लब्ध्वा मदमात्सर्यं यो वै त्यजति मानवः  ।  
सन्नियम्य सदात्मानं ज्ञानचक्षुर्नरो हि सः  ॥ ४३.२४ ॥  
अज्ञानतिमिरान्धस्य ज्ञानाञ्जनशलाकया  ॥ ४३.२५ ॥  
यस्य नोन्मीलितं चक्षुर्ज्ञेयो जात्यन्ध एव सः  ।  
एतत्ते कथितं सर्वं यत्पृष्टं नृपसत्तम  ॥ ४३.२६ ॥  
तथानिष्टतराणां हि रुद्रस्य वचनं यथा  ।  
नर्मदा सरितां श्रेष्ठा रुद्रदेहाद्विनिःसृता  ॥ ४३.२७ ॥  
तारयेत्सर्वभूतानि स्थावराणि चराणि च  ।  
सर्वदेवाधिदेवेन ईश्वरेण महात्मना  ॥ ४३.२८ ॥  
लोकानां च हितार्थाय महापुण्यावतारिता  ।  
मानसं वाचिकं पापं स्नानान्नश्यति कर्मजम्  ॥ ४३.२९ ॥  
रुद्रदेहाद्विनिष्क्रान्ता तेन पुण्यतमा हि सा  ।  
प्रातरुत्थाय यो नित्यं भूमिमाक्रम्य भक्तितः  ॥ ४३.३० ॥  
एतन्मन्त्रं जपेत्तात स्नानस्य लभते फलम्  ।  
नमः पुण्यजले देवि नमः सागरगामिनि  ॥ ४३.३१ ॥  
नमोऽस्तु पापनिर्मोचे नमो देवि वरानने  ॥ ४३.३२ ॥  
नमोऽस्तु ते ऋषिवरसङ्घसेविते नमोऽस्तु ते त्रिनयनदेहनिःसृते  ।  
नमोऽस्तु ते सुकृतवतां सदा वरे नमोऽस्तु ते सततपवित्रपावनि  ॥ ४३.३३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे विमलेश्वरतीर्थमाहात्म्यवर्णनं नाम त्रिचत्वारिंशोऽध्यायः ॥  


ऋKV अध्याय ४४  

श्रीमार्कण्डेय उवाच -  
तीर्थानां परमं तीर्थं तच्छृणुष्व नराधिप  ।  
रेवाया दक्षिणे कूले निर्मितं शूलपाणिना  ॥ ४४.१ ॥  
मोक्षार्थं मानवेन्द्राणां निर्मितं नृपसत्तम  ।  

युधिष्ठिर उवाच -  
श्रुता मे विविधा धर्मास्तीर्थानि विविधानि च  ।  
दानधर्माः समस्ताश्च त्वत्प्रसादाद्द्विजोत्तम  ॥ ४४.२ ॥  
अन्यच्च श्रोतुमिच्छामि संसारश्छिद्यते यथा  ।  
पुनरागमनं नास्ति मोक्षप्राप्तिर्भवेद्यथा  ॥ ४४.३ ॥  
एतदाख्याहि मे सर्वं प्रसादाद्द्विजसत्तम  ॥ ४४.४ ॥  

मार्कण्डेय उवाच -  
शृणुष्वैकमना भूत्वा तीर्थात्तीर्थान्तरं महत् ।  
श्रुते यस्य प्रभावे तु मुच्यते चाब्दिकादघात् ॥ ४४.५ ॥  
वाचिकैर्मानसैर्वापि शारीरैश्च विशेषतः  ।  
कीर्तनात्तस्य तीर्थस्य मुच्यते सर्वपातकैः  ॥ ४४.६ ॥  
पञ्चक्रोशप्रमाणं तु तच्च तीर्थं महीपते  ।  
भुक्तिमुक्तिप्रदं दिव्यं प्राणिनां पापकर्मिणाम्  ॥ ४४.७ ॥  
रेवाया दक्षिणे कूले पर्वतो भृगुसञ्ज्ञितः  ।  
तस्य मूर्ध्नि च तत्तीर्थं स्थापितं चैव शम्भुना  ॥ ४४.८ ॥  
शूलभेदेति विख्यातं त्रिषु लोकेषु भूपते  ।  
तत्र स्थिताश्च ये वृक्षास्तीर्थाच्चैव चतुर्दिशम्  ॥ ४४.९ ॥  
पतिता निलयं यान्ति रुद्रस्य नात्र संशयः  ।  
मृतास्तत्रैव ये केचिज्जन्तवो भुवि पक्षिणः  ॥ ४४.१० ॥  
ते यान्ति परमं लोकं तत्र तीर्थे न संशयः  ।  
पातालान्निःसृता गङ्गा भोगवतीतिसञ्ज्ञिता  ॥ ४४.११ ॥  
निष्क्रान्ता शूलभेदाच्च सर्वपापक्षयङ्करी  ।  
या सा गीर्वाणनाम्न्यन्या वहेत्पुण्या महानदी  ॥ ४४.१२ ॥  
पतिता कुण्डमध्ये तु यत्र भिन्नं त्रिशूलिना  ।  
शम्भुना च पुरा तात उत्पाद्य च सरस्वती  ॥ ४४.१३ ॥  
सा तत्र पतिता राजन् प्राचीनाघविमोचिनी  ।  
भास्वत्या त्रितयं यत्र शिला गीर्वाणसञ्ज्ञिता  ॥ ४४.१४ ॥  
तत्र तीर्थे च तत्तीर्थं न भूतं न भविष्यति  ।  
केदारं च प्रयागं च कुरुक्षेत्रं गया तथा  ॥ ४४.१५ ॥  
अन्यानि च सुतीर्थानि कलां नार्हन्ति षोडशीम्  ।  
पञ्च स्थानानि तीर्थानि पृथग्भूतानि यानि च  ॥ ४४.१६ ॥  
वक्ष्यामि च समासेन एकैकं च पृथक्पृथक् ।  
गया नाभ्यां यथा पुण्या चक्रतीर्थं च तत्समम्  ॥ ४४.१७ ॥  
धर्मारण्ये यथा कूपं शूलभेदं च तत्समम्  ।  
ब्रह्मयूपं यथा पुण्यं देवनद्यास्तथैव च  ॥ ४४.१८ ॥  
यथा गयाशिरः पुण्यं सुराणां च यथा शिला  ।  
यथा च पुष्करं स्थानं मार्कण्डह्रद एव च  ॥ ४४.१९ ॥  
दत्त्वा पिण्डोदकं तत्र पिण्डाणां च तथाक्षयम्  ।  
यस्तत्र कुरुते श्राद्धं तोयं पिबति नित्यशः  ।  
मुच्यते सर्वपापैस्तु उरगः कञ्चुकैरिव  ।  
अनिन्द्यान्पूजयेद्विप्रान् दम्भक्रोधविवर्जितान्  ॥ ४४.२० ॥  
त्रयोदशदिनं दानं त्रयोदशगुणं भवेत् ।  
अभ्यर्चितं सुरं दृष्ट्वा गणनाथं गजाननम्  ॥ ४४.२१ ॥  
सर्वे विघ्ना विनश्यन्ति दृष्ट्वा कम्बलक्षेत्रपम्  ॥ ४४.२२ ॥  
पूजयेत्परया भक्त्या शूलपाणिं महेश्वरम्  ॥ ४४.२३ ॥  
देवस्य पूर्वभागे तु उमा पूज्या प्रयत्नतः  ।  
मार्कण्डेशं ततो भक्त्या पूजयेद्गुहवासिनम्  ॥ ४४.२४ ॥  
मुच्यन्ते पातकैः सर्वैरज्ञानज्ञानसञ्चितैः  ।  
गुहामध्ये प्रविष्टस्तु जपेत्सूक्तं तु त्र्यक्षरम्  ॥ ४४.२५ ॥  
नीलपर्वतजं पुण्यं षष्ठांशेन लभेत सः  ।  
त्रिनरास्तत्र तिष्ठन्ति सादित्यमरुतैः सह  ॥ ४४.२६ ॥  
सर्वदेवमयं स्थानं कोटिलिङ्गमनुत्तमम्  ।  
यथा नदीनदाः सर्वे सागरे यान्ति सङ्क्षयम्  ॥ ४४.२७ ॥  
तथा पापानि नश्यन्ति शूलभेदस्य दर्शनात् ।  
प्रत्यक्षो दृश्यतेऽद्यापि प्रत्ययो ह्यवनीपते  ॥ ४४.२८ ॥  
विस्फुलिङ्गा लिङ्गमध्ये स्पन्दन्ते स्नानयोगतः  ।  
द्वितीयः प्रत्ययस्तत्र तैलबिन्दुर्न सर्पति  ॥ ४४.२९ ॥  
एवं हि प्रत्ययस्तत्र शूलभेदप्रभावजः  ।  
यः स्मरेच्छूलभेदं तु त्रिकालं नित्यमेव च  ॥ ४४.३० ॥  
स पूतश्च भवेत्साक्षात्सबाह्याभ्यन्तरो नृप  ।  
न कस्यचिन्मया ख्यातं पृष्टोऽहं त्रिदशैरपि  ॥ ४४.३१ ॥  
गुह्याद्गुह्यतरं तीर्थं सदा गोप्यं कृतं मया  ।  
सर्वपापहरं पुण्यं सर्वदोषघ्नमुत्तमम्  ॥ ४४.३२ ॥  
सर्वतीर्थमयं तीर्थं शूलभेदं जनेश्वर  ।  
श्रुते यस्य प्रभावे तु मुच्यते सर्वपातकैः  ॥ ४४.३३ ॥  
शूलभेदं मया तात सङ्क्षेपात्कथितं तव  ।  
यः शृणोति नरो भक्त्या मुच्यते सर्वपातकैः  ॥ ४४.३४ ॥  


॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदप्रशंसावर्णनं नाम चतुश्चत्वारिंशोऽध्यायः॥  


ऋKV अध्याय ४५  

श्रीमार्कण्डेय उवाच -  
एष एव पुरा प्रश्नः परिपृष्टो महेश्वरम्  ।  
राज्ञा चोत्तानपादेन ऋषिदेवसमागमे  ॥ ४५.१ ॥  

उत्तानपाद उवाच -  
इदं तीर्थं महापुण्यं सर्वदेवमयं परम्  ।  
गुह्याद्गुह्यतरं स्थानं न दृष्टं न श्रुतं हर  ॥ ४५.२ ॥  
शूलभेदं कथं जातं केनैवोत्पादितं पुरा  ।  
माहात्म्यं तस्य तीर्थस्य विस्तराच्छंस मे प्रभो  ॥ ४५.३ ॥  

ईश्वर उवाच -  
आसीत्पुरा महावीर्यो दानवो बलदर्पितः  ।  
मर्त्ये न तादृशः कश्चिद्विक्रमेण बलेन वा  ॥ ४५.४ ॥  
सूनुर्ब्रह्मसुतस्यायमन्धको नाम दुर्मदः  ।  
निजस्थाने वसन् पापः कुर्वन् राज्यमकण्टकम्  ॥ ४५.५ ॥  
हृष्टपुष्टो वसन्मर्त्ये स सुरैर्नाभिभूयते  ।  
भवनं तस्य पापस्य वह्नेरुपवनं यथा  ॥ ४५.६ ॥  
एतस्मिन्नन्धकः काले चिन्तयामास भारत  ।  
तोषयामि महादेवं येन सानुग्रहो भवेत् ॥ ४५.७ ॥  
प्रार्थयामि वरं दिव्यं यो मे मनसि वर्तते  ।  
परं स निश्चयं कृत्वा सोऽन्धको निर्गतो गृहात् ॥ ४५.८ ॥  
रेवातटं समासाद्य दानवस्तपसि स्थितः  ।  
उग्रं तपश्चचारासौ दारुणं लोमहर्षणम्  ॥ ४५.९ ॥  
दिव्यं वर्षसहस्रं स निराहारोऽभवत्ततः  ।  
द्वितीयं तु सहस्रं स न्यवसद्वारिभोजनः  ॥ ४५.१० ॥  
तृतीयं तु सहस्रं स धूमपानरतोऽभवत् ।  
चतुर्थं वर्षसाहस्रं योगाभ्यासेन संस्थितः  ॥ ४५.११ ॥  
कोपीह नेदृश चक्रे तपः परमदारुणम्  ।  
अस्थिचर्मावशेषोऽसौ यावत्तिष्ठति भारत  ॥ ४५.१२ ॥  
तस्य मूर्ध्नि ततो राजन् धूमवार्त्तिर्विनिःसृता  ।  
देवलोकमतीत्यासौ कैलासं व्याप्य संस्थिता  ॥ ४५.१३ ॥  
तावद्देवसमीपस्था उमा वचनमब्रवीत् ।  
कोऽस्त्ययं मानुषे लोके तपसोग्रेण संस्थितः  ॥ ४५.१४ ॥  
चतुर्वर्षसहस्राणि व्यतीयुः परमेश्वर  ।  
न केनापीदृशं तप्तं तपो दृष्टं श्रुतं तथा  ॥ ४५.१५ ॥  
अवज्ञां कुरुषे देव किमत्र नियमान्विते  ।  
सर्वस्य दत्से शीघ्रं त्वमल्पेन तपसा विभो  ॥ ४५.१६ ॥  
नाक्षक्रीडां करिष्येऽद्य त्वया सह महेश्वर  ।  
यावन्नोत्थाप्यते ह्येष दानवो भक्तवत्सल  ॥ ४५.१७ ॥  

ईश्वर उवाच -  
साधु साधु महादेवि सर्वलक्षणलक्षिते  ।  
अहं तं न विजानामि क्लिश्यन्तं दानवेश्वरम्  ॥ ४५.१८ ॥  
योगाभ्यासे स्थितो भद्रे ध्यायंस्तत्परमं पदम्  ।  
तत्रागच्छ मया सार्द्धं यत्र तप्यत्यसौ तपः  ॥ ४५.१९ ॥  
उमया सहितो देवो गतस्तत्र महेश्वरः  ।  
अस्थिचर्मावशेषस्तु दृष्टो देवेन शम्भुना  ॥ ४५.२० ॥  
प्रत्युवाच प्रसन्नोऽसौ देवदेवो महेश्वरः  ।  
भोभोः कष्टं कृतं भीमं दारुणं लोमहर्षणम्  ॥ ४५.२१ ॥  
ईदृशं च तपो घोरं कस्माद्वत्स त्वया कृतम्  ।  
वरं दास्याम्यहं वत्स यस्ते मनसि वर्तते  ॥ ४५.२२ ॥  

अन्धक उवाच -  
यदि तुष्टोऽसि मे देव वरदो यदि शङ्कर  ।  
सुरान् सर्वान् विजेष्यामि त्वत्प्रसादान्महेश्वर  ॥ ४५.२३ ॥  

ईश्वर उवाच -  
स्वप्नेऽपि त्रिदशाः सर्वे न योद्धव्याः कदाचन  ।  
असम्भाव्यं न वक्तव्यं मनसो यन्न रोचते  ॥ ४५.२४ ॥  
अन्यं किमपि याचस्व यस्ते मनसि वर्तते  ।  
स्वर्गे वा यदि वा मर्त्ये पातालेषु च संस्थितान्  ॥ ४५.२५ ॥  
मर्त्येषु विविधान् भोगान् भोक्ष्यसि त्वं यथेप्सितान्  ।  
कुरु निष्कण्टकं राज्यं स्वर्गे देवपतिर्यथा  ॥ ४५.२६ ॥  
देवस्य वचनं श्रुत्वा सोऽन्धको विमनाः स्थितः  ।  
वृथा क्लेशश्च मे जातो न किञ्चित्साधितं मया  ॥ ४५.२७ ॥  
निश्वासं परमं मुक्त्वा निपपात धरातले  ।  
मूलच्छिन्नो यथा वृक्षो निरुच्छ्वासस्तदाभवत् ॥ ४५.२८ ॥  
मूर्च्छापन्नं ततो दृष्ट्वा देवी वचनमब्रवीत् ।  
यं कामं कामयत्येष तमस्मै देहि शङ्कर  ॥ ४५.२९ ॥  
भक्तानुपेक्षमाणस्य तवाकीर्तिर्भविष्यति  ॥ ४५.३० ॥  

ईश्वर उवाच -  
यदि दास्ये वरं देवि इच्छाभूतं कदाचन  ।  
ततो न मंस्यते विष्णुं न ब्रह्माणं न मामपि  ॥ ४५.३१ ॥  
उच्चत्वमाप्तो देवेशि अन्यानपि सुरासुरान्  ॥ ४५.३२ ॥  

देव्युवाच -  
कमप्युपायमाश्रित्य उत्थापय महेश्वर  ।  
विष्णुवर्जं सुरान्सर्वाञ्जयस्वेति वरं वद  ॥ ४५.३३ ॥  

ईश्वर उवाच -  
उपायः शोभनो देवि यो मे मनसि वर्तते  ।  
तमेवास्मै प्रदास्यामि यस्त्वया कथितो वरः  ॥ ४५.३४ ॥  
ततोऽमृतेन संसिक्तः स्वस्थोऽभूत्तत्क्षणादयम्  ।  
तथा पुनर्नवो जातः सर्वावयवशोभितः  ॥ ४५.३५ ॥  
शृणुष्वैकमना भूत्वा गृहाण वरमुत्तमम्  ।  
विष्णुवर्जं प्रदास्यामि यत्तवाभिमतं प्रियम्  ॥ ४५.३६ ॥  
सर्वं च सफलं तुभ्यं मा धर्मस्तेऽन्यथा भवेत् ।  
ददामीति वरं तुभ्यं मन्यसे यदि चासुर  ॥ ४५.३७ ॥  
विष्णुवर्जं सुरान् सर्वाञ्जेष्यसि त्वं च मां विना  ॥ ४५.३८ ॥  

अन्धक उवाच -  
भवत्वेवमिति प्राह बलमास्थाय केवलम्  ।  
विष्णुवर्जं विजेष्येऽहं स्वबलेन महेश्वर  ॥ ४५.३९ ॥  
कृतार्थोऽहं हि सञ्जात इत्युक्त्वा प्रणतिं गतः  ।  
गच्छ देवोमयासार्द्धं कैलासशिखरं वरम्  ॥ ४५.४० ॥  
वृषपुङ्गवमारुह्य देवोऽसावुमया सह  ।  
वरं दत्त्वा स तस्यैवं तत्रैवान्तरधीयत  ॥ ४५.४१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अन्धकवरप्रदानवर्णनं नाम पञ्चचत्वारिंशोऽध्यायः ॥  


ऋKV अध्याय ४६  

श्रीमार्कण्डेय उवाच -  
स दानवो वरं लब्ध्वा जगाम स्वपुरं प्रति  ।  
ददर्श स्वपुरं राजञ्छोभितं चित्रचत्वरैः  ॥ ४६.१ ॥  
उद्यानैश्चैव विविधैः कदलीखण्डमण्डितैः  ।  
पनसैर्बकुलैश्चैवाम्रातैराम्रैश्च चम्पकैः  ॥ ४६.२ ॥  
अशोकैर्नालिकेरैश्च मातुलिङ्गैः सदाडिमैः  ।  
नानावृक्षैश्च शोभाढ्यं तडागैरुपशोभितम्  ॥ ४६.३ ॥  
देवतायतनैर्दिव्यैर्ध्वजमालासुशोभितैः  ।  
वेदाध्ययननिर्घोषैर्मङ्गलाद्यैर्विनादितम्  ॥ ४६.४ ॥  
प्राविशद्भवने दिव्ये काञ्चने रुक्ममालिनि  ।  
अपश्यत्स सुतान् भार्याममात्यान् दासभृत्यकान्  ॥ ४६.५ ॥  
ततो जयप्रदान् सर्वानितश्चेतश्च धावतः  ।  
हृच्छोभां च प्रकुर्वाणान् वै जयन्तीभिरुच्चकैः  ॥ ४६.६ ॥  
केचित्तोरणमाबध्य केचित्पुष्पाण्यवाकिरन्  ।  
मातुलिङ्गकराश्चान्ये धावन्ति ह्यन्धकं प्रति  ॥ ४६.७ ॥  
पुरे जनाश्च दृश्यन्ते भाजनैरन्नपूरितैः  ।  
पूर्णहस्ताः प्रदृश्यन्ते तत्रैव बहवो जनाः  ॥ ४६.८ ॥  
साक्षतैर्भाजनैस्तत्र शतसाहस्रयोषितः  ।  
मन्त्रान् पठन्ति विप्राश्च मङ्गलान्यपि योषितः  ॥ ४६.९ ॥  
अमात्याश्चैव भृत्याश्च गजांश्चाढौकयन्ति च  ।  
वर्धापयन्ति ते सर्वे ये केचित्पुरवासिनः  ॥ ४६.१० ॥  
हृष्टस्तुष्टोऽवसत्तत्र सचिवैः सह सोऽन्धकः  ।  
ददर्श स जगत्सर्वं तुरङ्गांश्च पदातिकान्  ॥ ४६.११ ॥  
तथैव विविधान् कोशांस्तत्र काञ्चनपूरितान्  ।  
महिषीर्गा वृषांश्चैवापश्यच्छत्राण्यनेकधा  ॥ ४६.१२ ॥  
स एवमन्धकस्तत्र कियन्तं कालमावसत् ।  
हृष्टस्तुष्टो वसन्मर्त्ये स सुरैर्नाभ्यभूयत  ॥ ४६.१३ ॥  
वरं लब्धं तु तं ज्ञात्वा शङ्किताः स्वर्गवासिनः  ।  
एकीभूताश्च ते सर्वे वासवं शरणं गताः  ॥ ४६.१४ ॥  

शक्र उवाच -  
कथमागमनं वोऽत्र सर्वेषामपि नाकिनाम्  ।  
कस्माद्वो भयमुत्पन्नमागताः शरणं कथम्  ॥ ४६.१५ ॥  
ततस्ते ह्यमराः सर्वे शक्रमेतद्वचोऽब्रुवन्  ॥ ४६.१६ ॥  
देवा ऊचुः  ।  
सुरनाथान्धको नाम दैत्यः शम्भुवरोर्जितः  ।  
अजेयः सर्वदेवानां किं नु कार्यमतः परम्  ॥ ४६.१७ ॥  
तत्त्वं चिन्तय देवेश क उपायो विधीयताम्  ।  
इत्थं वदन्ति ते देवाः शक्राग्रे मन्त्रणोद्यताः  ॥ ४६.१८ ॥  
मन्त्रयन्ति च यावद्वै तावच्चारमुखेरितम्  ।  
ज्ञात्वा तत्र स देवौघं दानवो निर्गतो गृहात् ॥ ४६.१९ ॥  
एकाकी स्यन्दनारूढ आयुर्धैबहुभिर्वृतः  ।  
दुर्गमं मेरुपृष्ठं स लीलयैव गतो नृप  ॥ ४६.२० ॥  
स्वर्णप्राकारसंयुक्तं शोभितं विविधाश्रमैः  ।  
दुर्गमं शत्रुवर्गस्य तदा पार्थिवसत्तम  ॥ ४६.२१ ॥  
प्रविवेशासुरस्तत्र लीलया स्वगृहे यथा  ।  
वृत्रहा भयमापन्नः स्वकीयं चासनं ददौ  ॥ ४६.२२ ॥  
उपविष्टोऽन्धकस्तत्र शक्रस्यैवासने शुभे  ।  
आस्थानं कलयामास सर्वतस्त्रिदशावृतम्  ॥ ४६.२३ ॥  

शक्र उवाच -  
किं तवागमनं चात्र किं कार्यं कथयस्व मे  ।  
यदस्मदीयं वित्तं हि तत्ते दास्यामि दानव  ॥ ४६.२४ ॥  

अन्धक उवाच -  
नाहं वै कामये कोशं न गजांश्च सुरेश्वर  ।  
स्वकीयं दर्शयस्वाद्य स्वर्गशृङ्गारभूषितम्  ॥ ४६.२५ ॥  
ऐरावतं महानागं तं चैवोच्चैःश्रवोहयम्  ।  
उर्वश्यादीनि रत्नानि मम दर्शय गोपते  ॥ ४६.२६ ॥  
पारिजातकपुष्पाणि वृक्षजातीननेकशः  ।  
वादित्राणि च सर्वाणि दर्शयस्व शचीपते  ॥ ४६.२७ ॥  
तस्य तद्वचनं श्रुत्वा शक्रश्चिन्तितवानिदम्  ।  
योऽमुं निहन्ति पाप्मानं न तं पश्यामि कर्हिचित् ॥ ४६.२८ ॥  
नास्ति रक्षाप्रदः कश्चित्स्वर्गलोकस्य दुःखिनः  ।  
भयत्रस्तो ददावन्यद्वादित्राद्यप्सरोगणैः  ॥ ४६.२९ ॥  
रङ्गभूमावुपाविश्य कारयामास ताण्डवम्  ।  
उपविष्टाः सुराः सर्वे यममारुतकिन्नराः  ॥ ४६.३० ॥  
उर्वश्याद्या अप्सरसो गीतवादित्रयोगतः  ।  
ननृतुः पुरतस्तस्य सर्वा एकैकशो नृप  ॥ ४६.३१ ॥  
न व्यश्राम्यत तच्चित्तं दृष्ट्वा चाप्सरसस्तदा  ।  
शचीं प्रति मनस्तस्य सकाममभवन्नृप  ॥ ४६.३२ ॥  
गृहीत्वा शक्रभार्यां स प्रस्थितः स्वपुरं प्रति  ।  
ततः प्रववृते युद्धमन्धकस्य सुरैः सह  ॥ ४६.३३ ॥  
तेन देवगणाः सर्वे ध्वस्ताः पार्थिवसत्तम  ।  
सङ्ग्रामे विविधैः शस्त्रैश्चक्रवज्रादिभिर्घनैः  ॥ ४६.३४ ॥  
सन्तापिताः सुराः सर्वे क्षयं नीता ह्यनेकशः  ।  
सर्वेऽपि मरुतस्तेन भग्नाः सङ्ग्राममूर्धनि  ॥ ४६.३५ ॥  
यथा सिंहोगजान् सर्वान् विचित्य विचरेद्वनम्  ।  
तद्वदेकेन ते देवा जिताः सर्वे पराङ्मुखाः  ॥ ४६.३६ ॥  
बालोऽधिपो यथा ग्रामे स्वेच्छया पीडयेज्जनान्  ।  
स्वैरमाक्रम्य गृह्णाति कोशवासांसि चासकृत् ॥ ४६.३७ ॥  
गतं न पश्यत्यात्मानं प्रजासन्तापनेन च  ।  
गृहीत्वा शक्रभार्यां स गतो वै दानवोत्तमः  ॥ ४६.३८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये शचीहरणवर्णनं नाम षट्चत्वारिंशोऽध्यायः ॥  


ऋKV अध्याय ४७  

श्रीमार्कण्डेय उवाच -  
गीर्वाणाश्च ततः सर्वे ब्रह्माणं शरणं गताः  ।  
गजैर्गिरिवराकारैर्हयैश्चैव गजोपमैः  ॥ ४७.१ ॥  
स्यन्दनैर्नगराकारैः सिंहशार्दूलयोजितैः  ।  
कच्छपैर्महिषैश्चान्यैर्मकरैश्च तथापरे  ॥ ४७.२ ॥  
ब्रह्मलोकमनुप्राप्ता देवाः शक्रपुरोगमाः  ।  
दृष्ट्वा पद्मोद्भवं देवं साष्टाङ्गं प्रणताः सुराः  ॥ ४७.३ ॥  
देवा ऊचुः  ।  
जय देव जगद्वन्द्य जय संसृतिकारक  ।  
पद्मयोने सुरश्रेष्ठ त्वामेव शरणं गताः  ॥ ४७.४ ॥  
सोद्वेगं भाषितं श्रुत्वा देवानां भावितात्मनाम्  ।  
मेघगम्भीरया वाचा देवराजमुवाच ह  ॥ ४७.५ ॥  
किमत्रागमनं देवाः सर्वेषां वै विवर्णता  ।  
केनापमानिताः सर्वे शीघ्रं मे कथ्यतां स्वयम्  ॥ ४७.६ ॥  
देवा ऊचुः  ।  
अन्धकाख्यो महादैत्यो बलवान् पद्मसम्भव  ।  
तेन देवगणाः सर्वे धनरत्नैर्वियोजिताः  ॥ ४७.७ ॥  
हत्वा देवगणांस्तावदसिचक्रपरद्द्विश्वधैः  ।  
गृहीत्वा शक्रभार्यां स दानवोऽपि गतो बलात् ॥ ४७.८ ॥  
देवानां वचनं श्रुत्वा ब्रह्मा लोकपितामहः  ।  
चिन्तयामास राजेन्द्र वधार्थं दानवस्य ह  ॥ ४७.९ ॥  
अवध्यो दानवः पापः सर्वेषां वो दिवौकसाम्  ।  
स त्राता सर्वजगतां नान्यो विद्येत कुत्रचित् ॥ ४७.१० ॥  
एवमुक्ताः सुराः सर्वे ब्रह्मणा तदनन्तरम्  ।  
ब्रह्माणं ते पुरस्कृत्य गता यत्र स केशवः  ।  
तुष्टुवुर्विविधैः स्तोत्रैर्ब्रह्माद्याश्चक्रपाणिनम्  ॥ ४७.११ ॥  
देवा ऊचुः  ।  
जय त्वं देवदेवेश लक्ष्म्या वक्षःस्थलाश्रितः  ।  
असुरक्षय देवेश वयं ते शरणं गताः  ॥ ४७.१२ ॥  
स्तूयमानः सुरैः सर्वैर्ब्रह्माद्यैश्च जनार्दनः  ।  
सम्प्रहृष्टमना भूत्वा सुरसङ्घमुवाच ह  ॥ ४७.१३ ॥  

श्रीवासुदेव उवाच -  
स्वागतं देवविप्राणां सुप्रभाताद्य शर्वरी  ।  
किं कार्यं प्रोच्यतां क्षिप्रं कस्य रुष्टा दिवौकसः  ॥ ४७.१४ ॥  
किं दुःखं कश्च सन्तापः कुतो वा भयमागतम्  ।  
कथयन्तु महाभागाः कारणं यन्मनोगतम्  ॥ ४७.१५ ॥  
पराभवः कृतो येन सोऽद्य यातु यमालयम्  ।  
एवमुक्तास्तु कृष्णेन कथयामासुरस्य तत् ॥ ४७.१६ ॥  
दर्शयन्तः स्वकान्देहान् लज्जमाना ह्यधोमुखाः  ।  
हृतराज्या ह्यन्धकेन कृता निस्तेजसः प्रभो  ॥ ४७.१७ ॥  
पितेव पुत्रं परिरक्ष देव जहीन्द्रशत्रुं सह पुत्रपौत्रैः  ।  
तथेति चोक्तः कमलासनेन सुरासुरैर्वन्दितपादपद्मः  ॥ ४७.१८ ॥  
शङ्खं चक्रं गदां चापं सङ्गृह्य परमेश्वरः  ।  
उत्थितो भोगपर्यङ्काद्देवानां पुरतस्तदा  ॥ ४७.१९ ॥  

श्रीवासुदेव उवाच -  
पाताले यदि वा मर्त्ये नाके वा यदि तिष्ठति  ।  
तं हनिष्याम्यहं पापं येन सन्तापिताः सुराः  ॥ ४७.२० ॥  
स्वं स्थानं यान्तु गीर्वाणाः सन्तुष्टा भावितौजसः  ।  
विष्णोस्तद्वचनं श्रुत्वा ब्रह्माद्यास्ते सवासवाः  ॥ ४७.२१ ॥  
स्वयानैस्तु हरिं नत्वा हृदि तुष्टा दिवं ययुः  ॥ ४७.२२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गीर्वाणस्वर्गमनवर्णनं नाम सप्तचत्वारिंशोऽध्यायः ॥  


ऋKV अध्याय ४८  

उत्तानपाद उवाच -  
कस्मिन्स्थानेऽवसद्देव सोऽन्धको दैत्यपुङ्गवः  ।  
सर्वान्देवांश्च निर्जित्य कस्मिन्स्थाने समास्थितः  ॥ ४८.१ ॥  

श्रीमहेश उवाच -  
प्रविष्टो दानवो यत्र कथयामि नराधिप  ।  
पाताललोकमाश्रित्य कन्या विध्वंसते तु सः  ॥ ४८.२ ॥  
तत्र स्थितं तं विज्ञाय चापमादाय केशवः  ।  
व्यसृजद्बाणमाग्नेयं दह्यतामिति चिन्तयन्  ॥ ४८.३ ॥  
दह्यमानोऽग्निना सोऽपि वारुणास्त्रं स सन्दधे  ।  
वारुणास्त्रेण महता आग्नेयं शमितं तदा  ॥ ४८.४ ॥  
ततोऽसौ चिन्तयामास केन बाणो विसर्जितः  ।  
कस्यैषा पौरुषी शक्तिः को यास्यति यमालयम्  ॥ ४८.५ ॥  
ततोऽन्धको मृधे क्रुद्धो बाणमार्गेण निर्गतः  ।  
स दृष्ट्वा बाणमार्गेण चापहस्तं जनार्दनम्  ॥ ४८.६ ॥  

अन्धक उवाच -  
न शर्म लप्स्यसे ह्यद्य मया दृष्ट्याभिवीक्षितः  ।  
न शक्नोषि तथा गन्तुं नागः शार्दूलदर्शनात् ॥ ४८.७ ॥  
आगच्छति यथा भक्ष्यं मार्जारस्य च मूषिकः  ।  
न शक्नोषि तथा यातुं संस्थितस्त्वं ममाग्रतः  ॥ ४८.८ ॥  
अहं त्वां प्रेषयिष्यामि यममार्गे सुदारुणे  ।  
अहमन्वेषयिष्यामि किल यास्यामि ते गृहम्  ॥ ४८.९ ॥  
उपनीतोऽसि कालेन सङ्ग्रामे मम केशव  ।  
ये त्वया निर्जिताः पूर्वं दानवा अप्यनेकशः  ॥ ४८.१० ॥  
न भवन्ति पुमांसस्ते स्त्रियस्ताश्चैव केशव  ।  
परं न शस्त्रसङ्ग्रामं करिष्यामि त्वया सह  ॥ ४८.११ ॥  
वदतो दानवेन्द्रस्य न चुकोप स केशवः  ।  
अयुध्यमानं तं दृष्ट्वा चिन्तयामास दानवः  ॥ ४८.१२ ॥  
द्वन्द्वयुद्धं करिष्यामि निश्चित्य युयुधे नृप  ।  
स कृष्णेन पदाक्षिप्तः पतितः पृथिवीतले  ॥ ४८.१३ ॥  
मुहूर्तात्स समाश्वस्य उत्थायेदं व्यचिन्तयत् ।  
अशक्तो द्वन्द्वयुद्धाय ततः साम प्रयुक्तवान्  ।  
पाणिभ्यां सम्पुटं कृत्वा साष्टाङ्गं प्रणतः शुचिः  ॥ ४८.१४ ॥  

अन्धक उवाच -  
जय कृष्णाय हरये विष्णवे जिष्णवे नमः  ।  
हृषीकेश जगद्धात्रे अच्युताय महात्मने  ॥ ४८.१५ ॥  
नमः पङ्कजनाभाय नमः पङ्कजमालिने  ।  
जनार्दनाय श्रीशाय श्रीपते पीतवाससे  ॥ ४८.१६ ॥  
गोविन्दाय नमो नित्यं नमो जलधिशायिने  ।  
नमः करालवक्त्राय नरसिंहाय नादिने  ॥ ४८.१७ ॥  
शार्ङ्गिणे सितवर्णाय शङ्खचक्रगदाभृते  ।  
नमो वामनरूपाय यज्ञरूपाय ते नमः  ॥ ४८.१८ ॥  
नमो वराहरूपाय क्रान्तलोकत्रयाय च  ।  
व्याप्ताशेषदिगन्ताय केशवाय नमोनमः  ॥ ४८.१९ ॥  
वासुदेव नमस्तुभ्यं नमः कैटभनाशिने  ।  
लक्ष्म्यालय सुरश्रेष्ठ नमस्ते सुरनायक  ॥ ४८.२० ॥  
विष्णोर्देवाधिदेवस्य प्रमाणं येऽपि कुर्वते  ।  
प्रजापतेर्जगद्धातुस्तेषामपि नमाम्यहम्  ॥ ४८.२१ ॥  
समस्तभूतदेवस्य वासुदेवस्य धीमतः  ।  
प्रणामं ये प्रकुर्वन्ति तेषामपि नमाम्यहम्  ॥ ४८.२२ ॥  
तस्य यज्ञवराहस्य विष्णोरमिततेजसः  ।  
प्रणामं ये प्रकुर्वन्ति तेषामपि नमाम्यहम्  ॥ ४८.२३ ॥  
गुणानां हि निधानाय नमस्तेऽस्तु पुनःपुनः  ।  
कारुण्याम्बुनिधे देव सर्वभक्तिप्रियाय च  ॥ ४८.२४ ॥  

श्रीभगवानुवाच -  
तुष्टस्ते दानवेन्द्राहं वरं वृणु यथेप्सितम्  ।  
ददामि ते वरं नूनमपि त्रैलोक्यदुर्लभम्  ॥ ४८.२५ ॥  

अन्धक उवाच -  
यदि तुष्टोऽसि मे देव वरं दास्यसि चेप्सितम्  ।  
तदा ददस्व मे देव युद्धं परमशोभनम्  ।  
अवद्धस्तपूतो येनाहं लोकान्गन्तास्मि शोभनान्  ॥ ४८.२६ ॥  

श्रीभगवानुवाच -  
कथं ददामि ते युद्धं तोषितोऽहं त्वया पुनः  ।  
न त्वां तु प्रभवेत्कोपः कथं युध्यामि तेऽन्धक  ॥ ४८.२७ ॥  
यदि ते वर्तते बुद्धिर्युद्धं प्रति न संशयः  ।  
ततो गच्छस्व युद्धाय देवं प्रति महेश्वरम्  ॥ ४८.२८ ॥  

अन्धक उवाच -  
न तत्र सिध्यते कार्यं देवं प्रति महेश्वरम्  ॥ ४८.२९ ॥  

श्रीभगवानुवाच -  
पुत्र त्वं शिखरं गत्वा धूनयस्व बलेन च  ॥ ४८.३० ॥  
विधूते तत्र देवेशः कोपं कर्ता सुदारुणम्  ।  
कोपितः शङ्करो रौद्रं युद्धं दास्यति दानव  ॥ ४८.३१ ॥  
विष्णुवाक्यादसौ पापो गतो यत्र महेश्वरः  ।  
कैलासशिखरं प्राप्य धुनोति स्म मुहुर्मुहुः  ॥ ४८.३२ ॥  
धूनिते तत्र शिखरे कम्पितं भुवनत्रयम्  ।  
निपेतुः शिखराग्राणि कम्पमानान्यनेकशः  ॥ ४८.३३ ॥  
चत्वारः सागराः क्षिप्रमेकीभूता महीपते  ।  
निपेतुरुल्कापाताश्च पादपा अप्यनेकशः  ॥ ४८.३४ ॥  
उमया सहितो देवो विस्मयं परमं गतः  ।  
गाढमालिङ्ग्य गिरिजा देवं वचनमब्रवीत् ॥ ४८.३५ ॥  
किमर्थं कम्पते शैलः किमर्थं कम्पते धरा  ।  
किमर्थं कम्पते नागो मर्त्यः पातालमेव च  ।  
किं वा युगक्षयो देव तन्ममाख्यातुमर्हसि  ॥ ४८.३६ ॥  

ईश्वर उवाच -  
कस्यैषा दुर्मतिर्जाता क्षिप्तः सर्पमुखे करः  ।  
ललाटे च कृतं वर्म स यास्यति यमालयम्  ॥ ४८.३७ ॥  
कैलासमाश्रितो येन सुप्तोऽहं येन बोधितः  ।  
तं वधिष्ये न सन्देहः सम्मुखो वा भवेद्यदि  ॥ ४८.३८ ॥  
चिन्तयामास देवेशो ह्यन्धकोऽयं न संशयः  ।  
उपायं चिन्तयामास येनासौ वध्यते क्षणात् ॥ ४८.३९ ॥  
आगताश्च सुराः सर्वे ब्रह्माद्या वसुभिः सह  ।  
रथं देवमयं कृत्वा सर्वलक्षणसंयुतम्  ॥ ४८.४० ॥  
केचिद्देवाः स्थिताश्चक्रे केचित्तुण्डाग्रपार्श्वयोः  ।  
केचिन्नाभ्यां स्थिता देवाः केचिद्धुर्येषु संस्थिताः  ॥ ४८.४१ ॥  
धुरीषु निश्चलाः केचित्केचिद्यूपेषु संस्थिताः  ।  
केचित्स्यन्दनसंस्तम्भाः केचित्स्यन्दनवेष्टकाः  ॥ ४८.४२ ॥  
आमलसारकेऽन्येऽपि अन्येऽपि कलशे स्थिताः  ।  
रिपोर्भयङ्करं दिव्यं ध्वजमालादिशोभितम्  ॥ ४८.४३ ॥  
रथं देवमयं कृत्वा तमारूढो जगद्गुरुः  ।  
निर्ययौ दानवो यत्र कोपाविष्टो महेश्वरः  ॥ ४८.४४ ॥  
तिष्ठ तिष्ठेत्युवाचाथ क्व प्रयास्यसि दुर्मते  ।  
शरासनं करे गृह्य शरांश्चिक्षेप दानवे  ॥ ४८.४५ ॥  
दानवेऽधिष्ठिते युद्धे शरैश्चिछेद सायकान्  ।  
शरासनेण तत्रैव अन्धकश्छादितस्तदा  ॥ ४८.४६ ॥  
न तत्र दृश्यते सूर्यो नाकाशं न च चन्द्रमाः  ।  
आग्नेयमस्त्रं व्यसृजद्दानवोऽपि शिवं प्रति  ॥ ४८.४७ ॥  
दह्यमानाः शराङ्गारैस्तत्रसुः सर्वदेवताः  ।  
रक्ष रक्ष महादेव दह्यमानांस्तु दानवात् ॥ ४८.४८ ॥  
ततो देवाधिदेवोऽसौ वारुणास्त्रमयोऽजयत् ।  
वारुणास्त्रेण निमिषादाग्नेयं नाशितं तदा  ॥ ४८.४९ ॥  
दानवेन तदा मुक्तं वायव्यास्त्रं रणाजिरे  ।  
वारुणं च गतं तात वायव्यास्त्रविनाशितम्  ॥ ४८.५० ॥  
देवो व्यसर्जयत्सार्पं क्रोधाविष्टेन चेतसा  ।  
मारुतं नाशितं बाणैः सर्पैस्तत्र न संशयः  ॥ ४८.५१ ॥  
दानवेन ततो मुक्तं गरुडास्त्रं च लीलया  ।  
गारुडास्त्रं च तद्दृष्ट्वा सार्पं नैव व्यदृश्यत  ॥ ४८.५२ ॥  
ततो देवाधिदेवेन नारसिंहं विसर्जितम्  ।  
नारसिंहास्त्रबाणेन गारुडास्त्रं प्रशामितम्  ॥ ४८.५३ ॥  
अस्त्रमस्त्रेण शम्येत न बाध्येत परस्परम्  ।  
महद्युद्धमभूत्तातसुरासुरभयङ्करम्  ॥ ४८.५४ ॥  
चक्रनालीकनाराचैस्तोमरैः खड्गमुद्गरैः  ।  
वत्सदन्तैस्तथा भल्लैः कर्णिकारैश्च शोभनैः  ॥ ४८.५५ ॥  
एवं न शक्यते हन्तुं दानवो विविधायुधैः  ।  
तदा ज्वालाकरालाश्च खड्गनाराचतोमराः  ॥ ४८.५६ ॥  
वृषाङ्केन विमुक्तास्तु समरे दानवं प्रति  ।  
न संस्पृशन्ति शस्त्राणि गात्रं गौडवधूरिव  ॥ ४८.५७ ॥  
आयुधानि ततस्त्यक्त्वा बाहुयुद्धमुपस्थितौ  ।  
करं करेण सङ्गृह्य प्रहरन्तौ स्वमुष्टिभिः  ।  
रणप्रयोगैर्युध्यन्तौ युयुधाते शिवान्धकौ  ॥ ४८.५८ ॥  

श्रीमार्कण्डेय उवाच -  
अन्धकं प्रति देवेशश्चिन्तयामास निग्रहम्  ।  
हनिष्यामि न सन्देहो दुष्टात्मानं न संशयः  ॥ ४८.५९ ॥  
स शिवेन यदा क्षिप्तः पतितः पृथिवीतले  ।  
ऊर्ध्वबाहुरधोवक्त्रो दानवो नृपसत्तम  ॥ ४८.६० ॥  
क्रोधाविष्टेन देवेशः सङ्ग्रामे देवशत्रुणा  ।  
कक्षयोः कुहरे क्षिप्त्वा बन्धेनाक्रम्य पीडितः  ॥ ४८.६१ ॥  
निस्पन्दश्चाभवद्देवो मूर्च्छायुक्तो महेश्वरः  ।  
मूर्च्छापन्नं तु तं ज्ञात्वा चिन्तयामास दानवः  ॥ ४८.६२ ॥  
हाहा कष्टं कृतं मेऽद्य दुष्कृतं पापकर्मणा  ।  
किं करोमि कथं कर्म कस्मिन्स्थाने तु मोचये  ॥ ४८.६३ ॥  
गृहीत्वा देवमुत्सङ्गे गतः कैलासपर्वतम्  ।  
शय्यायां शङ्करं न्यस्य निर्ययौ दैत्यराट्ततः  ॥ ४८.६४ ॥  
शय्यायां पतितो देवः प्रपेदे वेदनां ततः  ।  
तावद्ददर्श चात्मानं स्वकीयभवनस्थितम्  ॥ ४८.६५ ॥  
पराभवः कृतो मद्यं कथं तेन दुरात्मना  ।  
क्रोधवेगसमाविष्टो निर्ययौ दानवं प्रति  ॥ ४८.६६ ॥  
आयसीं लगुडीं गृह्य प्रभुर्भारसहस्रजाम्  ।  
दानवं च ततो दृष्ट्वा प्राक्षिपत्तस्य मूर्धनि  ॥ ४८.६७ ॥  
खड्गेन ताडयामास दानवः प्रहसन्रणे  ।  
देवेनाथस्मृतं चास्त्रं कौच्छेराख्यं महाहवे  ॥ ४८.६८ ॥  
दीप्यमानं समुत्सृज्य हृदये ताडितः क्षणात् ।  
ततः स ताडितस्तेन रुधिरोद्गारमुद्वमन्  ॥ ४८.६९ ॥  
पतितोऽधोमुखो भूत्वा ततः शूलेन भेदितः  ।  
पुनश्च देवदेवेन शूलेन द्विदलीकृतः  ॥ ४८.७० ॥  
शूलाग्रेऽसौ स्थितः पापो भ्रान्तवांश्चक्रवत्तदा  ।  
ये ये भूम्यां पतन्ति स्म तत्कायाद्रक्तबिन्दवः  ॥ ४८.७१ ॥  
ते ते सर्वे समुत्तस्थुर्दानवाः शास्त्रपाणयः  ।  
व्याकुलस्तु ततो देवो दानवेन तरस्विना  ॥ ४८.७२ ॥  
देवेनाथ स्मृता दुर्गा चामुण्डा भीषणानना  ।  
आयाता भीषणाकारा नानायुधविराजिता  ॥ ४८.७३ ॥  
महादंष्ट्रा महाकाया पिङ्गाक्षी लम्बकर्णिका  ।  
आदेशो दीयतां देव को यास्यति यमालयम्  ॥ ४८.७४ ॥  

ईश्वर उवाच -  
पिबास्य रुधिरं भद्रे यथेष्टं दानवस्य च  ।  
निपतद्रुधिरं भूमौ दुर्गे गृह्णीष्व माचिरम्  ॥ ४८.७५ ॥  
निहन्मि दानवं यावत्साहाय्यं कुरु सुन्दरि  ।  
एवमुक्ता तु सा दुर्गा पपौ च रुधिरं ततः  ॥ ४८.७६ ॥  
निहता दानवाः सर्वे देवेशेन सहस्रशः  ।  
अन्धकोऽपि च तान् दृष्ट्वा दानवानवनिं गतान्  ।  
ततो वाग्भिः प्रतुष्टाव देवदेवं महेश्वरम्  ॥ ४८.७७ ॥  

अन्धक उवाच -  
जयस्व देवदेवेश उमार्धार्धाशरीरधृक् ।  
नमस्ते देवदेवेश सर्वाय त्रिगुणात्मने  ॥ ४८.७८ ॥  
वृषभासनमारूढ शशाङ्ककृतशेखर  ।  
जय खट्वाङ्गहस्ताय गङ्गाधर नमोऽस्तु ते  ॥ ४८.७९ ॥  
नमो डमरुहस्ताय नमः कपालमालिने  ।  
स्मरदेहविनाशाय महेशाय नमोऽस्तु ते  ॥ ४८.८० ॥  
पूष्णो दन्तनिपाताय गणनाथाय ते नमः  ।  
जय स्वरूपदेहाय अरूपबहुरूपिणे  ॥ ४८.८१ ॥  
उत्तमाङ्गविनाशाय विरिञ्चेरपि शङ्कर  ।  
श्मशानवासिने नित्यं नित्यं भैरवरूपिणे  ॥ ४८.८२ ॥  
त्वं सर्वगोऽसि त्वं कर्ता त्वं हर्ता नान्य एव च  ।  
त्वं भूमिस्त्वं दिशश्चैव त्वं गुरुर्भार्गवस्तथा  ॥ ४८.८३ ॥  
सौरिस्त्वं देवदेवेश भूमिपुत्रस्तथैव च  ।  
ऋक्षग्रहादिकं सर्वं यद्दृश्यं तत्त्वमेव च  ॥ ४८.८४ ॥  
एवं स्तुतिं तदा कृत्वा देवं प्रति स दानवः  ।  
संहताभ्यां तु पाणिभ्यां प्रणनाम महेश्वरम्  ॥ ४८.८५ ॥  

ईश्वर उवाच -  
साधु साधु महासत्त्व वरं याचस्व दानव  ।  
दाताहं याचकस्त्वं हि ददामीह यथेप्सितम्  ॥ ४८.८६ ॥  

अन्धक उवाच -  
यदि तुष्टोऽसि देवेश यदि देयो वरो मम  ।  
तदात्मसदृशोऽहं ते कर्तव्यो नापरो वरः  ॥ ४८.८७ ॥  
भस्मी जटी त्रिनेत्री च त्रिशूली च चतुर्भुजः  ।  
व्याघ्रचर्मोत्तरीयश्च नागयज्ञोपवीतकः  ॥ ४८.८८ ॥  
एतदिच्छाम्यहं सर्वं यदि तुष्टो महेश्वर  ॥ ४८.८९ ॥  

ईश्वर उवाच -  
ददामि ते वरं ह्यद्य यस्त्वया याचितोऽनघ  ।  
गणेषु मे स्थितः पुत्र भृङ्गीशस्त्वं भविष्यसि  ॥ ४८.९० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डेऽन्धकवधतद्वरप्रदानवर्णनं नामाष्टचत्वारिंशोऽध्यायः ॥  


ऋKV अध्याय ४९  

मार्कण्डेय उवाच -  
अन्धकं तु निहत्याथ देवदेवो महेश्वरः  ।  
उमया सहितो रुद्रः कैलासमगमन्नगम्  ॥ ४९.१ ॥  
आगताश्च ततो देवा ब्रह्माद्याश्च सवासवाः  ।  
हृष्टास्तुष्टाश्च ते सर्वे प्रणेमुः पार्वतीपतिम्  ॥ ४९.२ ॥  

ईश्वर उवाच -  
उपाविशन्तु ते सर्वे ये केचन समागताः  ।  
निहतो दानवो ह्येष गीर्वाणार्थे पितामह  ॥ ४९.३ ॥  
रक्तेन तस्य मे शूलं निर्मलं नैव जायते  ।  
शुभव्रततपोजप्यरतो ब्रह्मन्मया हतः  ॥ ४९.४ ॥  
कर्तुमिच्छाम्यहं सम्यक्तीर्थयानं चतुर्मुख  ।  
आगच्छन्तु मया सार्द्धं ये यूयमिह सङ्गताः  ॥ ४९.५ ॥  
इत्युक्त्वा देवदेवेशः प्रभासं प्रतिनिर्ययौ  ।  
प्रभासाद्यानि तीर्थानि गङ्गासागरमध्यतः  ॥ ४९.६ ॥  
अवगाह्यापि सर्वाणि नैर्मल्यं नाभवन्नृप  ।  
नर्मदायां ततो गत्वा देवो देवैः समन्वितः  ॥ ४९.७ ॥  
उत्तरं दक्षिणं कूलमवागाहत्प्रियव्रतः  ।  
गतस्तु दक्षिणे कूले पर्वते भृगुसञ्ज्ञितम्  ॥ ४९.८ ॥  
तत्र स्थित्वा महादेवो देवैः सह महीपते  ।  
भ्रान्त्वा भ्रान्त्वा चिरं श्रान्तो निर्विण्णो निषसाद ह  ॥ ४९.९ ॥  
मनोहारि यतः स्थानं सर्वेषां वै दिवौकसाम्  ।  
तीर्थं विशिष्टं तन्मत्वा स्थितो देवो महेश्वरः  ॥ ४९.१० ॥  
गिरिं विव्याध शूलेन भिन्नं तेन रसातलम्  ।  
निर्मलं चाभवच्छूलं न लेपो दृश्यते क्वचित् ॥ ४९.११ ॥  
देवैराह्वानिता तत्र महापुण्या च भारती  ।  
पर्वतान्निःसृता तत्र महापुण्या सरस्वती  ॥ ४९.१२ ॥  
द्वितीयः सङ्गमस्तत्र यथा वेण्यां सितासितः  ।  
तत्र ब्रह्मा स्वयं देवो ब्रह्मेशं लिङ्गमुत्तमम्  ॥ ४९.१३ ॥  
संस्थापयामास पुण्यं सर्वदुःखघ्नमुत्तमम्  ।  
तस्य याम्ये दिशो भागे स्वयं देवो जनार्दनः  ॥ ४९.१४ ॥  
तिष्ठते च सदा तत्र विष्णुपादाग्रसंस्थिता  ।  
अम्भसो न भवेन्मार्गः कुण्डमध्यस्थितस्य च  ॥ ४९.१५ ॥  
शूलाग्रेण कृता रेखा ततस्तोयं वहेन्नृप  ।  
तत्तोयं च गतं तत्र यत्र रेवा महानदी  ॥ ४९.१६ ॥  
जललिङ्गं महापुण्यं चकतीर्थं नृपोत्तम  ।  
शूलभेदे च देवेशः स्नानं कुर्याद्यथाविधि  ॥ ४९.१७ ॥  
आत्मानं मन्यते शुद्धं न किञ्चित्कल्मषं कृतम्  ।  
तस्यैवोत्तरकाष्ठायां देवदेवो जगद्गुरुः  ॥ ४९.१८ ॥  
आत्मना देवदेवेशः शूलपाणिः प्रतिष्ठितः  ।  
सर्वतीर्थेषु तत्तीर्थं सर्वदेवमयं परम्  ॥ ४९.१९ ॥  
सर्वपापहरं पुण्यं सर्वदुःखघ्नमुत्तमम्  ।  
तत्र तीर्थे प्रतिष्ठाप्य देवदेवं जगद्गुरुः  ॥ ४९.२० ॥  
रक्षापालांस्ततो मुक्त्वा शतं साष्टविनायकान्  ।  
क्षेत्रपालाः शतं साष्टं तद्रक्षन्ति प्रयत्नतः  ॥ ४९.२१ ॥  
विघ्नास्तस्योपजायन्ते यस्तत्र स्थातुमिच्छति  ।  
केचित्कुटुम्बात्ततासु व्याग्राः केचित्कृषीषु च  ॥ ४९.२२ ॥  
केचित्सभां प्रकुर्वन्ति केचिद्द्रव्यार्जने रताः  ।  
परोक्षवादं कुर्वन्ति केऽपि हिंसारताः सदा  ॥ ४९.२३ ॥  
परदाररताः केचित्केचिद्वृत्तिविहिंसकाः  ।  
अन्ये केचिद्वदन्त्येवं कथं तीर्थेषु गम्यते  ॥ ४९.२४ ॥  
क्षुधया पीड्यते भार्या पुत्रभृत्यादयस्तदा  ।  
मोहजालेषु योज्यन्ते एवं देवगणैर्नराः  ॥ ४९.२५ ॥  
पापाचाराश्च ये मर्त्याः स्नानं तेषां न जायते  ।  
संरक्षन्ति च तत्तीर्थं देवभृत्यगणाः सदा  ॥ ४९.२६ ॥  
धन्याः पुण्याश्च ये मर्त्यास्तेषां स्नानं प्रजायते  ।  
सरस्वत्या भोगवत्या देवनद्या विशेषतः  ॥ ४९.२७ ॥  
अयं तु सङ्गमः पुण्यो यथा वेण्यां सितासितः  ।  
दृष्ट्वा तीर्थं तु ते सर्वे गीर्वाणा हृष्टचेतसः  ॥ ४९.२८ ॥  
देवस्य सन्निधौ भूत्वा वर्णयामासुरुत्तमम्  ।  
इदं तीर्थं तु देवेश गयातीर्थेन ते समम्  ॥ ४९.२९ ॥  
गुह्याद्गुह्यतमं तीर्थं न भूतं न भविष्यति  ।  
शूलपाणिः समभ्यर्च्य इन्द्राद्यैरप्सरोगणैः  ॥ ४९.३० ॥  
यक्षकिन्नरगन्धर्वैर्दिक्पालैर्लोकपैरपि  ।  
नृत्यगीतैस्तथा स्तोत्रैः सर्वैश्चापि सुरासुरैः  ॥ ४९.३१ ॥  
पूज्यमानो गणैः सर्वैः सिद्धैर्नागैर्महेश्वरः  ।  
देवेन भेदितं तत्र शूलाग्रेण नराधिप  ॥ ४९.३२ ॥  
त्रिधा यत्रेक्ष्यतेऽद्यापि ह्यावर्तः सुरपूरितः  ।  
कुण्डत्रयं नरव्याघ्र महत्कलकलान्वितम्  ॥ ४९.३३ ॥  
सर्वपापक्षयकरं सर्वदुःखघ्नमुत्तमम्  ।  
तत्र तीर्थे तु यः स्नाति उपवासपरायणः  ॥ ४९.३४ ॥  
दीक्षामन्त्रविहीनोऽपि मुच्यते चाब्दिकादघात् ।  
ये पुनर्विधिवत्स्नान्ति मन्त्रैः पञ्चभिरेव च  ॥ ४९.३५ ॥  
वेदोक्तैः पञ्चभिर्मन्त्रैः सहिरण्यघटैः शुभैः  ।  
अक्षरैर्दशभिश्चैव षड्भिर्वा त्रिभिरेव वा  ॥ ४९.३६ ॥  
पृथग्भूतैर्द्विजातीनां तीर्थे कार्यं नराधिप  ।  
ब्रह्मक्षत्रविशां वापि स्त्रीशूद्राणां तथैव च  ॥ ४९.३७ ॥  
पुरुषाणां त्रयीं ध्यात्वा स्नानं कुर्याद्यथाविधि  ।  
दशाक्षरेण मन्त्रेण ये पिबन्ति जलं नराः  ॥ ४९.३८ ॥  
ते गच्छन्ति परं लोकं यत्र देवो महेश्वरः  ।  
केदारे च यथा पीतं रुद्रकुण्डे तथैव च  ॥ ४९.३९ ॥  
पञ्चरेफसमायुक्तं क्षकारं सुरपूजितम्  ।  
ओङ्कारेण समायुक्तमेतद्वेद्यं प्रकीर्तितम्  ॥ ४९.४० ॥  
यस्तत्र कुरुते स्नानं विधियुक्तो जितेन्द्रियः  ।  
तिलमिश्रेण तोयेन तर्पयेत्पितृदेवताः  ॥ ४९.४१ ॥  
कुलानां तारयेद्विंशं दशपूर्वान्दशापरान्  ।  
गयादिपञ्चस्थानेषु यः श्राद्धं कुरुते नरः  ॥ ४९.४२ ॥  
स तत्र फलमाप्नोति शूलभेदे न संशयः  ।  
यस्तत्र विधिना युक्तो दद्याद्दानानि भक्तितः  ॥ ४९.४३ ॥  
तुदक्षयं फलं तत्र सुकृतं दुष्कृतं तथा  ।  
गयाशिरो यथा पुण्यं पितृकार्येषु सर्वदा  ॥ ४९.४४ ॥  
शूलभेदं तथा पुण्यं स्नानदानादितर्पणैः  ।  
भक्त्या ददाति यस्तत्र काञ्चनं गां महीं तिलान्  ॥ ४९.४५ ॥  
आसनोपानहौ शय्यां वराश्वान् क्षत्रियस्तथा  ।  
वस्त्रयुग्मं च धान्यं च गृहं पूर्णं प्रयत्नतः  ॥ ४९.४६ ॥  
सयोक्त्रं लाङ्गलं दद्यात्कृष्टां चैव वसुन्धराम्  ।  
दानान्येतानि यो दद्याद्ब्राह्मणे वेदपारगे  ॥ ४९.४७ ॥  
श्रोत्रिये कुलसम्पन्ने शुचिष्मति जितेन्द्रिये  ।  
श्रुताध्ययनसम्पन्ने दम्भहीने क्रियान्विते  ।  
त्रयोदशाहःस्वेकैकं त्रयोदशगुणं भवेत् ॥ ४९.४८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदोत्पत्तिमाहात्म्यवर्णनं नामैकोनपञ्चाशत्तमोऽध्यायः ॥  


ऋKV अध्याय ५०  

उत्तानपाद उवाच -  
द्विजाश्च कीदृशाः पूज्या अपूज्याः कीदृशाः स्मृताः  ।  
श्राद्धे वैवाहिके कार्ये दाने चैव विशेषतः  ॥ ५०.१ ॥  
यदि श्रद्धा भवेद्दैवयोगाच्छ्राद्धादिके विधौ  ।  
एतदाख्याहि मे देव कस्य दानं न दीयते  ॥ ५०.२ ॥  

ईश्वर उवाच -  
यथा काष्ठमयो हस्ती यथा चर्ममयो मृगः  ।  
ब्राह्मणश्चानधीयानस्त्रयस्ते नामधारकाः  ॥ ५०.३ ॥  
यथा षण्ढोऽफलः स्त्रीषु यथा गौर्गवि चाफला  ।  
यथा चाज्ञेऽफलं दानं तथा विप्रोऽनृचोऽफलः  ॥ ५०.४ ॥  
यथाऽनृणे बीजमुप्त्वा वप्ता न लभते फलम्  ।  
तथानृचे हविर्दत्त्वा न दाता लभते फलम्  ॥ ५०.५ ॥  
रोगी हीनातिरिक्ताङ्गः काणः पौनर्भवस्तथा  ।  
अवकीर्णी श्यावदन्तः सर्वाशी वृषलीपतिः  ॥ ५०.६ ॥  
मित्रध्रुक्पिशुनः सोमविक्रयी परनिन्दकः  ।  
पितृमातृगुरुत्यागी नित्यं ब्राह्मणनिन्दकः  ॥ ५०.७ ॥  
शूद्रान्नं मन्त्रसंयुक्तं यो विप्रो भक्षयेन्नृप  ।  
सोऽस्पृश्यः कर्मचाण्डालः स्पृष्ट्वा स्नानं समाचरेत् ॥ ५०.८ ॥  
कुनखी वृषली स्तेयी वार्द्धुष्यः कुण्डगोलकौ  ।  
महादानरतो यश्च यश्चात्महनने रतः  ॥ ५०.९ ॥  
भृतकाध्यापकः क्लीबः कन्यादूष्यभिशस्तकः  ।  
एते विप्राः सदा त्याज्याः परिभाव्य प्रयत्नतः  ॥ ५०.१० ॥  
प्रतिग्रहं गृहीत्वा तु वाणिज्यं यस्तु कारयेत् ।  
तस्य दानं न दातव्यं वृथा भवति तस्य तत् ॥ ५०.११ ॥  
श्रुताध्ययनसम्पन्ना ये द्विजा वृत्ततत्पराः  ।  
तेषां यद्दीयते दानं सर्वमक्षयतां व्रजेत् ॥ ५०.१२ ॥  
दरिद्रान्भर भूपाल मा समृद्धान् कदाचन  ।  
व्याधितस्यौषधं पथ्यं नीरुजस्य किमौषधैः  ॥ ५०.१३ ॥  

उत्तानपाद उवाच -  
कीदृशोऽथ विधिस्तत्र तीर्थश्राद्धस्य का क्रिया  ।  
दानं च दीयते यद्वत्तन्ममाख्याहि शङ्कर  ॥ ५०.१४ ॥  

ईश्वर उवाच -  
श्राद्धं कृत्वा गृहे भक्त्या शुचिश्चापि जितेन्द्रियः  ।  
गुरुं प्रदक्षिणीकृत्य भोज्य सीमान्तके ततः  ॥ ५०.१५ ॥  
वाग्यतः प्रव्रजेत्तावद्यावत्सीमां न लङ्घयेत् ।  
शूलभेदं ततो गत्वा स्नानं कुर्याद्यथाविधि  ॥ ५०.१६ ॥  
पञ्चस्थानेषु च श्राद्धं हव्यकव्यादिभिः क्रमात् ।  
पिण्डदानं च यः कुर्यात्पायसैर्मधुसर्पिषा  ॥ ५०.१७ ॥  
पितरस्तस्य तृप्यन्ति द्वादशाब्दानि पञ्च च  ।  
अक्षतैर्बदरैर्बिल्वैर्गुदमधुसर्पिषा  ॥ ५०.१८ ॥  
सापि तत्फलमाप्नोति तीर्थेऽस्मिन्नात्र संशयः  ।  
उपानहौ च यो दद्याद्ब्राह्मणेभ्यः प्रयत्नतः  ॥ ५०.१९ ॥  
सोऽपि स्वर्गमवाप्नोति हयारूढो न संशयः  ।  
शय्यामश्वं च यो दद्याच्छत्त्रिकां वा विशेषतः  ॥ ५०.२० ॥  
गच्छेद्विमानमारूढः सोऽप्सरोवृन्दवेष्टितः  ।  
उत्तमं यो गृहं दद्यात्सप्तधान्यसमन्वितम्  ॥ ५०.२१ ॥  
स्वेच्छया मे वसेल्लोके काञ्चने भवने हि सः  ।  
तिलधेनुं च यो दद्यात्सवत्सां वस्त्रसम्प्लुताम्  ॥ ५०.२२ ॥  
नाकपृष्ठे वसेत्तावद्यावदाभूतसम्प्लवम्  ।  
गृहे वा यदि वारण्ये तीर्थवर्त्मनि वा नृप  ॥ ५०.२३ ॥  
तोयमन्नं च यो दद्याद्यमलोकं स नेक्षते  ।  
सर्वदानानि दीयन्ते तेषां फलमवाप्यते  ॥ ५०.२४ ॥  
उदकं चात्र दानं च दद्यादभयमेव च  ।  
अन्नदानात्परं दानं न भूतं न भविष्यति  ॥ ५०.२५ ॥  
कन्यादानं तु यः कुर्याद्वृषं वा यः समुत्सृजेत् ।  
तस्य वासो भवेत्तत्र यत्राहमिति नान्यथा  ॥ ५०.२६ ॥  

उत्तानपाद उवाच -  
कन्यादानं कथं स्वामिन् कर्तव्यं धार्मिकैः सदा  ।  
परिग्रहो यथा पोष्यः कन्योद्वाहस्तथैव च  ॥ ५०.२७ ॥  
अन्यत्पृच्छामि देवेश कस्य कन्या न दीयते  ।  
दातव्यं कुत्र तद्देव कस्मै दत्तमथाक्षयम्  ॥ ५०.२८ ॥  
उत्तमं मध्यमं वापि कनीयः स्यात्कथं विभो  ।  
राजसं तामसं वापि निःश्रेयसमथापि वा  ॥ ५०.२९ ॥  

ईश्वर उवाच -  
सर्वेषामेव दानानां कन्यादानं विशिष्यते  ।  
यो दद्यात्परया भक्त्याभिगम्य तनयां निजाम्  ॥ ५०.३० ॥  
कुलीनाय सुरूपाय गुणज्ञाय मनीषिणे  ।  
सुलग्ने सुमुहूर्ते च दद्यात्कन्यामलङ्कृताम्  ॥ ५०.३१ ॥  
अश्वान्ना गांश्च वासांसि योऽत्र दद्यात्स्वशक्तितः  ।  
तस्य वासो भवेत्तत्र पदं यत्र निरामयम्  ॥ ५०.३२ ॥  
येनात्र दुहिता दत्ता प्राणेभ्योऽपि गरीयसी  ।  
तेन सर्वमिदं दत्तं त्रैलोक्यं सचराचरम्  ॥ ५०.३३ ॥  
यः कन्यार्थं ततो लब्ध्वा भिक्षते चैव तद्धनम्  ।  
स भवेत्कर्मचण्डालः काष्ठकीलो भवेन्मृतः  ॥ ५०.३४ ॥  
गृहेऽपि तस्य योऽश्नीयाज्जिह्वालौल्यात्कथञ्चन  ।  
चान्द्रायणेन शुध्येत तप्तकृच्छ्रेण वा पुनः  ॥ ५०.३५ ॥  

उत्तानपाद उवाच -  
वित्तं न विद्यते यस्य कन्यैवास्ति च यद्गृहे  ।  
कथं चोद्वाहनं तस्य न याञ्चां कुरुते यदि  ॥ ५०.३६ ॥  

ईश्वर उवाच -  
अवितेनैव कर्तव्यं कन्योद्वहनकं नृप  ।  
कन्यानाम समुच्चार्य न दोषाय कदाचन  ॥ ५०.३७ ॥  
अभिगम्योत्तमं दानं यच्च दानमयाचितम्  ।  
भविष्यति युगस्यान्तस्तस्यान्तो नैव विद्यते  ॥ ५०.३८ ॥  
अभिगम्योत्तमं दानं स्मृतमाहूय मध्यमम्  ।  
याच्यमानं कनीयः स्याद्देहि देहीति चाधमम्  ॥ ५०.३९ ॥  
यथैवाश्माश्मनाबद्धो निक्षिप्तो वारिमध्यतः  ।  
द्वावेतौ निधनं यातस्तद्वदन्नमपात्रके  ॥ ५०.४० ॥  
असमर्थे ततो दानं न प्रदेयं कदाचन  ।  
दातारं नयतेऽधस्तादात्मानं च विशेषतः  ॥ ५०.४१ ॥  
समर्थस्तारयेद्द्वौ तु काष्ठं शुष्कं यथा जले  ।  
यथा नौश्च तथा विद्वान्प्रापयेदपरं तटम्  ॥ ५०.४२ ॥  
आहिताग्निश्च गृह्णाति यः शूद्राणां प्रतिग्रहम्  ।  
इह जन्मनि शूद्रोऽसौ मृतः श्वा चोपजायते  ॥ ५०.४३ ॥  
वृथा क्लेशश्च जायेत ब्राह्मणे ह्यग्निहोत्रिणि  ।  
असत्प्रतिग्रहं कुर्वन्गुप्तं नीचस्य गर्हितम्  ॥ ५०.४४ ॥  
अभोज्यः स भवेन्मर्त्यो दह्यते कारिषाग्निना  ।  
कटकारो भवेत्पश्चात्सप्त जन्म न संशयः  ॥ ५०.४५ ॥  
लज्जादाक्षिण्यलोभाच्च यद्दानं चोपरोधजम्  ।  
भृत्येभ्यश्च तु यद्दानं तद्वृथा निष्फलं भवेत् ॥ ५०.४६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये पात्रापात्रपरीक्षादानादिनियमवर्णनं नाम पञ्चाशत्तमोऽध्यायः ॥  


ऋKV अध्याय ५१  

उत्तानपाद उवाच -  
काले तत्क्रियते कस्मिञ्छ्राद्धं दानं तथेश्वर  ।  
यात्रा तत्र प्रकर्तव्या तिथौ यस्यां वदाशु तत् ॥ ५१.१ ॥  

ईश्वर उवाच -  
पितृतीर्थं यथा पुण्यं सर्वकामिकमुत्तमम्  ।  
इदं तीर्थं तथा पुण्यं स्नानदानादितर्पणैः  ॥ ५१.२ ॥  
विशेषेण तु कुर्वीत श्राद्धं सर्वयुगादिषु  ।  
मन्वन्तरादयो वत्स श्रूयन्तां च चतुर्दश  ॥ ५१.३ ॥  
अश्वयुक्छुक्लनवमी द्वादशी कार्त्तिकस्य च  ।  
तृतीया चैत्रमासस्य तथा भाद्रपदस्य च  ॥ ५१.४ ॥  
आषाढस्यैव दशमी माघस्यैव तु सप्तमी  ।  
श्रावणस्याष्टमी कृष्णा तथाषाढस्य पूर्णिमा  ॥ ५१.५ ॥  
फाल्गुनस्य त्वमावास्या पौषस्यैकादशी सिता  ।  
कार्त्तिकी फाल्गुनी चैत्री ज्यैष्ठी पञ्चदशी तथा  ॥ ५१.६ ॥  
मन्वन्तरादयश्चैते अनन्तफलदाः स्मृताः  ।  
अयने चोत्तरे राजन्दक्षिणे श्राद्धमाचरेत् ॥ ५१.७ ॥  
कार्त्तिकी च तथा माघी वैशाखस्य तृतीयिका  ।  
पौर्णमासी च चैत्रस्य ज्येष्ठस्य च विशेषतः  ॥ ५१.८ ॥  
अष्टकासु च सङ्क्रान्तौ व्यतीपाते तथैव च  ।  
श्राद्धकाला इमे सर्वे दत्तमेष्वक्षयं स्मृतम्  ॥ ५१.९ ॥  
मधुमासे सिते पक्ष एकादश्यामुपोषितः  ।  
निशि जागरणं कुर्याद्विष्णुपादसमीपतः  ॥ ५१.१० ॥  
धूपदीपादिनैवेद्यैः स्रङ्मालागुरुचन्दनैः  ।  
अर्चां कुर्वन्ति ये विष्णोः पठेयुः प्राक्तनीं कथाम्  ॥ ५१.११ ॥  
ऋग्यजुःसाममन्त्रोक्तं सूक्तं जपति यो द्विजः  ।  
सर्वपापविनिर्मुक्तो विष्णुलोकं स गच्छति  ॥ ५१.१२ ॥  
प्रातः श्राद्धं प्रकुर्वीत द्विजान् सम्पूज्य यत्नतः  ।  
दानं दद्याद्यथाशक्ति गोहिरण्याम्बरादिकम्  ॥ ५१.१३ ॥  
पितरस्तस्य तृप्यन्ति यावदाभूतसम्प्लवम्  ।  
श्राद्धदस्तु व्रजेत्तत्र यत्र देवो जनार्दनः  ॥ ५१.१४ ॥  
त्रयोदश्यां ततो गच्छेद्गुहावासिनि लिङ्गके  ।  
दृष्ट्वा मार्कण्डमीशानं मुच्यते सर्वपातकैः  ॥ ५१.१५ ॥  

उत्तानपाद उवाच -  
गुहामध्ये महादेव लिङ्गं परमशोभितम्  ।  
येन प्रतिष्ठितं देव तन्ममाख्यातुमर्हसि  ॥ ५१.१६ ॥  

ईश्वर उवाच -  
त्रिषु लोकेषु विख्यातो मार्कण्डेयो मुनीश्वरः  ।  
दिव्यं वर्षसहस्रं स तपस्तेपे सुदारुणम्  ॥ ५१.१७ ॥  
गुहामध्यं प्रविष्टोऽसौ योगाभ्यासमुपाश्रितः  ।  
लिङ्गं तु स्थापितं तेन मार्कण्डेश्वरसञ्ज्ञितम्  ॥ ५१.१८ ॥  
तत्र स्नात्वा च यो भक्त्या सोपवासो जितेन्द्रियः  ।  
तत्र जागरणं कुर्वन् दद्याद्दीपं प्रयत्नतः  ॥ ५१.१९ ॥  
देवस्य स्नपनं कुर्यान्मृतैः पञ्चभिस्तथा  ।  
यथा शक्त्या समालभ्य पूजां कुर्याद्यथाविधि  ॥ ५१.२० ॥  
स्वशाखोत्पन्नमन्त्रैश्च जपं कुर्युर्द्विजातयः  ।  
सावित्र्यष्टसहस्रं तु शताष्टकमथापि वा  ॥ ५१.२१ ॥  
एतत्कृत्वा नृपश्रेष्ठ जन्मनः फलमाप्नुयात् ।  
चतुर्दश्यां तु वै स्नात्वा पूजां कृत्वा यथाविधि  ॥ ५१.२२ ॥  
पात्रं परीक्ष्य दातव्यमात्मनः श्रेय इच्छता  ।  
पितरस्तस्य तृप्यन्ति द्वादशाब्दान्यसंशयम्  ॥ ५१.२३ ॥  
दाता स गच्छते तत्र यत्र भोगाः सनातनाः  ।  
गुहामध्ये प्रविष्टस्तु लोटयेच्चैव शक्तितः  ॥ ५१.२४ ॥  
नीले गिरौ हि यत्पुण्यं तत्समस्तं लभन्ति ते  ।  
शूलभेदे तु यः कुर्याच्छ्राद्धं पर्वणि पर्वणि  ॥ ५१.२५ ॥  
विशेषाच्चैत्रमासान्ते तस्य पुण्यफलं शृणु  ।  
केदारे चैव यत्पुण्यं गङ्गासागरसङ्गमे  ॥ ५१.२६ ॥  
सितासिते तु यत्पुण्यमन्यतीर्थे विशेषतः  ।  
अर्बुदे विद्यते पुण्यं पुण्यं चामरपर्वते  ॥ ५१.२७ ॥  
गयादिसर्वतीर्थानां फलमाप्नोति मानवः  ।  
विधिमन्त्रसमायुक्तस्तर्पयेत्पितृदेवताः  ॥ ५१.२८ ॥  
कुलानां तारयेद्विंशं दश पूर्वान् दशापरान्  ।  
दक्षिणस्यां ततो मूर्तौ शुचिर्भूत्वा समाहितः  ॥ ५१.२९ ॥  
न्यासं कृत्वा तु पूर्वोक्तं प्रदद्यादष्टपुष्पिकाम्  ।  
शास्त्रोक्तैरष्टभिः पुष्पैर्मानसैः शृणु तद्यथा  ॥ ५१.३० ॥  
वारिजं सौम्यमाग्नेयं वायव्यं पार्थिवं पुनः  ।  
वानस्पत्यं भवेत्षष्ठं प्राजापत्यं तु सप्तमम्  ॥ ५१.३१ ॥  
अष्टमं शिवपुष्पं स्यादेषां शृणु विनिर्णयम्  ।  
वारिजं सलिलं ज्ञेयं सौम्यं मधुघृतं पयः  ॥ ५१.३२ ॥  
आग्नेयं धूपदीपाद्यं वायव्यं चन्दनादिकम्  ।  
पार्थिवं कन्दमूलाद्यं वानस्पत्यं फलात्मकम्  ॥ ५१.३३ ॥  
प्राजापत्यं तु पाठाद्यं शिवपुष्पं तु वासना  ।  
अहिंसा प्रथमं पुष्पं पुष्पमिन्द्रियनिग्रहः  ॥ ५१.३४ ॥  
तृतीयं तु दया पुष्पं क्षमा पुष्पं चतुर्थकम्  ।  
ध्यानपुष्पं तपः पुष्पं ज्ञानपुष्पं तु सप्तमम्  ॥ ५१.३५ ॥  
सत्यं चैवाष्टमं पुष्पमेभिस्तुष्यन्ति देवताः  ।  
भक्त्या तपस्विनः पूज्या ज्ञानिनश्च नराधिप  ॥ ५१.३६ ॥  
छत्रमावरणं दद्यादुपानद्युगलं तथा  ।  
तेन पूजितमात्रेण पूजिताः पुरुषास्त्रयः  ॥ ५१.३७ ॥  
स्वर्गलोके वसेत्तावद्यावदाभूतसम्प्लवम्  ।  
शूलपाणेस्तु भक्त्या वै जाप्यं कुर्वन्ति ये नराः  ॥ ५१.३८ ॥  
पञ्चामृतैः पञ्चगव्यैर्यक्षकर्दमकुङ्कुमैः  ।  
समालभेत देवेशं श्रीखण्डागुरुचन्दनैः  ॥ ५१.३९ ॥  
नानाविधैश्च ये पुष्पैरर्चां कुर्वन्ति शूलिनः  ।  
निशि जागरणं कुर्युर्दीपदानं प्रयत्नतः  ॥ ५१.४० ॥  
धूपनैवेद्यकं दद्यात्पठेत्पौराणिकीं कथाम्  ।  
तत्र स्थाने स्थिता भक्त्या जपं कुर्वन्ति ये नराः  ॥ ५१.४१ ॥  
श्रीसूक्तं पौरुषं सूक्तं पावमानं वृषाकपिम्  ।  
वेदोक्तैश्चैव मन्त्रैश्च रौद्रीं वा बहुरूपिणीम्  ॥ ५१.४२ ॥  
ब्राह्मणान् पूजयेद्भक्त्या पूजयित्वा प्रणम्य च  ।  
नानाविधैर्महाभोगैः शिवलोके महीयते  ॥ ५१.४३ ॥  
अग्निमित्यादि जाप्यानि ऋग्वेदी जपते तु यः  ।  
रुद्रान् पुरुषसूक्तं च श्लोकाध्यायं च शुक्रियम्  ॥ ५१.४४ ॥  
इषेत्वा दिकमन्त्रौघं ज्योतिर्ब्राह्मणमेव च  ।  
गायत्र्यं वै मधु चैव मण्डलब्राह्मणानि च  ॥ ५१.४५ ॥  
एताञ्जप्यांस्तु यो भक्त्या यजुर्वेदी जपेद्यदि  ।  
देवव्रतं वामदेव्यं पुरुषर्षभमेव च  ॥ ५१.४६ ॥  
बृहद्रथान्तरं चैव यो जपेद्भक्तितत्परः  ।  
स प्रयाति नरः स्थानं यत्र देवो महेश्वरः  ॥ ५१.४७ ॥  
पादशौचं तथाभ्यङ्गं कुरुते योऽत्र भक्तितः  ।  
गोदाने चैव यत्पुण्यं लभते नात्र संशयः  ॥ ५१.४८ ॥  
ब्राह्मणान् भोजयेत्तत्र मधुना पायसेन च  ।  
एकस्मिन् भोजिते विप्रे कोटिर्भवति भोजिता  ॥ ५१.४९ ॥  
सुवर्णं रजतं वस्त्रं दद्याद्भक्त्या द्विजोत्तमे  ।  
तर्पितास्तेन देवाः स्युर्मनुष्याः पितरस्तथा  ॥ ५१.५० ॥  
चन्द्रसूर्यग्रहे भक्त्या स्नानं कुर्वन्ति ये नराः  ।  
देवार्चनं ये च कुर्युर्जपं होमं विशेषतः  ।  
दद्याद्दानं यथाशक्ति ब्राह्मणे वेदपारगे  ॥ ५१.५१ ॥  
अश्वं रथं गजं यानं तुलापुरुषमेव च  ।  
शकटं यः प्रदद्याद्वा सप्तधान्यप्रपूरितम्  ॥ ५१.५२ ॥  
सयोक्त्रं लाङ्गलं दद्याद्युवानौ तु धुरन्धरौ  ।  
गोभूतिलहिरण्यादि पात्रे दातव्यमर्चितम्  ॥ ५१.५३ ॥  
अपात्रे विदुषा किञ्चिन्न देयं भूतिमिच्छता  ।  
यतोऽसौ सर्वभूतानि दधाति धरणी किल  ॥ ५१.५४ ॥  
ततो विप्राय सा देया सर्वसस्यौघमालिनी  ।  
अथान्यच्छृणु राजेन्द्र गोदानस्य तु यत्फलम्  ॥ ५१.५५ ॥  
यावद्वत्सस्य पादौ द्वौ मुखं योन्यां प्रदृश्यते  ।  
तावद्गौः पृथिवी ज्ञेया यावद्गर्भं न मुञ्चति  ॥ ५१.५६ ॥  
येन केनाप्युपायेन ब्राह्मणे तां समर्पयेत् ।  
पृथ्वी दत्ता भवेत्तेन सशैलवनकानना  ॥ ५१.५७ ॥  
तारयेन्नियतं दत्ता कुलानामेकविंशतिम्  ।  
रौप्यखुरीं कांस्यदोहां सवस्त्रां च पयस्विनीम्  ॥ ५१.५८ ॥  
ये प्रयच्छन्ति कृतिनो ग्रस्ते सूर्ये निशाकरे  ।  
तेषां सङ्ख्यां न जानामि पुण्यस्याब्दशातैरपि  ॥ ५१.५९ ॥  
सर्वस्यापि हि दानस्य सङ्ख्यास्तीह नराधिप  ।  
चन्द्रसूर्योपरागे च दानसङ्ख्या न विद्यते  ॥ ५१.६० ॥  
यत्र गौर्दृश्यते राजन् सर्वतीर्थानि तत्र हि  ।  
तत्र पर्व विजानीयान्नात्र कार्या विचारणा  ॥ ५१.६१ ॥  
पुनः स्मृत्वा तु तत्तीर्थं यः कुर्याद्गमनं नरः  ।  
अथवा म्रियते योऽत्र रुद्रस्यानुचरो भवेत् ॥ ५१.६२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदे दानधर्मप्रशंसावर्णनं नामैकपञ्चाशत्तमोऽध्यायः ॥  


ऋKV अध्याय ५२  

ईश्वर उवाच -  
अन्यदाख्यानकं वक्ष्ये पुरा वृत्तं नराधिप  ।  
सकुटुम्बो गतः स्वर्गं मुनिर्यत्र महातपाः  ॥ ५२.१ ॥  

उत्तानपाद उवाच -  
कथं नाकं गतो विप्रः सकुटुम्बो महानृषिः  ।  
कौतुकं परमं देव कथयस्व मम प्रभो  ॥ ५२.२ ॥  

ईश्वर उवाच -  
चित्रसेन इति ख्यातः काशीराजः पुराभवत् ।  
शूरो दाता सुधर्मात्मा सर्वकामसमृद्धिमान्  ॥ ५२.३ ॥  
सा पुरी जनसङ्कीर्णा नानारत्नोपशोभिता  ।  
वाराणसीति विख्याता गङ्गातीरमुपाश्रिता  ॥ ५२.४ ॥  
शरच्चन्द्रप्रतीकाशा विद्वज्जनविभूषिता  ।  
इन्द्रयष्टिसमाकीर्णा गोपगोकुलसंवृता  ॥ ५२.५ ॥  
बहुध्वजसमाकीर्णा वेदध्वनिनिनादिता  ।  
वणिग्जनैर्बहुविधैः क्रयविक्रयशालिनी  ॥ ५२.६ ॥  
यन्त्रादानैः प्रतोलीभिरुच्चैश्चान्यैः सुशोभिता  ।  
देवतायतनैर्दिव्यैराश्रमैर्गहनैर्युता  ॥ ५२.७ ॥  
नानापुष्पफलैर्रम्या कदलीखण्डमण्डिता  ।  
पनसैर्बकुलैस्तालैरशोकैराम्रकैस्तथा  ॥ ५२.८ ॥  
राजवृक्षकपित्थैश्च दाडिमैरुपशोभिता  ।  
वेदाध्ययननिर्घोषैः पवित्रीकृतमङ्गला  ॥ ५२.९ ॥  
तस्या उत्तरदिग्भागे आश्रमोऽभूत्सुशोभनः  ।  
तन्मन्दारवनं नाम त्रिषु लोकेषु विश्रुतम्  ॥ ५२.१० ॥  
बहुमन्दारसंयुक्तं तेन मन्दारकं विदुः  ।  
विप्रो दीर्घतपा नाम सर्वदा तत्र तिष्ठति  ॥ ५२.११ ॥  
तपस्तपति सोऽत्यर्थं तेन दीर्घतपाः स्मृतः  ।  
स तिष्ठति सपत्नीकः ससुतः सस्नुषस्तथा  ॥ ५२.१२ ॥  
शुश्रूषन्ति सदा तस्य पुत्राः पञ्च प्रयत्नतः  ।  
तस्य पुत्रः कनीयांस्तु ऋक्षशृङ्गो महातपाः  ॥ ५२.१३ ॥  
वेदाध्ययनसम्पन्नो ब्रह्मचारी गुणान्वितः  ।  
योगाभ्यासरतो नित्यं कन्दमूलफलाशनः  ॥ ५२.१४ ॥  
तिष्ठते मृगरूपेण मृगयूथचरस्तदा  ।  
दिनान्ते च दिनान्ते च मातापित्रोः समीपगः  ॥ ५२.१५ ॥  
अभिवादयते नित्यं भक्तिमान्मुनिपुत्रकः  ।  
पुनर्गच्छति तत्रैव कानने गिरिगह्वरे  ॥ ५२.१६ ॥  
क्रीडन्बालमृगैः सार्द्धं प्रत्यहं स मुनेः सुतः  ।  
कदाचिद्दैवयोगेन ऋक्षशृङ्गो ममार सः  ॥ ५२.१७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये ऋक्षशृङ्गचरित्रे दीर्घतपोमुन्याख्यानवर्णनं नाम द्विपञ्चाशत्तमोऽध्यायः ॥  


ऋKV अध्याय ५३  

उत्तानपाद उवाच -  
आश्रमे वसतस्तस्य स दीर्घतपसो मुनेः  ।  
कनीयांस्तनयो देव कथं मृत्युमुपागतः  ॥ ५३.१ ॥  

ईश्वर उवाच -  
शृणुष्वैकमना भूत्वा कथां दिव्यां महीपते  ।  
श्रवणादेव यस्यास्तु मुच्यते सर्वकिल्बिषैः  ॥ ५३.२ ॥  
काशीराजो महावीर्यो महाबलपराक्रमः  ।  
चित्रसेन इति ख्यातां धरण्यां स नराधिप  ॥ ५३.३ ॥  
तस्य राज्ये सदा धर्मो नाधर्मो विद्यते क्वचित् ।  
वेदधर्मरतो नित्यं प्रजा धर्मेण पालयन्  ॥ ५३.४ ॥  
स्वधर्मनिरतश्चैव युद्धातिथ्यप्रियः सदा  ।  
क्षत्रधर्मं समाश्रित्य भोगान्भुङ्क्ते स कामतः  ॥ ५३.५ ॥  
कोशस्यान्तो न विद्येत हस्त्यश्वरथपत्तिमान्  ।  
इतिहासपुराणज्ञैः पण्डितैः सह सङ्कथाम्  ॥ ५३.६ ॥  
कथयन्राजते राजा कैलास इव शङ्करः  ।  
एवं स पालयन्राज्यं राजा मन्त्रिणमब्रवीत् ॥ ५३.७ ॥  
मृगयायां गमिष्यामि तिष्ठध्वं राज्यपालने  ।  
गम्यतां सचिवैः प्रोक्ते गतोऽसौ वसुधाधिपः  ॥ ५३.८ ॥  
अश्वारूढाश्च धावन्तो राजानो मण्डलाधिपाः  ।  
छत्रैश्छत्राणि घृष्यन्तोऽनुजग्मुः काननं प्रति  ॥ ५३.९ ॥  
रजस्तत्रोत्थितं भौमं गजवाजिपदाहतम्  ।  
तेनैतच्छादितं सर्वं सदिङ्मार्तण्डमंलम्  ॥ ५३.१० ॥  
न तत्र दृश्यते सूर्यो न काष्ठा न च चन्द्रमाः  ।  
पादपाश्च न दृश्यन्ते गिरिशृङ्गाणि सर्वतः  ॥ ५३.११ ॥  
परस्परं न पश्यन्ति निशार्द्धे वार्षिके यथा  ।  
तत्रासौ सुमहद्यूथं मृगाणां समलक्ष्यत  ॥ ५३.१२ ॥  
अधावत्सहितः सर्वैः स राजा राजपुत्रकैः  ।  
वृन्दास्फोटोऽभवत्तेषां शीघ्रं जग्मुर्दिशो दश  ॥ ५३.१३ ॥  
एकमार्गगतो राजा चित्रसेनो महीपतिः  ।  
एकाकी स गतस्तत्र यत्र यत्र च ते मृगाः  ॥ ५३.१४ ॥  
प्रविष्टोऽसौ ततो दुर्गं काननं गिरिगह्वरम्  ।  
वल्लीगुल्मसमाकीर्णं स्थितो यत्र न लक्ष्यते  ॥ ५३.१५ ॥  
अदृश्यांस्तु मृगान्मत्वा दिशो राजा व्यलोकयत् ।  
कां दिशं नु गमिष्यामि क्व मे सैन्यसमागमः  ॥ ५३.१६ ॥  
एवं कष्टं गतो राजा चित्रसेनो नराधिपः  ।  
वृक्षच्छायां समाश्रित्य विश्राममकरोन्नृपः  ॥ ५३.१७ ॥  
क्षुत्तृषार्तो भ्रमन्दुर्गे कानने गिरिगह्वरे  ।  
ततोऽपश्यत्सरो दिव्यं पद्मिनीखण्डमण्डितम्  ॥ ५३.१८ ॥  
हंसकारण्डवाकीर्णं चक्रवाकोपशोभितम्  ।  
ततो दृष्ट्वा स राजेन्द्रः सम्प्रहृष्टतनूरुहः  ॥ ५३.१९ ॥  
कमलानि गृहीत्वा तु ततः स्नानं समाचरत् ।  
तर्पयित्वा पितृदेवान्मनुष्यांश्च यथाविधि  ॥ ५३.२० ॥  
आच्छाद्य शतपत्रैश्च पूजयामास शङ्करम्  ।  
ययौ पानीयममलं यथावत्स समाहितः  ॥ ५३.२१ ॥  
उत्तीर्य सलिलात्तीरे दृष्ट्वा वृक्षं समीपगम्  ।  
उत्तरीयमधः कृत्वोपविष्टो धरणीतले  ॥ ५३.२२ ॥  
चिन्तयन्नुपविष्टोऽसौ किमद्य प्रकरोम्यहम्  ।  
तत्रासीनो ददर्शाथ वनोद्देशे मृगान्बहून्  ॥ ५३.२३ ॥  
केचित्पूर्वमुखास्तत्र चापरे दक्षिणामुखाः  ।  
वारुण्यमिमुखाः केचित्केचित्कौबेरदिङ्मुखाः  ॥ ५३.२४ ॥  
केचिन्निद्रापराः केचिदूर्ध्वकर्णाः स्थिताः परे  ।  
मृगमध्ये स्थितो योगी ऋक्षशृङ्गो महातपाः  ॥ ५३.२५ ॥  
मृगान्दृष्ट्वा ततो राजा आहारार्थमचिन्तयत् ।  
हत्वैतेषु मृगं कञ्चिद्भक्षयामि यदृच्छया  ॥ ५३.२६ ॥  
स्वस्थावस्थो भविष्यामि मृगमांसस्य भक्षणात् ।  
काशीं प्रति गमिष्यामि मार्गमन्विष्य यत्नतः  ॥ ५३.२७ ॥  
विचिन्त्यैवं ततो राजा वृक्षमूलमुपाश्रितः  ।  
चापं गृह्य कराग्रेण स शरं सन्दधे ततः  ॥ ५३.२८ ॥  
विचिक्षेप शरं तत्र यत्र ते बहवो मृगाः  ।  
तेषां मध्ये स वै विद्ध ऋक्षशृङ्गो महातपाः  ॥ ५३.२९ ॥  
जग्मुस्त्रस्तास्तु ते सर्वे शब्दं कृत्वा वनौकसः  ।  
स ऋषिः पतितस्तत्र कृष्ण कृष्णेति चाब्रवीत् ॥ ५३.३० ॥  
हाहा कष्टं कृतं तेन येनाहं घातितोऽधुना  ।  
कस्यैषा दुर्मतिर्जाता पापबुद्धेर्ममोपरि  ॥ ५३.३१ ॥  
मृगमध्ये स्थितश्चाहं न कञ्चिदुपरोधये  ।  
तां वाचं मानुषीं श्रुत्वा स राजा विस्मयान्वितः  ॥ ५३.३२ ॥  
शीघ्रं गत्वा ततोऽपश्यद्ब्राह्मणं ब्रह्मतेजसा  ।  
हाहा कष्टं कृतं मेऽद्य येनासौ घातितो द्विजः  ॥ ५३.३३ ॥  

चित्रसेन उवाच -  
अकामाद्घातितस्त्वं तु मृगभ्रान्त्या मयानघ  ।  
गृहीत्वा बहुदारूणि स्वतनुं दाहयाम्यहम्  ॥ ५३.३४ ॥  
दृष्टादृष्टं तु यत्किञ्चिन्न समं ब्रह्महत्यया  ।  
अन्यथा ब्रह्महत्यायाः शुद्धिर्मे न भविष्यति  ॥ ५३.३५ ॥  

ऋक्षशृङ्ग उवाच -  
न ते सिद्धिर्भवेत्काचिन्मयि पञ्चत्वमागते  ।  
बह्व्यो हत्या भविष्यन्ति विनाशे मम साम्प्रतम्  ॥ ५३.३६ ॥  
जननी मे पिता वृद्धो भ्रातरश्च तपस्विनः  ।  
भ्रातृजाया मरिष्यन्ति मयि पञ्चत्वमागते  ॥ ५३.३७ ॥  
एता हत्या भविष्यन्ति कथं शुद्धिर्भवेत्तव  ।  
उपायं कथयिष्यामि तं कर्तुं यदि मन्यसे  ॥ ५३.३८ ॥  

चित्रसेन उवाच -  
उपायः कथ्यतां मेऽद्य यस्ते मनसि वर्तते  ।  
करिष्ये तमहं सर्वं यत्नेनापि महामुने  ॥ ५३.३९ ॥  

ऋक्षशृङ्ग उवाच -  
पृच्छामि त्वां कथं को वा कुतस्त्वमिह चागतः  ।  
ब्रह्मक्षत्रविशां मध्ये को भवानुत शूद्रजः  ॥ ५३.४० ॥  

चित्रसेन उवाच -  
नाहं शूद्रोऽस्मि भोस्तात न वैश्यो ब्राह्मणो न वा  ।  
न चान्त्यजोऽस्मि विप्रेन्द्र क्षत्रियोऽस्मि महामुने  ॥ ५३.४१ ॥  
धर्मज्ञश्च कृतज्ञश्च सर्वसत्त्वहिते रतः  ।  
अकामात्पातकं जातं कथं शुद्धिर्भविष्यति  ॥ ५३.४२ ॥  

ऋक्षशृङ्ग उवाच -  
मां गृहीत्वा आश्रमं गच्छ यत्र तौ पितरौ मम  ।  
आवेदयस्व चात्मानं पुत्रघातिनमातुरम्  ॥ ५३.४३ ॥  
ते दृष्ट्वा मां करिष्यन्ति कारुण्यं च तवोपरि  ।  
उपायं कथयिष्यन्ति येन शान्तिर्भविष्यति  ॥ ५३.४४ ॥  
तस्य तद्वचनं श्रुत्वा चित्रसेनो नृपोत्तम  ।  
स्कन्धे कृत्वा तु तं विप्रं जगामाश्रमसन्निधौ  ॥ ५३.४५ ॥  
न शक्नोति यदा वोढुं विश्राम्यति पुनःपुनः  ।  
तावत्पश्यति तं विप्रं मूर्छितं विकलेन्द्रियम्  ॥ ५३.४६ ॥  
मुमोच चित्रसेनस्तं छायायां वटभूरुहः  ।  
वस्त्रं चतुर्गुणं कृत्वा चक्रे वातं मुहुर्मुहुः  ॥ ५३.४७ ॥  
पश्यतस्तस्य राजेन्द्र ऋक्षशृङ्गो महातपाः  ।  
पञ्चत्वमगमच्छीघ्रं ध्यानयोगेन योगवित् ॥ ५३.४८ ॥  
दाहयामास तं विप्रं विधिदृष्टेन कर्मणा  ।  
स्नानं कृत्वा स शोकार्तो विललाप मुहुर्मुहुः  ॥ ५३.४९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये ऋक्षशृङ्गस्वर्गगमनवर्णनं नाम त्रिपञ्चाशत्तमोऽध्यायः ॥  


ऋKV अध्याय ५४  

ईश्वर उवाच -  
ततश्चानन्तरं राजा जगामोद्वेगमुत्तमम्  ।  
कथं यामि गृहं त्वद्य वाराणस्यामहं पुनः  ॥ ५४.१ ॥  
ब्रह्महत्यासमाविष्टो जुहोम्यग्नौ कलेवरम्  ।  
अथवा तस्य वाक्येन तं गच्छाम्याश्रमं प्रति  ॥ ५४.२ ॥  
कथयामि यथावृत्तं गत्वा तस्य महामुनेः  ।  
एवं सञ्चिन्त्य राजासौ जगामाश्रमसन्निधौ  ॥ ५४.३ ॥  
ऋक्षशृङ्गस्य चास्थीनि गृहीत्वा स नृपोत्तमः  ।  
दृष्टिमार्गे स्थितस्तस्य महर्षेर्भावितात्मनः  ॥ ५४.४ ॥  

दीर्घतपा उवाच -  
आगच्छ स्वागतं तेऽस्तु आसनेऽत्रोपविश्यताम्  ।  
अर्घं ददाम्यहं येन मधुपर्कं सविष्टरम्  ॥ ५४.५ ॥  

चित्रसेन उवाच -  
अर्घस्यास्य न योग्योऽहं महर्षे नास्मि भाषणे  ।  
मृगमध्यस्थितो विप्रस्तव पुत्रो मया हतः  ॥ ५४.६ ॥  
पुत्रघ्नं विद्धि मां विप्र तीव्रदण्डेन दण्डय  ।  
मृगभ्रान्त्या हतो विप्र ऋक्षशृङ्गो महातपाः  ॥ ५४.७ ॥  
इति मत्वा मुनिश्रेष्ठ कुरु मे त्वं यथोचितम्  ।  
माता तद्वचनं श्रुत्वा गृहान्निष्क्रम्य विह्वला  ॥ ५४.८ ॥  
हा हतास्मीत्युवाचेदं पपात धरणीतले  ।  
विललाप सुदुःखार्ता पुत्रशोकेन पीडिता  ॥ ५४.९ ॥  
हा हता पुत्र पुत्रेति करुणं कुररी यथा  ।  
विललापातुरा माता क्व गतो मां विहाय वै  ।  
मुखं दर्शय चात्मीयं मातरं मां हि मानय  ॥ ५४.१० ॥  
श्रुताध्ययनसम्पन्नं जपहोमपरायणम्  ।  
आगतं त्वां गृहद्वारे कदा द्रक्ष्यामि पुत्रक  ॥ ५४.११ ॥  
लोकोक्त्या श्रूयते चैतच्चन्दनं किल शीतलम्  ।  
पुत्रगात्रपरिष्वङ्गश्चन्दनादपि शीतलः  ॥ ५४.१२ ॥  
किं चन्दनेन पीयूपबिन्दुना किं किमिन्दुना  ॥ ५४.१३ ॥  
पुत्रगात्रपरिष्वङ्गपात्रं गात्रं भवेद्यदि  ॥ ५४.१४ ॥  
परिष्वजितुमिच्छामि त्वामहं पुत्र सुप्रिय  ।  
पञ्चत्वमनुयास्यामि त्वद्विहीनाद्य दुःखिता  ॥ ५४.१५ ॥  
एवं विलपती दीना पुत्रशोकेन पीडिता  ।  
मूर्छिता विह्वला दीना निपपात महीतले  ॥ ५४.१६ ॥  
भार्यां च पतितां दृष्ट्वा पुत्रशोकेन पीडिताम्  ।  
चुकोप स मुनिस्तत्र चित्रसेनाय भूभृते  ॥ ५४.१७ ॥  

दीर्घतपा उवाच -  
याहि याहि महापाप मा मुखं दर्शयस्व मे  ।  
किं त्वया घातितो विप्रो ह्यकामाच्च सुतो मम  ॥ ५४.१८ ॥  
ब्रह्महत्या भविष्यन्ति बह्व्यस्ते वसुधाधिप  ।  
सकुटुम्बस्य मे त्वं हि मृत्युरेष उपस्थितः  ॥ ५४.१९ ॥  
एवमुक्त्वा ततो विप्रो विचिन्त्य च पुनःपुनः  ।  
परित्यज्य तदा क्रोधं मुनिभावाज्जगाद ह  ॥ ५४.२० ॥  

दीर्घतपा उवाच -  
उद्वेगं त्यज भो वत्स दुरुक्तं गदितो मया  ।  
पुत्रशोकाभिभूतेन दुःखतप्तेन मानद  ॥ ५४.२१ ॥  
किं करोति नरः प्राज्ञः प्रेर्यमाणः स्वकर्मभिः  ।  
प्रागेव हि मनुष्याणां बुद्धिः कर्मानुसारिणी  ॥ ५४.२२ ॥  
अनेनैव विधानेन पञ्चत्वं विहितं मम  ।  
हत्यास्तव भविष्यन्ति पूर्वमुक्ता न संशयः  ॥ ५४.२३ ॥  
ब्रह्मक्षत्रविशां मध्ये शूद्रचण्डालजातिषु  ।  
कस्त्वं कथय सत्यं मे कस्माच्च निहतो द्विजः  ॥ ५४.२४ ॥  

चित्रसेन उवाच -  
विज्ञापयामि विप्रर्षे क्षन्तव्यं ते ममोपरि  ।  
नाहं विप्रोऽस्मि वै तात न वैश्यो न च शूद्रजः  ॥ ५४.२५ ॥  
न व्याधश्चान्त्यजातो वा क्षत्रियोऽहं महामुने  ।  
काशीराजो मृगान् हन्तुमागतो वनमुत्तमम्  ॥ ५४.२६ ॥  
भ्रान्त्या निपातितो ह्येष मृगरूपधरो मुनिः  ।  
इदानीं तव पादान्ते संश्रितः पातकान्वितः  ॥ ५४.२७ ॥  
किं कर्तव्यं मया विप्र उपायं कथयस्व मे  ॥ ५४.२८ ॥  

दीर्घतपा उवाच -  
ब्रह्महत्या न शक्येताप्येका निस्तरितुं प्रभो  ।  
दशैका च कथं शक्यास्ताः शृणुष्व नरेश्वर  ॥ ५४.२९ ॥  
चत्वारो मे सुता राजन् सभार्या मातृपूर्वकाः  ।  
मया सह न जीवन्ति ऋक्षशृङ्गस्य कारणे  ॥ ५४.३० ॥  
उपायं शोभनं तात कथयिष्ये शृणुष्व तम्  ।  
शक्रोऽपि यदि तं कर्तुं सुखोपायं नरेश्वर  ॥ ५४.३१ ॥  
सकुटुम्बं समस्तं मां दाहयित्वानले नृप  ।  
अस्थीनि नर्मदातोये शूलभेदे विनिक्षिप  ॥ ५४.३२ ॥  
नर्मदादक्षिणे कूले शूलभेदं हि विश्रुतम्  ।  
सर्वपापहरं तीर्थं सर्वदुःखघ्नमुत्तमम्  ॥ ५४.३३ ॥  
शुचिर्भूत्वा ममास्थीनि तत्र तीर्थे विनिक्षिप  ।  
मोक्ष्यसे सर्वपापैस्त्वं मम वाक्यान्न संशयः  ॥ ५४.३४ ॥  

राजोवाच -  
आदेशो दीयतां तात करिष्यामि न संशयः  ।  
समस्तं मेऽस्ति यत्किञ्चिद्राज्यं कोशः सुहृत्सुताः  ॥ ५४.३५ ॥  
तवाधीनं महाविप्र प्रयच्छामि प्रसीद मे  ।  
परस्परं विवदतोर्विप्र राज्ञोस्तदा नृप  ॥ ५४.३६ ॥  
स्फुटित्वा हृदयं शीघ्रं मुनिभार्या मृता तदा  ।  
पुत्रशोकसमाविष्टा निर्जीवा पतिता क्षितौ  ॥ ५४.३७ ॥  
पुत्राश्च मातृशोकेन सर्वे पञ्चत्वमागताः  ।  
स्नुषाश्चैव तदा सर्वा मृताश्च सह भर्तृभिः  ॥ ५४.३८ ॥  
पञ्चत्वं च गताः सर्वे मुनिमुख्या नृपोत्तम  ।  
विप्रानाह्वापयामास ये तत्राश्रमवासिनः  ॥ ५४.३९ ॥  
तेभ्यो निवेदयामास यथावृत्तं नृपोत्तमः  ।  
स तैस्तदाभ्यनुज्ञातः काष्ठान्यादाय यत्नतः  ॥ ५४.४० ॥  
दाहं सञ्चयनं चक्रे चित्रसेनो महीपतिः  ।  
ऋक्षशृङ्गादिसर्वेषां गृहीत्वास्थीनि यत्नतः  ॥ ५४.४१ ॥  
याम्याशां प्रस्थितो राजा पादचारी महीपते  ।  
न शक्नोति यदा गन्तुं छायामाश्रित्य तिष्ठति  ॥ ५४.४२ ॥  
विश्रम्य च पुनर्गच्छेद्भाराक्रान्तो महीपतिः  ।  
सचैलं कुरुते स्नानं मुक्त्वास्थीनि पदे पदे  ॥ ५४.४३ ॥  
पिबेज्जलं निराहारः स गच्छन् दक्षिणामुखः  ।  
अचिरेणैव कालेन सङ्गतो नर्मदातटम्  ॥ ५४.४४ ॥  
आश्रमस्थान् द्विजान् दृष्ट्वा पप्रच्छ पृथिवीपतिः  ॥ ५४.४५ ॥  

चित्रसेन उवाच -  
कथ्यतां शूलभेदस्य मार्गं मे द्विजसत्तमाः  ।  
येन यामि महाभागाः स्वकार्यार्थस्य सिद्धये  ॥ ५४.४६ ॥  
मुनय ऊचुः  ।  
इतः क्रोशान्तरादर्वाक्तीर्थं परमशोभनम्  ।  
नर्मदादक्षिणे कूले ततो द्रक्ष्यसि नान्यथा  ॥ ५४.४७ ॥  
ऋषिवाक्येन राजासौ शीघ्रं गत्वा नरेश्वरः  ।  
स ददर्श ततः शीघ्रं बहुद्विजसमाकुलम्  ॥ ५४.४८ ॥  
बहुद्रुमलताकीर्णं बहुपुष्पोपशोभितम्  ।  
ऋक्षसिंहसमाकीर्णं नानाव्रतधरैः शुभैः  ॥ ५४.४९ ॥  
एकपादास्थिताः केचिदपरे सूर्यदृष्टयः  ।  
एकाङ्गुष्ठ स्थिताः केचिदूर्ध्वबाहुस्थिताः परे  ॥ ५४.५० ॥  
दिनैकभोजनाः केचित्केचित्कन्दफलाशनाः  ।  
त्रिरात्रभोजनाः केचित्पराकव्रतिनोऽपरे  ॥ ५४.५१ ॥  
चान्द्रायणरताः केचित्केचित्पक्षोपवासिनः  ।  
मासोपवासिनः केचित्केचिदृत्वन्तपारणाः  ॥ ५४.५२ ॥  
योगाभ्यासरताः केचित्केचिद्ध्यायन्ति तत्पदम्  ।  
शीर्णपर्णाशिनः केचित्केचिच्च कटुकाशनाः  ॥ ५४.५३ ॥  
शैवालभोजनाः केचित्केचिन्मारुतभोजनाः  ।  
गार्हस्थ्ये च स्थिताः केचित्केचिच्चैवाग्निहोत्रिणः  ॥ ५४.५४ ॥  
एवंविधान् द्विजान् दृष्ट्वा जानुभ्यामवनिं गतः  ।  
प्रणम्य शिरसा राजन्राजा वचनमब्रवीत् ॥ ५४.५५ ॥  

चित्रसेन उवाच -  
कस्मिन्देशे च तत्तीर्थं सत्यं कथयत द्विजाः  ।  
येनाभिवाञ्छिता सिद्धिः सफला मे भविष्यति  ॥ ५४.५६ ॥  
ऋषय ऊचुः  ।  
धन्वन्तरशतं गच्छ भृगुतुङ्गस्य मूर्धनि  ।  
कुण्डं द्रक्ष्यसि तत्पूर्णं विस्तीर्णं पयसा शिवम्  ॥ ५४.५७ ॥  
तेषां तद्वचनं श्रुत्वा गतः कुण्डस्य सन्निधौ  ।  
दृष्ट्वा चैव तु तत्तीर्थं भ्रान्तिर्जाता नृपस्य वै  ॥ ५४.५८ ॥  
ततो विस्मयमापन्नश्चिन्तयन्वै मुहुर्मुहुः  ।  
आकाशस्थं ददर्शासौ सामिषं कुररं नृपः  ॥ ५४.५९ ॥  
भ्रममाणं गृहीताहिं वध्यमानं निरामिषैः  ।  
परस्परं च युयुधुः सर्वेऽप्यामिषकाङ्क्षया  ॥ ५४.६० ॥  
हतश्चञ्चुप्रहारेण स ततः पतितोऽम्भसि  ।  
शूलेन शूलिना यत्र भूभागो भेदितः पुरा  ॥ ५४.६१ ॥  
तत्तीर्थस्य प्रभावेण स सद्यः पुरुषोऽभवत् ।  
विमानस्थं ददर्शासौ पुमांसं दिव्यरूपिणम्  ॥ ५४.६२ ॥  
गन्धर्वाप्सरसो यक्षास्तं यान्तं तुष्टुवुर्दिवि  ।  
अप्सरोगीयमाने तु गते सूर्यस्य मूर्धनि  ।  
चित्रसेनस्ततस्तस्मिन्नाश्चर्यं परमं गतः  ॥ ५४.६३ ॥  
ऋषिणा कथितं यद्वत्तद्वत्तीर्थं न संशयः  ।  
हृष्टरोमाभवद्दृष्ट्वा प्रभावं तीर्थसम्भवम्  ॥ ५४.६४ ॥  
ममाद्य दिवसो धन्यो यस्मादत्र समागतः  ।  
अस्थीनि भूमौ निक्षिप्य स्नानं कृत्वा यथाविधि  ॥ ५४.६५ ॥  
तिलमिश्रेण तोयेनातर्पयत्पितृदेवताः  ।  
गृह्यास्थीनि ततो राजा चिक्षेपान्तर्जले तदा  ॥ ५४.६६ ॥  
क्षणमेकं ततो वीक्ष्य राजोर्द्ध्ववदनः स्थितः  ।  
तान् ददर्श पुनः सर्वान् दिव्यरूपधराञ्छुभान्  ॥ ५४.६७ ॥  
दिव्यवस्त्रैश्च संवीतान् दिव्याभरणभूषितान्  ।  
विमानैर्विविधैर्दिव्यैरप्सरोगणसेवितैः  ॥ ५४.६८ ॥  
पृथग्भूतांश्च तान् सर्वान् विमानेषु व्यवस्थितान्  ।  
उत्पत्तिवत्समालोक्य राजा संहर्षी सोऽभवत् ॥ ५४.६९ ॥  
ऋषिर्विमानमारूढश्चित्रसेनमथाब्रवीत् ।  
भोभोः साधो महाराज चित्रसेन महीपते  ॥ ५४.७० ॥  
त्वत्प्रसादान्नृपश्रेष्ठ गतिर्दिव्या ममेदृषी  ।  
जातेयं यत्त्वया कार्यं कृतं परमशोभनम्  ॥ ५४.७१ ॥  
स्वसुतोऽपि न शक्नोति पित्ःणां कर्तुमीदृशम्  ।  
मदीयवचनात्तात निष्पापस्त्वं भविष्यसि  ॥ ५४.७२ ॥  
फलं प्राप्स्यसि राजेन्द्र कामिकं मनसेप्सितम्  ।  
आशीर्वादांस्ततो दत्त्वा चित्रसेनाय धीमते  ।  
स्वर्गं जगाम ससुतस्ततो दीर्घतपा मुनिः  ॥ ५४.७३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चमावन्त्यखण्डे रेवाखण्डे दीर्घतपसः स्वर्गारोहणवर्णनं नाम चतुःपञ्चाशत्तमोऽध्यायः ॥  


ऋKV अध्याय ५५  

उत्तानपाद उवाच -  
माहात्म्यं तीर्थजं दृष्ट्वा चित्रसेनो नरेश्वरः  ।  
किं चकार क्व वा वासं किमाहारो बभूव ह  ॥ ५५.१ ॥  

ईश्वर उवाच -  
भृगुतुङ्गं समारुह्य ऐशानीं दिशमाश्रितः  ।  
तपश्चचार विपुलं कुण्डे तत्र नृपोत्तमः  ॥ ५५.२ ॥  
सर्वान् देवान् हृदि ध्यात्वा ब्रह्मविष्णुमहेश्वरान्  ।  
विचिक्षेप यदात्मानं प्रत्यक्षौ रुद्रकेशवौ  ।  
करे गृहीत्वा राजानं रुद्रो वचनमब्रवीत् ॥ ५५.३ ॥  

ईश्वर उवाच -  
प्राणत्यागं महाराज मा काले त्वं कृथा वृथा  ।  
अद्याप्यसि युवा त्वं वै न युक्तं मरणं तव  ॥ ५५.४ ॥  
स्वस्थानं गच्छ शीघ्रं त्वं भुक्त्वा भोगान्यथेप्सितान्  ।  
कुरु निष्कण्टकं राज्यं नाके शक्र इवापरः  ॥ ५५.५ ॥  

चित्रसेन उवाच -  
न राज्यं कामये देव न पुत्रान्न च बान्धवान्  ।  
न भार्यां न च कोशं च न गजान्न तुरङ्गमान्  ॥ ५५.६ ॥  
मुञ्च मुञ्च महादेव मा विघ्नः क्रियतां मम  ।  
स्वर्गप्राप्तिर्ममाद्यैव त्वत्प्रसादान्महेश्वर  ॥ ५५.७ ॥  

ईश्वर उवाच -  
यस्याग्रतो भवेद्ब्रह्मा विष्णुः शम्भुस्तथैव च  ।  
स्वर्गेण तस्य किं कार्यं स गतः किं करिष्यति  ॥ ५५.८ ॥  
तुष्टा वयं त्रयो देवा वृणीष्व वरमुत्तमम्  ।  
यथेप्सितं महाराज सत्यमेतदसंशयम्  ॥ ५५.९ ॥  

चित्रसेन उवाच -  
यदि तुष्टास्त्रयो देवा ब्रह्मविष्णुमहेश्वराः  ।  
अद्यप्रभृति युष्माभिः स्थातव्यमिह सर्वदा  ॥ ५५.१० ॥  
गयाशिरो यथा पुण्यं कृतं युष्माभिरेव च  ।  
तथैवेदं प्रकर्तव्यं शूलभेदं च पावनम्  ॥ ५५.११ ॥  
यत्रयत्र स्थिता यूयं तत्रतत्र वसाम्यहम्  ।  
गणानां चैव सर्वेषामाधिपत्यमथास्तु मे  ॥ ५५.१२ ॥  

ईश्वर उवाच -  
अद्यप्रभृति तिष्ठामः शूलभेदे नरेश्वर  ।  
त्रिकालां हि त्रयो देवाः कलांशेन वसामहे  ॥ ५५.१३ ॥  
नन्दिसञ्ज्ञो गणाधीशो भविष्यति भवान्ध्रुवम्  ।  
मत्समीपे तु भवत आदौ पूजा भविष्यति  ॥ ५५.१४ ॥  
प्रक्षिप्य तानि चास्थीनि यत्र दीर्घतपा ययौ  ।  
सकुटुम्बो विमानस्थः स्वर्गतस्त्वं तथा कुरु  ॥ ५५.१५ ॥  
एवं देवा वरं दत्त्वा चित्रसेनाय पार्थिव  ।  
कुण्डमूर्धनि याम्यायां त्रयो देवास्तदा स्थिताः  ॥ ५५.१६ ॥  
परस्परं वदन्त्येवं पुण्यतीर्थमिदं परम्  ।  
यथा हि गयाशिरः पुण्यं पूर्वमेव पठ्यते  ।  
तथा रेवातटे पुण्यं शूलभेदं न संशयः  ॥ ५५.१७ ॥  

ईश्वर उवाच -  
इदं तीर्थं तथा पुण्यं यथा पुण्यं गयाशिरः  ।  
सकृत्पिण्डोदकेनैव नरो निर्मलतां व्रजेत् ॥ ५५.१८ ॥  
एकं गयाशिरो मुक्त्वा सर्वतीर्थानि भूपते  ।  
शूलभेदस्य तीर्थस्य कलां नार्हन्ति षोडशीम्  ॥ ५५.१९ ॥  
कुण्डमुदीच्यां याम्यायां दशहस्तप्रमाणतः  ।  
रौद्रवारुणकाष्ठायां प्रमाणं चैकविंशति  ॥ ५५.२० ॥  
एतत्प्रमाणं तत्तीर्थं पिण्डदानादिकर्मसु  ।  
नाधर्मनिरता दातुं लभन्ते दानमत्र हि  ॥ ५५.२१ ॥  
विष्णुस्तु पितृरूपेण ब्रह्मरूपी पितामहः  ।  
प्रपितामहो रुद्रोऽभूदेवं त्रिपुरुषाः स्थिताः  ॥ ५५.२२ ॥  
कदा पश्यति तीर्थं वै कदा नस्तारयिष्यति  ।  
इति प्रतीक्षां कुर्वन्ति पुत्राणां सततं नृप  ।  
शूलभेदे नरः स्नात्वा दृष्ट्वा शूलधरं सकृत् ॥ ५५.२३ ॥  
नापुत्रो नाधनो रोगी सप्तजन्मसु जायते  ।  
एकविंशतिं पितुः पक्षे मातुश्वैवेकविंशतिम्  ॥ ५५.२४ ॥  
भार्यापक्षे दशैवेह कुलान्येतानि तारयेत् ।  
शूलभेदवने राजञ्छाकमूलफलैरपि  ॥ ५५.२५ ॥  
एकस्मिन्भोजिते विप्रे कोटीर्भवति भोजिता  ।  
पञ्चस्थानेषु यः श्राद्धं कुरुते भक्तिमान्नरः  ॥ ५५.२६ ॥  
कुलानि प्रेतभूतानि सर्वाण्यपि हि तारयेत् ।  
द्विजदेवप्रसादेन पित्ःणां च प्रसादतः  ॥ ५५.२७ ॥  
श्राद्धदो निवसेत्तत्र यत्र देवो महेश्वरः  ।  
स्युरात्मघातिनो ये च गोब्राह्मणहनाश्च ये  ॥ ५५.२८ ॥  
दंष्ट्रिभिर्जलपाते च विद्युत्पातेषु ये मृताः  ।  
न येषामग्निसंस्कारो नाशौचं नोदकक्रिया  ॥ ५५.२९ ॥  
तत्र तीर्थे तु यस्तेषां श्राद्धं कुर्वीत भक्तितः  ।  
मोक्षावाप्तिर्भवेत्तेषां युगमेकं न संशयः  ॥ ५५.३० ॥  
अज्ञानाद्यत्कृतं पापं बालभावाच्च यत्कृतम्  ।  
तत्सर्वं नाशयेत्पापं स्नानमात्रेण भूपते  ॥ ५५.३१ ॥  
रजकेन यथा धौतं वस्त्रं भवति निर्मलम्  ।  
तथा पापोऽपि तत्तीर्थे स्नातो भवति निर्मलः  ॥ ५५.३२ ॥  
सन्न्यासं कुरुते योऽत्र तीर्थे विधिसमन्वितम्  ।  
ध्यायन्नित्यं महादेवं स गच्छेत्परमं पदम्  ॥ ५५.३३ ॥  
क्रीडित्वा स यथाकामं स्वेच्छया शिवमन्दिरे  ।  
वेदवेदाङ्गतत्त्वज्ञो जायतेऽसौ शुभे कुले  ॥ ५५.३४ ॥  
रूपवान्सुभगश्चैव सर्वव्याधिविवर्जितः  ।  
राजा वा राजपुत्रो वाचारसमन्वितः  ॥ ५५.३५ ॥  
एतत्ते कथितं राजंस्तीर्थस्य फलमुत्तमम्  ।  
यच्छ्रुत्वा मानवो नित्यं मुच्यते सर्वकिल्बिषैः  ॥ ५५.३६ ॥  
य इदं श्रावयेन्नित्यमाख्यानं द्विजपुङ्गवान्  ।  
श्राद्धे देवकुले वापि पठेत्पर्व्णि पर्व्णि  ॥ ५५.३७ ॥  
गीर्वाणास्तस्य तुष्यन्ति मनुष्याः पितृभिः सह  ।  
पठतां शृण्वतां चैव नश्यते सर्वपातकम्  ॥ ५५.३८ ॥  
लिखित्वा तीर्थमाहात्म्यं ब्राह्मणेभ्यो ददाति यः  ।  
जातिस्मरत्वं लभते प्राप्नोत्यभिमतं फलम्  ॥ ५५.३९ ॥  
रुद्रलोके वसेत्तावद्यावदक्षरमन्वितम्  ॥ ५५.४० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदमाहात्म्ये काशीराजमोक्षगमनं नाम पञ्चपञ्चाशत्तमोऽध्यायः ॥  


ऋKV अध्याय ५६  

उत्तानपाद उवाच -  
अन्यच्च श्रोतुमिच्छामि केन गङ्गावतारिता  ।  
रुद्रशीर्षे स्थिता देवी पुण्या कथमिहागता  ॥ ५६.१ ॥  
पुण्या देवाशिला नाम तस्या माहात्म्यमुत्तमम्  ।  
एतदाख्याहि मे सर्वं प्रसन्नो यदि शङ्कर  ॥ ५६.२ ॥  

ईश्वर उवाच -  
शृणुष्वैकमना भूत्वा यथा गङ्गावतारिता  ।  
देवैः सर्वैर्महाभागा सर्वलोकहिताय वै  ॥ ५६.३ ॥  
अस्ति विन्ध्यो नगो नाम याम्याशायां महीपते  ।  
गीर्वाणास्तु गताः सर्वे तस्य मूर्ध्नि नरेश्वर  ॥ ५६.४ ॥  
तत्र चाह्वानिता गङ्गा ब्रह्माद्यैरखिलैः सुरैः  ।  
अभ्यर्च्येशं जगन्नाथं देवदेवं जगद्गुरुम्  ॥ ५६.५ ॥  
जटामध्यस्थितां गङ्गां मोचयस्वेति भूतले  ।  
भास्वन्ती सा ततो मुक्ता रुद्रेण शिरसा भुवि  ॥ ५६.६ ॥  
तत्र स्थाने महापुण्या देवैरुत्पादिता स्वयम्  ।  
ततो देवनदी जाता सा हिताय नृणां भुवि  ॥ ५६.७ ॥  
वसन्ति ये तटे तस्याः स्नानं कुर्वन्ति भक्तितः  ।  
पिबन्ति च जलं नित्यं न ते यान्ति यमालयम्  ॥ ५६.८ ॥  
यत्र सा पतिता कुण्डे शूलभेदे नराधिप  ।  
देवनद्याः प्रतीच्यां तु तत्र प्राची सरस्वती  ॥ ५६.९ ॥  
याम्यायां शूलभेदस्य तत्र तीर्थमनुत्तमम्  ।  
तत्र देवशिला पुण्या स्वयं देवेन निर्मिता  ॥ ५६.१० ॥  
तत्र स्नात्वा तु यो भक्त्या तर्पयेत्पितृदेवताः  ।  
पितरस्तस्य तृप्यन्ति यावदाभूतसम्प्लवम्  ॥ ५६.११ ॥  
तत्र स्नात्वा तु यो भक्त्या ब्राह्मणान् भोजयेन्नृप  ।  
स्वल्पान्नेनापि दत्तेन तस्य चान्तो न विद्यते  ॥ ५६.१२ ॥  

उत्तानपाद उवाच -  
कानि दानानि दत्तानि शस्तानि धरणीतले  ।  
यानि दत्त्वा नरो भक्त्या मुच्यते सर्वपातकैः  ॥ ५६.१३ ॥  
देवशिलाया माहात्म्यं स्नानदानादिजं फलम्  ।  
व्रतोपवासनियमैर्यत्प्राप्यं तद्वदस्व मे  ॥ ५६.१४ ॥  

ईश्वर उवाच -  
आसीत्पुरा महावीर्यश्चेदिनाथो महाबलः  ।  
वीरसेन इति ख्यातो मण्डलाधिपतिर्नृप  ॥ ५६.१५ ॥  
राष्ट्रे तस्य रिपुर्नास्ति न व्याधिर्न च तस्कराः  ।  
न चाधर्मोऽभवत्तत्र धर्म एव हि सर्वदा  ॥ ५६.१६ ॥  
सदा मुदान्वितो राजा सभार्यो बहुपुत्रकः  ।  
एकासीद्दुहिता तस्य सुरूपा गिरिजा यथा  ॥ ५६.१७ ॥  
इष्टा सा पितृमातृभ्यां बन्धुवर्गजनस्य च  ।  
कृतं वैवाहिकं कर्म काले प्राप्ते यथाविधि  ॥ ५६.१८ ॥  
अनन्तरं चेदिपतिर्द्वादशाब्दमखे स्थितः  ।  
ततस्तस्यास्तु यो भर्ता स मृत्युवशमागतः  ॥ ५६.१९ ॥  
विधवां तां सुतां दृष्ट्वा राजा शोकसमन्वितः  ।  
उवाच वचनं तत्र स्वभार्यां दुःखपीडिताम्  ॥ ५६.२० ॥  
प्रिये दुःखमिदं जातं यावज्जीवं सुदुःसहम्  ।  
नैषा रक्षयितुं शक्या रूपयौवनगर्विता  ॥ ५६.२१ ॥  
दूषयेत कुलं क्वापि कथं रक्ष्या हि बालिका  ।  
नोपायो विद्यते क्वापि भानुमत्याश्च रक्षणे  ।  
परस्परं विवदतोः श्रुत्वा तत्कन्यकाब्रवीत् ॥ ५६.२२ ॥  

भानुमत्युवाच -  
न लज्जामि तवाग्रेऽहं जल्पन्ती तात कर्हिचित् ।  
सत्यं नोत्पद्यते दोषो मदर्थे ते नराधिप  ॥ ५६.२३ ॥  
अद्यप्रभृत्यहं तात धारयिष्ये न मूर्धजान्  ।  
स्थूलवस्त्रपटार्द्धं तु धारयिष्यामि ते गृहे  ॥ ५६.२४ ॥  
करिष्यामि व्रतान्याशु पुराणविहितानि च  ।  
आत्मानं शोषयिष्यामि तोषयिष्ये जनार्दनम्  ॥ ५६.२५ ॥  
ममैषा वर्तते बुद्धिर्यदि त्वं तात मन्यसे  ।  
भानुमत्या वचः श्रुत्वा राजा संहर्षितोऽभवत् ॥ ५६.२६ ॥  
तीर्थयात्रां समुद्दिश्य कोशं दत्त्वा सुपुष्कलम्  ।  
विसृज्य पुरुषान्वृद्धान् कृत्वा तस्याः सुरक्षणे  ॥ ५६.२७ ॥  
पुरुषान् सायुधांश्चापि ब्राह्मणान्सपुरोहितान्  ।  
दासीदासान्पदातींश्च चास्याः संरक्षणक्षमान्  ॥ ५६.२८ ॥  
ततः पितुर्मतेनैव गङ्गातीरं गता सती  ।  
अवगाह्य तटे द्वे तु गङ्गायाः स नराधिप  ॥ ५६.२९ ॥  
नित्यं सम्पूज्य सद्विप्रान्गन्धमाल्यादिभूषणैः  ।  
द्वादशाब्दानि सा तीरे गङ्गायाः समवस्थिता  ॥ ५६.३० ॥  
त्यक्त्वा गङ्गां तदा राज्ञी गता काष्ठां तु दक्षिणाम्  ।  
प्राप्ता सा सचिवैः सार्द्धं यत्र रेवा महानदी  ॥ ५६.३१ ॥  
समाः पञ्च स्थिता तत्र ओङ्कारेऽमरकण्टके  ।  
उदग्याम्येषु तीर्थेषु तीर्थात्तीर्थं जगाम सा  ॥ ५६.३२ ॥  
स्नात्वा स्नात्वा पूज्य विप्रान् भक्तिपूर्वमतन्द्रिता  ।  
वारुणीं सा दिशं गत्वा देवनद्याश्च सङ्गमे  ॥ ५६.३३ ॥  
ददर्श चाश्रमं पुण्यं मुनिसङ्घैः समाकुलम्  ।  
दृष्ट्वा मुनिसमूहं सा प्रणिपत्येदमब्रवीत् ॥ ५६.३४ ॥  
माहात्म्यमस्य तीर्थस्य नाम चैवास्य कीदृशम्  ।  
कथयन्तु महाभागाः प्रसादः क्रियतां मम  ॥ ५६.३५ ॥  
ऋषय ऊचुः  ।  
चक्रतीर्थं तु विख्यातं चक्रं दत्तं पुरा हरेः  ।  
महेश्वरेण तुष्टेन देवदेवेन शूलिना  ॥ ५६.३६ ॥  
अत्र तीर्थे तु यः स्नात्वा तर्पयेत्पितृदेवताः  ।  
अनिवर्तिका गतिस्तस्य जायते नात्र संशयः  ॥ ५६.३७ ॥  
द्वितीयेऽह्नि ततो गच्छेच्छूलभेदे तपस्विनि  ।  
पूर्वोक्तेन विधानेन स्नानं कुर्याद्यथाविधि  ॥ ५६.३८ ॥  
जन्मत्रयकृतैः पापैर्मुच्यते नात्र संशयः  ।  
जलेन तिलमात्रेण प्रदद्यादञ्जलित्रयम्  ॥ ५६.३९ ॥  
तृप्यन्ति पितरस्तस्य द्वादशाब्दान्यसंशयम्  ।  
यः श्राद्धं कुरुते भक्त्या श्रोत्रियैर्ब्राह्मणैर्नृप  ॥ ५६.४० ॥  
वार्द्धुष्याद्यास्तु वर्ज्यन्ते पित्ःणां दत्तमक्षयम्  ।  
अपरेऽह्णि ततो गच्छेत्पुण्यां देवशिलां शुभाम्  ॥ ५६.४१ ॥  
वीक्ष्यते जाह्नवी पुण्या देवैरुत्पादिता पुरा  ।  
स्नात्वा तत्र जलं दद्यात्तिलमिश्रं नराधिप  ॥ ५६.४२ ॥  
सकृत्पिण्डप्रदानेन मुच्यते ब्रह्महत्यया  ।  
एकादश्यामुपोषित्वा पक्षयोरुभयोरपि  ॥ ५६.४३ ॥  
क्षपाजागरणं कुर्यात्पठेत्पौराणिकीं कथाम्  ।  
विष्णुपूजां प्रकुर्वीत पुष्पधूपनिवेदनैः  ॥ ५६.४४ ॥  
प्रभाते भोजयेद्विप्रान् दानं दद्यात्सशक्तितः  ।  
चतुर्थेऽह्नि ततो गच्छेद्यत्र प्राची सरस्वती  ॥ ५६.४५ ॥  
ब्रह्मदेहाद्विनिष्क्रान्ता पावनार्थं शरीरिणाम्  ।  
तत्र स्नात्वा नरो भक्त्या तर्पयेत्पितृदेवताः  ॥ ५६.४६ ॥  
श्राद्धं कृत्वा यथान्यायमनिन्द्यान् भोजयेद्द्विजान्  ।  
पितरस्तस्य तृप्यन्ति द्वादशाब्दान्यसंशयम्  ॥ ५६.४७ ॥  
सर्वदेवमयं स्थानं सर्वतीर्थमयं तथा  ।  
देवकोटिसमाकीर्णं कोटिलिङ्गोत्तमोत्तमम्  ॥ ५६.४८ ॥  
त्रिरात्रं कुरुते योऽत्र शुचिः स्नात्वा जितेन्द्रियः  ।  
पक्षं मासं च षण्मासमब्दमेकं कदाचन  ॥ ५६.४९ ॥  
न तस्य सम्भवो मर्त्ये तस्य वासो भवेद्दिवि  ।  
नियमस्थो विमुच्येत त्रिजन्मजनितादघात् ॥ ५६.५० ॥  
विना पुंसा तु या नारी द्वादशाब्दं शुचिव्रता  ।  
तिष्ठते साक्षयं कालं रुद्रलोके महीयते  ॥ ५६.५१ ॥  
मुनीनां वचनं श्रुत्वा मुदा परमया ययौ  ।  
ततोऽवगाह्य तत्तीर्थमहर्निशमतन्द्रिता  ॥ ५६.५२ ॥  
दृष्ट्वा तीर्थप्रभावं तु पुनर्वचनमब्रवीत् ।  
श्रूयतां वचनं मेऽद्य ब्राह्मणाः सपुरोहिताः  ॥ ५६.५३ ॥  
न त्यजामीदृशं स्थानं यावज्जीवमहर्निशम्  ।  
मत्पितुश्च तथा मातुः कथयध्वमिदं वचः  ॥ ५६.५४ ॥  
त्वत्कन्या शूलभेदस्था नियता व्रतचारिणी  ।  
एवमुक्त्वा स्थिता सा तु तत्र भानुमती नृपः  ॥ ५६.५५ ॥  
एकान्तरोपवासस्था शनैर्मासोपवासिता  ।  
देवशिलास्थिता नित्यं दध्यौ सा चक्रपाणिनम्  ॥ ५६.५६ ॥  
अहर्निशं दहेद्धूपं चन्दनं च सदीपकम्  ।  
पादशौचं स्वयं कृत्वा स्वयं भोजयते द्विजान्  ।  
द्वादशाब्दानि सा राज्ञी सुव्रता तत्र संस्थिता  ॥ ५६.५७ ॥  

ईश्वर उवाच -  
अन्यद्देवशिलायास्तु माहात्म्यं शृणु भूपते  ।  
कथयामि महाबाहो सेतिहासं पुरातनम्  ॥ ५६.५८ ॥  
कश्चिद्वनेचरो व्याधः शबरः सह भार्यया  ।  
दुर्भिक्षपीडितस्तत्र आमिषार्थं वनं गतः  ॥ ५६.५९ ॥  
नापश्यत्पक्षिणस्तत्र न मृगान्न फलानि च  ।  
सरस्ततो ददर्शाथ पद्मिनीखण्डमण्डितम्  ॥ ५६.६० ॥  
दृष्ट्वा सरोवरं तत्र शबरी वाक्यमब्रवीत् ।  
कुमुदानि गृहाण त्वं दिव्यान्याहारसिद्धये  ॥ ५६.६१ ॥  
देवस्य पूजनार्थं तु शूलभेदस्य यत्नतः  ।  
विक्रयो भविता तत्र धर्मशीलो जनो यतः  ॥ ५६.६२ ॥  
भार्याया वचनं श्रुत्वा जग्राह कुमुदानि सः  ।  
उत्तीर्णस्तु तटे यावद्दृष्ट्वा श्रीवृक्षमग्रतः  ॥ ५६.६३ ॥  
श्रीफलानि गृहीत्वा तु सुपक्वानि विशेषतः  ।  
शूलभेदं स सम्प्राप्तो ददर्श सुबहूञ्जनान्  ॥ ५६.६४ ॥  
चैत्रमासे सिते पक्षे एकादश्यां नराधिप  ।  
तस्मिन्नहनि नाश्नीयुर्बाला वृद्धास्तथा स्त्रियः  ॥ ५६.६५ ॥  
मण्डपं ददृशे तत्र कृतं देवशिलोपरि  ।  
वस्त्रैः संवेष्टितं दिव्यं स्रङ्माल्यैरुपशोभितम्  ॥ ५६.६६ ॥  
ऋषयश्चागतास्तत्र ये चाश्रमनिवासिनः  ।  
सोपवासाः सनियमाः सर्वे साग्निपरिग्रहाः  ॥ ५६.६७ ॥  
देवनद्यास्तटे रम्ये मुनिसङ्घैः समाकुले  ।  
आगच्छद्भिर्नृपश्रेष्ठ मार्गस्तत्र न लभ्यते  ॥ ५६.६८ ॥  
दृष्ट्वा जनपदं तत्र तां भार्यां शबरोऽब्रवीत् ।  
गच्छ पृच्छस्व किमपि किमद्य स्नानकारणम्  ॥ ५६.६९ ॥  
पर्वाणि यानि श्रूयन्ते किंस्वित्सूर्येन्दुसम्प्लवः  ।  
अयनं किं भवेदद्य किं वाक्षयतृतीयका  ॥ ५६.७० ॥  
ततः स्वभर्तुर्वचनाच्छबरी प्रस्थिता तदा  ।  
पप्रच्छ नारीं दृष्ट्वाग्रे दत्त्वाग्रे कमले शुभे  ॥ ५६.७१ ॥  
तिथिरद्यैव का प्रोक्ता किं पर्व कथयस्व मे  ।  
किमयं स्नाति लोकोऽयं किं वा स्नानस्य कारणम्  ॥ ५६.७२ ॥  

नार्युवाच -  
अद्य चैकादशी पुण्या सर्वपापक्षयङ्करी  ।  
उपोषिता सकृद्येन नाकप्राप्तिं करोति सा  ॥ ५६.७३ ॥  
तस्यास्तद्वचनं श्रुत्वा शबरी शाबराय वै  ।  
कथयामास चाव्यग्रा स्त्रीवाक्यं नृपसत्तम  ॥ ५६.७४ ॥  
अद्य त्वेकादशी पुण्या बालवृद्धैरुपोषिता  ।  
मदनैकादशी नाम सर्वपापक्षयङ्करी  ॥ ५६.७५ ॥  
नियता श्रूयते तत्र राजपुत्री सुशोभना  ।  
व्रतस्था नियताहारा नाम्ना भानुमती सती  ॥ ५६.७६ ॥  
नैतया सदृशी काचित्त्रिषु लोकेषु विश्रुता  ।  
दृश्यते सा वरारोहा ह्यवतीर्णा महीतले  ॥ ५६.७७ ॥  
भार्याया वचनं श्रुत्वा शबरस्तां जगाद ह  ।  
कमलानि यथालाभं दत्त्वा भुङ्क्ष्व हि सत्वरम्  ॥ ५६.७८ ॥  
ममैषा वर्तते बुद्धिर्न भोक्तव्यं मया ध्रुवम्  ।  
न मयोपार्जितं भद्रे पापबुद्ध्या शुभं क्वचित् ॥ ५६.७९ ॥  

शबर्युवाच -  
न पूर्वं तु मया भुक्तं कस्मिंश्चैव तु वासरे  ।  
भुक्तशेषं मया भुक्तं यावत्कालं स्मराम्यहम्  ॥ ५६.८० ॥  
भार्याया निश्चयं ज्ञात्वा स्नानं कर्तुं जगाम ह  ।  
अर्धोत्तरीयवस्त्रेण स्नानं कृत्वा तु भक्तितः  ॥ ५६.८१ ॥  
सर्वान् देवान्नमस्कृत्य गतो देवशिलां प्रति  ।  
तस्थौ स शङ्कमानोऽपि नमस्कृत्य जनार्दनम्  ॥ ५६.८२ ॥  
यस्यास्तु कुमुदे दत्ते तया राज्ञ्यै निवेदितम्  ।  
तद्दृष्ट्वा पद्मयुगलं तां दासीं साब्रवीत्तदा  ॥ ५६.८३ ॥  
कुत्र पद्मद्वयं लब्धं कथ्यतामग्रतो मम  ।  
शीघ्रं तत्रैव गत्वा च पद्मानानय चापरान्  ॥ ५६.८४ ॥  
धान्येन वसुना वापि कमलानि समानय  ।  
भानुमत्या वचः श्रुत्वा गता सा शबरं प्रति  ॥ ५६.८५ ॥  
श्रीफलानि च पुष्पाणि बहून्यन्यानि देहि मे  ॥ ५६.८६ ॥  

शबर्युवाच -  
श्रीफलानि सपुष्पाणि दास्यामि च विशेषतः  ।  
न लोभो न स्पृहा मेऽस्ति गत्वा राज्ञीं निवेदय  ॥ ५६.८७ ॥  
तया च सत्वरं गत्वा यथावृत्तं निवेदितम्  ।  
शबर्युक्तं पुरस्तस्याः सविस्तरपरं वचः  ॥ ५६.८८ ॥  
तस्यास्तु वचनं श्रुत्वा राज्ञी तत्र स्वयं गता  ।  
उवाच शबरीं प्रीत्या देहि पद्मानि मूल्यतः  ॥ ५६.८९ ॥  

शबर्युवाच -  
न मूल्यं कामये देवि फलपुष्पसमुद्भवम्  ।  
श्रीफलानि च पुष्पाणि यथेष्टं मम गृह्यताम्  ॥ ५६.९० ॥  
अर्चां कुरु यथान्यायं वासुदेवे जगत्पतौ  ॥ ५६.९१ ॥  

राज्ञ्युवाच -  
विना मूल्यं न गृह्णामि कमलानि तवाधुना  ।  
धान्यस्य खारिकामेकां ददामि प्रतिगृह्यताम्  ॥ ५६.९२ ॥  
दश विंशत्यथ त्रिंशच्चत्वारिंशदथापि वा  ।  
गृहाण वा खारिशतं दुर्भिक्षां बोधिमुत्तर  ॥ ५६.९३ ॥  
वसु रत्नं सुवर्णं च अन्यत्ते यदभीप्सितम्  ।  
तत्सर्वं सम्प्रदास्यामि कमलार्थे न संशयः  ॥ ५६.९४ ॥  

शबर्युवाच -  
नाहारं चिन्तयाम्यद्य मुक्त्वा देवं वरानने  ।  
देवकार्यं विना भद्रे नान्या बुद्धिः प्रवर्तते  ॥ ५६.९५ ॥  

राज्ञ्युवाच -  
न त्वयान्नं परित्याज्यं सर्वमन्ने प्रतिष्ठितम्  ।  
तस्मात्सर्वप्रयत्नेन ममान्नं प्रतिगृह्यताम्  ॥ ५६.९६ ॥  
तपस्विनो महाभागा ये चारण्यनिवासिनः  ।  
गृहस्थद्वारि ते सर्वे याचन्तेऽन्नमतन्द्रिताः  ॥ ५६.९७ ॥  

शबर्युवाच -  
निषेधश्च कृतः पूर्वं सर्वं सत्ये प्रतिष्ठितम्  ।  
सत्येन तपते सूर्यः सत्येन ज्वलतेऽनलः  ॥ ५६.९८ ॥  
सत्येन तिष्ठत्युदधिर्वायुः सत्येन वाति हि  ।  
सत्येन पच्यते सस्यं गावः क्षीरं स्रवन्ति च  ॥ ५६.९९ ॥  
सत्याधारमिदं सर्वं जगत्स्थावरजङ्गमम्  ।  
तस्मात्सर्वप्रयत्नेन सत्यं सत्येन पालयेत् ॥ ५६.१०० ॥  
देवकार्यं तु मे मुक्त्वा नान्या बुद्धिः प्रवर्तते  ।  
गृहाण राज्ञि पुष्पाणि कुरु पूजां गदाभृतः  ॥ ५६.१०१ ॥  
श्रूयते द्विजवाक्यैस्तु न दोषो विद्यते क्वचित् ।  
कुशाः शाकं पयो मत्स्या गन्धाः पुष्पाक्षता दधि  ।  
मांसं शय्यासनं धानाः प्रत्याख्येया न वारि च  ॥ ५६.१०२ ॥  

राज्ञ्युवाच -  
आरामोपहृतं पुष्पमारण्यं पुष्पमेव च  ।  
क्रीतं प्रतिग्रहे लब्धं पुष्पमेवं चतुर्विधम्  ॥ ५६.१०३ ॥  
उत्तमं पुष्पमारण्यं गृहीतं स्वयमेव च  ।  
मध्यमं फलमारामे त्वधमं क्रीतमेव च  ।  
प्रतिग्रहेण यल्लब्धं निष्फलं तद्विदुर्बुधाः  ॥ ५६.१०४ ॥  

पुरोहित उवाच -  
गृहाण राज्ञि पुष्पाणि कुरु पूजां गदाभृतः  ।  
उपकारः प्रकर्तव्यो व्यपदेशेन कर्हिचित् ॥ ५६.१०५ ॥  

ईश्वर उवाच -  
श्रीफलानि सपद्मानि दत्तानि शबरेण तु  ।  
गृहीत्वा तानि राज्ञी सा पूजां चक्रे सुशोभनाम्  ॥ ५६.१०६ ॥  
क्षपाजागरणं चक्रे श्रुत्वा पौराणिकीं कथाम्  ।  
शबरस्तु ततो भार्यामिदं वचनमब्रवीत् ॥ ५६.१०७ ॥  
दीपार्थं गृह्यतां स्नेहो यथालाभेन सुन्दरि  ।  
कृत्वा दीपं ततस्तौ तु कृत्वा पूजां हरेः शुभाम्  ॥ ५६.१०८ ॥  
चक्रतुर्जागरं रात्रौ ध्यायन्तो धरणीधरम्  ।  
ततः प्रभातसमये दृष्ट्वा स्नानोत्सुकं जनम्  ॥ ५६.१०९ ॥  
स्नाति वै शूलभेदे तु देवनद्यां तथापरे  ।  
सरस्वत्यां नराः केचिन्मार्कण्डस्य ह्रदेऽपरे  ॥ ५६.११० ॥  
चक्रतीर्थं गताश्चक्रुः स्नानं केचिद्विधानतः  ।  
शुचयस्ते जनाः सर्वे स्नात्वा देवाशिलोपरि  ॥ ५६.१११ ॥  
श्राद्धं चक्रुः प्रयत्नेन श्रद्धया पूतचेतसा  ।  
तान्दृष्ट्वा शबरो बिल्वैः पिण्डांश्चक्रे प्रयत्नतः  ॥ ५६.११२ ॥  
भानुमत्या तथा भर्तुः पिण्डनिर्वपणं कृतम्  ।  
अनिन्द्या भोजिता विप्रा दम्भवार्द्धुष्यवर्जिताः  ॥ ५६.११३ ॥  
हविष्यान्नैस्तथा दध्ना शर्करामधुसर्पिषा  ।  
पायसेन तु गव्येन कृतान्नेन विशेषतः  ॥ ५६.११४ ॥  
भोजयित्वा तथा राज्ञी ददौ दानं यथाविधि  ।  
पादुकोपानहौ छत्रं शय्यां गोवृषमेव च  ॥ ५६.११५ ॥  
विविधानि च दानानि हेमरत्नधनानि च  ।  
चक्रतीर्थे महाराज कपिलां यः प्रयच्छति  ।  
पृथ्वी तेन भवेद्दत्ता सशैलवनकानना  ॥ ५६.११६ ॥  

उत्तानपाद उवाच -  
यानि यानि च दत्तानि शस्तानि जगतीपतेः  ।  
तानि सर्वाणि देवेश कथयस्व प्रसादतः  ॥ ५६.११७ ॥  

ईश्वर उवाच -  
तिलप्रदः प्रजामिष्टां दीपदश्चक्षुरुत्तमम्  ।  
भूमिदः स्वर्गमाप्नोति दीर्घमायुर्हिरण्यदः  ॥ ५६.११८ ॥  
गृहदो रोगरहितो रूप्यदो रूपवान् भवेत् ।  
वासोदश्चन्द्रसालोक्यमर्कसायुज्यमश्वदः  ॥ ५६.११९ ॥  
वृषदस्तु श्रियं पुष्टां गोदाता च त्रिविष्टपम्  ।  
यानशय्याप्रदो भार्यामैश्वर्यमभयप्रदः  ॥ ५६.१२० ॥  
धान्यदः शाश्वतं सौख्यं ब्रह्मदो ब्रह्म शाश्वतम्  ।  
वार्यन्नपृथिवीवासस्तिलकाञ्चनसर्पिषाम्  ॥ ५६.१२१ ॥  
सर्वेषामेव दानानां ब्रह्मदानं विशिष्यते  ।  
येन येन हि भावेन यद्यद्दानं प्रयच्छति  ॥ ५६.१२२ ॥  
तेन तेन स भावेन प्राप्नोति प्रतिपूजितम्  ।  
दृष्ट्वा दानानि सर्वाणि राज्ञी दत्तानि यानि च  ॥ ५६.१२३ ॥  
उवाच शबरो भार्यां यत्तच्छृणु नरेश्वर  ।  
पुराणं पठितं भद्रे ब्राह्मणैर्वेदपारगैः  ॥ ५६.१२४ ॥  
श्रुतं च तन्मया सर्वं दानधर्मफलं शुभम्  ।  
पूर्वजन्मार्जितं पापं स्नानदानव्रतादिभिः  ॥ ५६.१२५ ॥  
शरीरं दुस्त्यजं मुक्त्वा लभते गतिमुत्तमाम्  ।  
संसारसागराद्भीतः सत्यं भद्रे वदामि ते  ॥ ५६.१२६ ॥  
अनेकानि च पापानि कृतानि बहुशो मया  ।  
घातिता जन्तवो भद्रे निर्दग्धाः पर्वताः सदा  ॥ ५६.१२७ ॥  
तेन पापेन दग्धोऽहं दारिद्र्यं न निवर्तते  ।  
तीर्थावगाहनं पूर्वं पापेन न कृतं मया  ॥ ५६.१२८ ॥  
तेनाहं दुःखितो भद्रे दारिद्र्यमनिवर्तिकम्  ।  
मातुर्गृहं प्रयाहि त्वं त्यज स्नेहं ममोपरि  ।  
नगशृङ्गं समारुह्य मोक्तुमिच्छाम्यहं तनुम्  ॥ ५६.१२९ ॥  

शबर्युवाच -  
मात्रा पित्रा न मे कार्यं नापि स्वजनबान्धवैः  ।  
या गतिस्तव जीवेश सा ममापि भविष्यति  ॥ ५६.१३० ॥  
न स्त्रीणामीदृशो धर्मो विना भर्त्रा स्वजीवितम्  ।  
श्रूयन्ते बहवो दोषा धर्मशास्त्रेष्वनेकधा  ॥ ५६.१३१ ॥  
पारणं कुरु भोजेन्द्र व्रतं येन न नश्यति  ।  
यत्तेऽभिवाञ्छितं किञ्चिद्विष्णवे कर्तुमर्हसि  ॥ ५६.१३२ ॥  
भार्याया वचनं श्रुत्वा मुमुदे शबरस्ततः  ।  
गृहीत्वा श्रीफलं शीघ्रं होमं कृत्वा यथाविधि  ॥ ५६.१३३ ॥  
सर्वदेवान्नमस्कृत्य भुक्तोऽपि च तया सह  ।  
चैत्र्यां तु विषुवं ज्ञात्वा तस्थौ तत्र दिनत्रयम्  ॥ ५६.१३४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे व्याधवाक्योपदेशकथनपूर्वकदानादिफलवर्णनं नाम षट्पञ्चाशत्तमोऽध्यायः ॥  


ऋKV अध्याय ५७  

ईश्वर उवाच -  
भानुमती द्विजान्भोज्य बुभुजे भुक्तशेषतः  ।  
भुक्त्वा सुसुखमास्थाय तदन्नं परिणाम्य च  ॥ ५७.१ ॥  
त्रयोदश्यां ततो गत्वा मदनाख्यतिथौ तदा  ।  
मार्कण्डस्य ह्रदे स्नात्वानर्च्य देवं गुहाशयम्  ॥ ५७.२ ॥  
कृतोपवासनियमा स्नापयित्वा महेश्वरम्  ।  
पञ्चामृतसुगन्धेन धूपदीपनिवेदनैः  ॥ ५७.३ ॥  
आर्चयद्विविधैः पुष्पैर्नैवेद्यैश्च सुशोभनैः  ।  
क्षपाजागरणं कृत्वा श्रुत्वा पौराणिकीं कथाम्  ॥ ५७.४ ॥  
नृत्यगीतैस्तथा स्तोत्रैर्दध्यौ देवं महेश्वरम्  ।  
अन्नं विस्तारितं सर्वं देवस्याग्रे यथाविधि  ॥ ५७.५ ॥  
चातुर्वर्ण्यसुताः सर्वे भोजिताः सपरिच्छदाः  ।  
चतुर्दश्यां दिनं यावत्सम्पूज्य वृषभध्वजम्  ॥ ५७.६ ॥  
शङ्खवादित्रभेरीभिः पटहध्वनिनादितम्  ।  
क्षपाजागरणं कृत्वा प्रभूतजनसङ्कुलम्  ॥ ५७.७ ॥  
नृत्यगीतैस्तथा स्तोत्रैः प्रेरिता सा निशा तदा  ।  
प्रभाते भोजिता विप्राः पायसैर्मधुसर्पिषा  ॥ ५७.८ ॥  
दत्त्वा दानानि विप्रेभ्यः शक्त्या विप्रानुसारतः  ।  
अर्चयित्वा महापुष्पैः सुगन्धैर्मदनेन च  ॥ ५७.९ ॥  
विचित्रैः सूक्ष्मवस्त्रैश्च देवः सम्पूज्य वेष्टितः  ।  
स्रग्दामलम्बमानैश्च बहुदीपसमुज्ज्वलैः  ॥ ५७.१० ॥  
पक्वान्नैर्विविधैर्भक्ष्यैः सुवृत्तैर्मोदकादिभिः  ।  
ततस्ते ब्राह्मणाः सर्वे वेदाध्ययनतत्पराः  ॥ ५७.११ ॥  
तत्पर्व कीर्तयांश्चक्रुः पद्मकं नाम नामतः  ।  
आदित्यस्य दिनं त्वद्य तिथिः पञ्चदशी तथा  ॥ ५७.१२ ॥  
त्वाष्ट्रमेव च नक्षत्रं सङ्क्रान्तिर्विषुवन्तथा  ।  
व्यतीपातस्तथा योगः करणविष्टिरेव च  ॥ ५७.१३ ॥  
पद्मकं नाम पर्वैतदयनादिचतुर्गुणम्  ।  
अत्र दत्तं हुतं जप्तं सर्वं भवति चाक्षयम्  ॥ ५७.१४ ॥  
ते द्विजा भानुमत्याथ शूलभेदं गताः सह  ।  
ददृशुः शबरं कुण्डे भार्यया सह संस्थितम्  ॥ ५७.१५ ॥  
ऐशानीं स दिशं गत्वा पर्वते भृगुमूर्धनि  ।  
पतितुं च समारूढो भार्यया सह पार्थिव  ॥ ५७.१६ ॥  

भानुमत्युवाच -  
तिष्ठ तिष्ठ महासत्त्व शृणुष्व वचनं मम  ।  
किमर्थं त्यजसि प्राणानद्यापि च युवा भवान्  ॥ ५७.१७ ॥  
कः सन्तापः क उद्वेगः किं दुःखं व्याधिरेव च  ।  
शिशुः सन्दृश्यसेऽद्यापि कारणं कथ्यतामिदम्  ॥ ५७.१८ ॥  

शबर उवाच -  
कारणं नास्ति मे किञ्चिन्न दुःखं किञ्चिदेव तु  ।  
संसारभयभीतोऽहं नान्या बुद्धिः प्रवर्तते  ॥ ५७.१९ ॥  
दुःखेन लभ्यते यस्मान्मानुष्यं जन्म भाग्यतः  ।  
मानुष्यं जन्म चासाद्य या न धर्मं समाचरेत् ॥ ५७.२० ॥  
स गच्छेन्निरयं घोरमात्मदोषेण सुन्दरि  ।  
तस्मात्पतितुमिच्छामि तीर्थेऽस्मिन्पापनाशने  ॥ ५७.२१ ॥  

राज्ञ्युवाच -  
अद्यापि वर्तते कालो धर्मस्योपार्जने तव  ।  
कृतापकृतकर्मा वै व्रतदानैर्विशुध्यति  ॥ ५७.२२ ॥  
अहं दास्यामि धान्यं वा वासांसि द्रविणं बहु  ।  
नित्यमाचर धर्मं त्वं ध्यायन्नित्यं महेश्वरम्  ॥ ५७.२३ ॥  

शबर उवाच -  
नैवाहं कामये वित्तं न धान्यं वस्त्रमेव च  ।  
यो यस्यैवान्नमश्नाति स तस्याश्नाति किल्बिषम्  ॥ ५७.२४ ॥  

राज्ञ्युवाच -  
कन्दमूलफलाहारो भ्रमित्वा भैक्ष्यमुत्तमम्  ।  
अवगाह्य सुतीर्थानि सर्वपापैः प्रमुच्यते  ॥ ५७.२५ ॥  
ततो विमुक्तपापस्तु यत्किञ्चित्कुरुते शुचिः  ।  
कर्मणा तेन पूतस्त्वं सद्गतिं प्राप्स्यसि ध्रुवम्  ॥ ५७.२६ ॥  

शबर उवाच -  
अन्नमद्य मया त्यक्तं प्राणेभ्योऽपि महत्तरम्  ।  
सत्यं न लोपयेद्देवि निश्चितात्र मतिर्मम  ॥ ५७.२७ ॥  
प्रसादः क्रियतां देवि क्षमस्वाद्य जनैः सह  ।  
अर्धोत्तरीयवस्त्रेण संयम्यात्मानमुद्यतः  ॥ ५७.२८ ॥  
भार्यया सहितो व्याधो हरिं ध्यात्वा पपात ह  ।  
नगार्धात्पतितो यावद्गतजीवो नराधिप  ॥ ५७.२९ ॥  
चूर्णीभूतौ हि तौ दृष्ट्वा कुण्डस्योपरि भूमिप  ।  
त्रिमुहूर्ते गते काले शबरो भार्यया सह  ॥ ५७.३० ॥  
दिव्यं विमानमारूढो गतश्चानुत्तमां गतिम्  ॥ ५७.३१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे व्याधस्वर्गगमनवर्णनं नाम सप्तपञ्चाशत्तमोऽध्यायः ॥  


ऋKV अध्याय ५८  

उत्तानपाद उवाच -  
अथातो देवदेवेश भानुमत्यकरोच्च किम्  ।  
एष मे संशयो देव कथयस्व प्रसादतः  ॥ ५८.१ ॥  

ईश्वर उवाच -  
चिन्तयित्वा मुहूर्तं सा गता कुण्डस्य सन्निधौ  ।  
दृष्ट्वा कुण्डस्य माहात्म्यं राज्ञी हर्षेण पूरिता  ॥ ५८.२ ॥  
विप्रान् बहून् समाहूय पूजयामास तत्क्षणात् ।  
दत्त्वा तु विधिवद्दानं ब्राह्मणेभ्यो नृपात्मज  ॥ ५८.३ ॥  
निश्चयं परमं कृत्वा स्थिता शान्तेन चेतसा  ।  
ततः सम्पूज्य विधिवत्पित्ःन्देवान्नराधिप  ॥ ५८.४ ॥  
क्षपयित्वा पक्षमेकं मधुमासस्य सा स्थिता  ।  
अमावास्यां ततो राज्ञी गता पर्वतसन्निधौ  ॥ ५८.५ ॥  
नगशृङ्गं समारुह्य कृत्वा मुकुलितौ करौ  ।  
विज्ञाप्य ब्राह्मणान् सर्वानिदं वचनमब्रवीत् ॥ ५८.६ ॥  
मम माता पिता भ्राता ये चान्ये सखिबान्धवाः  ।  
क्षमापयित्वा सर्वांस्तान्वचनं मम कथ्यताम्  ॥ ५८.७ ॥  
त्वत्पुत्री शूलभेदे तु तपः कृत्वा स्वशक्तितः  ।  
विसृज्य चैव सात्मानं तस्मिंस्तीर्थे दिवं ययौ  ॥ ५८.८ ॥  
ब्राह्मणा ऊचुः  ।  
सन्देशं कथयिष्यामस्त्वयोक्तं शोभनव्रते  ।  
मातापितृभ्यां सुश्रोणि मा तेऽभूदत्र संशयः  ॥ ५८.९ ॥  
ततो विसृज्य तांल्लोकान् स्थिता पर्वतमूर्धनि  ।  
अर्धोत्तरीयवस्त्रेण गाढं बद्धा पुनःपुनः  ॥ ५८.१० ॥  
ततश्चिक्षेप सात्मानमेकचित्ता नराधिप  ।  
नगार्द्धे पतिता यावत्तावद्दृष्टाः सुराङ्गनाः  ॥ ५८.११ ॥  
भोभो वत्से महाभागे भानुमत्यतितापसि  ।  
दिव्यं विमानमारुह्य कैलासं प्रति गम्यताम्  ॥ ५८.१२ ॥  
ततः सा पश्यतां तेषां जनानां त्रिदिवं गता  ॥ ५८.१३ ॥  

मार्कण्डेय उवाच -  
इति ते कथितः सर्वः शूलभेदस्य विस्तरः  ।  
यः श्रुतः शङ्करात्पूर्वमृषिदेवसमागमे  ॥ ५८.१४ ॥  
य इदं पठते भक्त्या तीर्थे देवकुलेऽपि वा  ।  
स मुच्यते महापापादपि जन्मशतार्जितात् ॥ ५८.१५ ॥  
ब्रह्महा च सुरापी च स्तेयी च गुरुतल्पगः  ।  
गोघाती स्त्रीविघाती च देवब्रह्मस्वहारकः  ॥ ५८.१६ ॥  
स्वामिद्रोही मित्रघाती तथा विश्वासघातकः  ।  
परन्यासापहारी च परनिक्षेपलोपकः  ॥ ५८.१७ ॥  
रसभेदी तुलाभेदी तथा वार्द्धुषिकस्तु यः  ।  
यः कन्याविघ्नकर्ता च तथा विक्रयकारकः  ॥ ५८.१८ ॥  
परभार्या भ्रातृभार्या गौः स्नुषा कन्यका तथा  ।  
अभिगामी परद्वेषी तथा धर्मप्रदूषकः  ॥ ५८.१९ ॥  
मुच्यन्ते सर्वे एवैते शूलभेदप्रभावतः  ॥ ५८.२० ॥  
य इदं श्रावयेच्छ्राद्धे विप्राणां भुञ्जतां नृप  ।  
मुदं प्रयान्ति संहृष्टाः पितरस्तस्य सर्वशः  ॥ ५८.२१ ॥  
यश्चेदं शृणुयाद्भक्त्या पठ्यमानं नरो वशी  ।  
स मुक्तः सर्वपापेभ्यः सर्वकल्याणभाग्भवेत् ॥ ५८.२२ ॥  
इदं यशस्यमायुष्यमिदं पावनमुत्तमम्  ।  
पठतां शृण्वतां नृणामायुःकीर्तिविवर्धनम्  ॥ ५८.२३ ॥  
इति  कथितमिदं ते शूलभेदस्य पुण्यं महिमन हि मनुष्यैः श्रूयते यत्सपापैः  ।  
मदनरिपुतटिन्या याम्यकूलस्थितस्य प्रबलदुरितकन्दोच्छेदकुद्दालकल्पम्  ॥ ५८.२४ ॥  

॥ इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलभेदतीर्थमाहात्म्यवर्णनं नामाष्टपञ्चाशत्तमोऽध्यायः॥  

शूलभेदमाहात्म्यं समाप्तम्  


ऋKV अध्याय ५९  

श्रीमार्कण्डेय उवाच -  
ततः पुष्करिणीं गच्छेत्सर्वपापप्रणाशिनीम्  ।  
श्रुते यस्याः प्रभावे तु सर्वपापैः प्रमुच्यते  ॥ ५९.१ ॥  
रेवाया उत्तरे कूले तीर्थं परमशोभनम्  ।  
यत्रास्ते सर्वदा देवो वेदमूर्तिर्दिवाकरः  ॥ ५९.२ ॥  
कुरुक्षेत्रं यथा पुण्यं सार्वकामिकमुत्तमम्  ।  
इदं तीर्थं तथा पुण्यं सर्वकामफलप्रदम्  ॥ ५९.३ ॥  
कुरुक्षेत्रे यथा वृद्धिर्दानस्य जगतीपते  ।  
पुष्करिण्यां तथा दानं वर्धते नात्र संशयः  ॥ ५९.४ ॥  
यवमेकं तु यो दद्यात्सौवर्णं मस्तके नृप  ।  
पुष्करिण्यां तथा स्थानं यथा स्थानं नरे स्मृतम्  ॥ ५९.५ ॥  
सूर्यग्रहे तु यः स्नात्वा दद्याद्दानं यथाविधि  ।  
हस्त्यश्वरथरत्नादि गृहं गाश्च युगन्धरान्  ॥ ५९.६ ॥  
सुवर्णं रजतं वापि ब्राह्मणेभ्यो ददाति यः  ।  
त्रयोदश दिनं यावत्त्रयोदशगुणं भवेत् ॥ ५९.७ ॥  
तिलमिश्रेण तोयेन तर्पयेत्पितृदेवताः  ।  
द्वादशाब्दे भवेत्प्रीतिस्तत्र तीर्थे महीपते  ॥ ५९.८ ॥  
यस्तत्र कुरुते श्राद्धं पायसैर्मधुसर्पिषा  ।  
श्राद्धदो लभते स्वर्गं पित्ःणां दत्तमक्षयम्  ॥ ५९.९ ॥  
अक्षतैर्बदरैर्बिल्वैरिङ्गुदैर्वा तिलैः सह  ।  
अक्षयं फलमाप्नोति तस्मिंस्तीर्थे न संशयः  ॥ ५९.१० ॥  
तत्र स्नात्वा तु यो देवं पूजयेच्च दिवाकरम्  ।  
आदित्यहृदयं जप्त्वा पुनरादित्यमर्चयेत् ।  
स गच्छेत्परमं लोकं त्रिदशैरपि वन्दितम्  ॥ ५९.११ ॥  
ऋचमेकां जपेद्यस्तु यजुर्वा साम एव च  ।  
स समग्रस्य वेदस्य फलमाप्नोति वै नृप  ॥ ५९.१२ ॥  
यस्त्र्यक्षरं जपेन्मन्त्रं ध्यायमानो दिवाकरम्  ।  
आदित्यहृदयं जप्त्वा मुच्यते सर्वपातकैः  ॥ ५९.१३ ॥  
यस्तत्र विधिवत्प्राणांस्त्यजते नृपसत्तम  ।  
स गच्छेत्परमं स्थानं यत्र देवो दिवाकरः  ॥ ५९.१४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पुष्करिण्यामादित्यतीर्थमाहात्म्यवर्णनं नामैकोनषष्टितमोऽध्यायः ॥  


ऋKV अध्याय ६०  

श्रीमार्कण्डेय उवाच -  
भूयोऽप्यहं प्रवक्ष्यामि आदित्येश्वरमुत्तमम्  ।  
सर्वदुःखहरं पार्थ सर्वविघ्नविनाशनम्  ॥ ६०.१ ॥  
आयुःश्रीवर्द्धनं नित्यं पुत्रदं स्वर्गदं शिवम्  ।  
यस्य तीर्थस्य चान्यानि तीर्थानि कुरुनन्दन  ॥ ६०.२ ॥  
नालभन्त श्रियं नाके मर्त्ये पातालगोचरे  ।  
कुरुक्षेत्रं गया गङ्गा नैमिषं पुष्करं तथा  ॥ ६०.३ ॥  
वाराणसी च केदारं प्रयागं रुद्रनन्दनम्  ।  
महाकालं सहस्राक्षं शुक्लतीर्थं नृपोत्तम  ॥ ६०.४ ॥  
रवितीर्थस्य सर्वाणि कलां नार्हन्ति षोडशीम्  ।  
रवितीर्थे हि यद्वृत्तं तच्छृणुष्व नृपोत्तम  ॥ ६०.५ ॥  
स्नेहात्ते कथयिष्यामि वार्द्धकेनातिपीडितः  ।  
शृण्वन्तु ऋषयः सर्वे तपोनिष्ठा महौजसः  ॥ ६०.६ ॥  
श्रुतं मे रुद्रसान्निध्ये नन्दिस्कन्दगणैः सह  ।  
पार्वत्या पृष्टः शम्भुश्च रवितीर्थस्य यत्फलम्  ॥ ६०.७ ॥  
शम्भुना च यदाख्यातं गिरिजायाः ससम्भ्रमम्  ।  
तत्सर्वमेकचित्तेन रुद्रोद्गीतं श्रुतं मया  ॥ ६०.८ ॥  
तत्तेऽहं सम्प्रवक्ष्यामि शृणु यत्नेन पाण्डव  ।  
दुर्भिक्षोपहता विप्रा नर्मदां तु समाश्रिताः  ॥ ६०.९ ॥  
उद्दालको वशिष्ठश्च माण्डव्यो गौतमस्तथा  ।  
याज्ञवल्क्योऽथ गर्गश्च शाण्डिल्यो गालवस्तथा  ॥ ६०.१० ॥  
नाचिकेतो विभाण्डश्च वालखिल्यादयस्तथा  ।  
शातातपश्च शङ्खश्च जैमिनिर्गोभिलस्तथा  ॥ ६०.११ ॥  
जैगीषव्यः शतानीकः सर्व एव समागताः  ।  
तीर्थयात्रा कृता तैस्तु नर्मदायाः समन्ततः  ॥ ६०.१२ ॥  
आदित्येश्वरमायाताः प्रसङ्गादृषिपुङ्गवाः  ।  
वृक्षैः सञ्छादितं शुभ्रं धवतिन्दुकपाटलैः  ॥ ६०.१३ ॥  
जम्बीरैरर्जुनैः कुब्जैः शमीकेसरकिंशुकैः  ।  
तस्मिंस्तीर्थे महापुण्ये सुगन्धिकुसुमाकुले  ॥ ६०.१४ ॥  
पुन्नागनालिकेरैश्च खदिरैः कल्पपादपैः  ।  
अनेकश्वापदाकीर्णं मृगमार्जारसङ्कुलम्  ॥ ६०.१५ ॥  
ऋक्षहस्तिसमाकीर्णं चित्रकैश्चोपशोभितम्  ।  
प्रविष्टा ऋषयः सर्वे वने पुष्पसमाकुले  ॥ ६०.१६ ॥  
वनान्ते च स्त्रियो दृष्ट्वा रक्ता रक्ताम्बरान्विताः  ।  
रक्तमाल्यानुशोभाढ्या रक्तचन्दनचर्चिताः  ॥ ६०.१७ ॥  
रक्ताभरणसंयुक्ताः पाशहस्ता भयावहाः  ।  
तासां समीपगा दृष्टाः कृष्णजीमूतसन्निभाः  ॥ ६०.१८ ॥  
महाकाया भीमवक्त्राः पाशहस्ता भयावहाः  ।  
अनावृष्ट्युपमा दृष्टा आतुराः पिङ्गलोचनाः  ॥ ६०.१९ ॥  
दीर्घजिह्वा करालास्या तीक्ष्णदंष्ट्रा दुरासदा  ।  
वृद्धा नारी कुरुश्रेष्ठ दृष्टान्या ऋषिपुङ्गवैः  ॥ ६०.२० ॥  
ततः समीपगा वृद्धा तस्य वृन्दस्य भारत  ।  
स्वाध्यायनिरता विप्रा दृष्टास्तैः पापकर्मभिः  ॥ ६०.२१ ॥  
ऊचुस्ते तु समूहेन ब्राह्मणांस्तपसि स्थितान्  ।  
अस्माकं स्वामिनः सर्वे तिष्ठन्ते तीर्थमध्यतः  ।  
ते प्रस्थाप्या महाभागाः सर्वथैव त्वरान्विताः  ॥ ६०.२२ ॥  
तच्छ्रुत्वा वचनं तेषां सर्वे चैव त्वरान्विताः  ।  
जग्मुस्ते नर्मदाकक्षं दृष्ट्वा रेवां द्विजोत्तमाः  ॥ ६०.२३ ॥  
ततः केचित्स्तुवन्त्यन्ये जय देवि नमोऽस्तु ते  ॥ ६०.२४ ॥  
नमोऽस्तु ते सिद्धगणैर्निषेविते नमोऽस्तु ते सर्वपवित्रमङ्गले  ।  
नमोऽस्तु ते विप्रसहस्रसेविते नमोऽस्तु रुद्राङ्गसमुद्भवे वरे  ॥ ६०.२५ ॥  
नमोऽस्तु ते सर्वपवित्रपावने नमोऽस्तु ते देवि वरप्रदे शिवे  ।  
नमामि ते शीतजले सुखप्रदे सरिद्वरे पापहरे विचित्रिते  ॥ ६०.२६ ॥  
अनेकभूतौघसुसेविताङ्गे गन्धर्वयक्षोरगपाविताङ्गे  ।  
महागजौघैर्महिषैर्वराहैरापीयसे तोयमहोर्मिमाले  ॥ ६०.२७ ॥  
नमामि ते सर्ववरे सुखप्रदे विमोचयास्मानघपाशबद्धान्  ॥ ६०.२८ ॥  
भ्रमन्ति तावन्नरकेषु मर्त्या यावत्तवाम्भो नहि संश्रयन्ति  ।  
स्पृष्टं करैश्चन्द्रमसो रवेश्चेत्तद्देवि दद्यात्परमं पदं तु  ॥ ६०.२९ ॥  
अनेकसंसारभयार्दितानां पापैरनेकैरभिवेष्टितानाम्  ।  
गतिस्त्वमम्भोजसमानवक्त्रे द्वन्द्वैरनेकैरभिसंवृतानाम्  ॥ ६०.३० ॥  
नद्यश्च पूता विमला भवन्ति त्वां देवि सम्प्राप्य न संशयोऽत्र  ।  
दुःखातुराणामभयं ददासि शिष्टैरनेकैरभिपूजितासि  ॥ ६०.३१ ॥  
विण्मूत्रदेहाश्च निमग्नदेहा भ्रमन्ति तावन्नरकेषु मर्त्याः  ।  
महाबलध्वस्ततरङ्गभङ्गं जलं न यावत्तव संस्पृशन्ति  ॥ ६०.३२ ॥  
म्लेच्छाः पुलिन्दास्त्वथ यातुधानाः पिबन्ति येऽम्भस्तव देवि पुण्यम्  ।  
तेऽपि प्रमुच्यन्ति भयाच्च घोरात्किमत्र विप्रा भवपाशभीताः  ॥ ६०.३३ ॥  
सरांसि नद्यः क्षयमभ्युपेता घोरे युगेऽस्मिन्कलिनावसृष्टे  ।  
त्वं भ्राजसे देवि जलौघपूर्णा दिवीव नक्षत्रपथे च गङ्गा  ॥ ६०.३४ ॥  
तव प्रासादाद्वरदे विशिष्टे कालं यथेमं परिपालयित्वा  ।  
यास्याम मोक्षं तव सुप्रसादाद्वयं यथा त्वं कुरु नः प्रसादम्  ॥ ६०.३५ ॥  
त्वामाश्रिता ये शरणं गताश्च गतिस्त्वमम्बेव पितेव पुत्रान्  ।  
त्वत्पालिता यावदिमं सुघोरं कालं त्वनावृष्टिहतं क्षिपामः  ॥ ६०.३६ ॥  
एवं स्तुता तदा देवी नर्मदा सरितां वरा  ।  
प्रत्यक्षा सा परा मूर्तिर्ब्राह्मणानां युधिष्ठिर  ॥ ६०.३७ ॥  

श्रीमार्कण्डेय उवाच -  
पठन्ति ये स्तोत्रमिदं नरेन्द्र शृण्वन्ति भक्त्या परया प्रशान्ताः  ।  
ते यान्ति रुद्रं वृषसंयुतेन यानेन दिव्याम्बरभूषिताङ्गाः  ॥ ६०.३८ ॥  
ये स्तोत्रमेतत्सततं जपन्ति स्नात्वा च तोयेन तु नर्मदायाः  ।  
तेभ्योऽन्तकाले सरिदुत्तमेयं गतिं विशुद्धामचिराद्ददाति  ॥ ६०.३९ ॥  
प्रातः समुत्थाय तथा शयानो यः कीर्तयेतानुदिनं स्तवेन्द्रम्  ।  
देहक्षयं स्वे सलिले ददाति समाश्रयं तस्य महानुभाव  ॥ ६०.४० ॥  
पापैर्विमुक्ता दिवि मोदमानाः सम्भोगिनश्चैव तु नान्यथा च  ॥ ६०.४१ ॥  
प्रसन्ना नर्मदा देवी स्तोत्रेणानेन भारत  ।  
जलेनाप्यायितान् विप्रान् दक्षिणापथवाहिनी  ॥ ६०.४२ ॥  
अमृतत्वं तु वो दद्मि योगिभिर्यन्न गम्यते  ।  
दुर्लभं यत्सुरैः सर्वैर्मत्प्रसादाल्लभिष्यथ  ॥ ६०.४३ ॥  
इति ते ब्राह्मणा राजंल्लब्धा वरमनुत्तमम्  ।  
गमिष्यन्तः प्रीतचित्ता ददृशुश्चित्रमद्भुतम्  ॥ ६०.४४ ॥  

श्रीमार्कण्डेय उवाच -  
दृष्टास्तैः पुरुषाः पार्थ नर्मदातटसंस्थिताः  ।  
स्नानदेवार्चनासक्ताः पञ्च एव महाबलाः  ॥ ६०.४५ ॥  
ते दृष्टा ब्राह्मणैः सर्वैर्वेदवेदाङ्गपारगैः  ।  
सम्पृष्टास्तैर्महाराज यथा तदवधारय  ॥ ६०.४६ ॥  
विप्रा ऊचुः  ।  
वनान्ते स्त्रीयुगं दृष्ट्वा महारौद्रं भयावहम्  ।  
वृद्धाश्च पुरुषास्तत्र पाशहस्ता भयावहाः  ॥ ६०.४७ ॥  
दुर्धर्षा दुर्निरीक्ष्याश्च इतश्चेतश्च चञ्चलाः  ।  
व्याहरन्तः शुभां वाचं न तत्र गतिरस्ति वै  ॥ ६०.४८ ॥  
अपरस्परयोः सर्वे निरीक्षन्तः पुनःपुनः  ।  
तैस्तु यद्वचनं प्रोक्तं तत्सर्वं कथ्यतामिति  ॥ ६०.४९ ॥  
अस्माकं पुरुषाः पञ्च तिष्ठन्ति तत्र सत्तमाः  ।  
ते प्रस्थाप्या महाभागाः सर्वथैव त्वरान्विताः  ॥ ६०.५० ॥  
अथ ते पुरुषाः पञ्च श्रुत्वा वाक्यमिदं शुभम्  ।  
परस्परं निरीक्षन्तो वदन्ति च पुनःपुनः  ॥ ६०.५१ ॥  
क्व ते कस्य कुतो याताः किमुक्तं तैर्भयावहैः  ॥ ६०.५२ ॥  
पुरुषा ऊचुः  ।  
तीर्थावगाहनं सर्वैः पूर्वदक्षिणपश्चिमैः  ।  
उत्तरैश्च कृतं भक्त्या न पापं तैर्व्यपोहितम्  ॥ ६०.५३ ॥  
निष्पापाश्चाथ सञ्जातास्तीर्थस्यास्य प्रभावतः  ।  
शृण्वन्तु ऋषयः सर्वे वह्निकालोपमा द्विजाः  ॥ ६०.५४ ॥  
पातकानि च घोराणि यान्यचिन्त्यानि देहिनाम्  ।  
पापिष्ठेन तु चैकेन गुरुदारा निषेविता  ॥ ६०.५५ ॥  
हृतं चान्येन मित्रस्वं सुवर्णं च धनं तथा  ।  
ब्रह्महत्या महारौद्रा कृता चान्येन पातकम्  ॥ ६०.५६ ॥  
सुरापानं तु चान्यस्य सञ्जातं चाप्यकामतः  ।  
गोवध्या चाप्यकामेन कृता चैकेन पापिना  ॥ ६०.५७ ॥  
अकामतोऽपि सर्वेषां पातकानि नराधिप  ।  
ब्राह्मणानां तु ते श्रुत्वा वाक्यं तद्विस्मयान्विताः  ॥ ६०.५८ ॥  
सद्य एव तदा जाताः पापिष्ठा गतकल्मषाः  ।  
तीर्थस्यास्य प्रभावेन नर्मदायाः प्रभावतः  ॥ ६०.५९ ॥  
न क्वचित्पातकानां तु प्रवेशश्चात्र जायते  ।  
एवं सञ्चित्य ते सर्वे पापिष्ठाश्च परस्परम्  ॥ ६०.६० ॥  
चित्रभानुः स्मृतस्तैस्तु विचिन्त्य हृदये हरिम्  ।  
स्नात्वा रेवाजले पुण्ये तर्पिताः पितृदेवताः  ॥ ६०.६१ ॥  
नत्वा तु भास्करं देवं हृदि ध्यात्वा जनार्दनम्  ।  
प्रदक्षिणं तु तं भक्त्या ज्वलन्तं जातवेदसम्  ॥ ६०.६२ ॥  
पतिताः पाण्डवश्रेष्ठ पापोद्विग्ना महीपते  ।  
सात्त्विकीं वासनां कृत्वा त्यक्त्वा रजस्तमस्तथा  ॥ ६०.६३ ॥  
हतं तैः पावके सर्वं रेवाया उत्तरे तटे  ।  
विमानस्थास्तदा दृष्टा ब्राह्मणैस्ते युधिष्ठिर  ॥ ६०.६४ ॥  
आश्चर्यमतुलं दृष्टमृषिभिर्नर्मदातटे  ।  
तदाप्रभृति ते सर्वे रागद्वेषविवर्जिताः  ॥ ६०.६५ ॥  
रवितीर्थं द्विजा हृष्टाः सेवन्ते मोक्षकाङ्क्षया  ।  
तीर्थस्यास्य च यत्पुण्यं तच्छृणुष्व नराधिप  ॥ ६०.६६ ॥  
पीडितो वृद्धभावेन भक्त्या प्रीतो नरेश्वर  ।  
उद्देशं कथयिष्यामि द्विक्रोशाभ्यन्तरे स्थितः  ॥ ६०.६७ ॥  
कुरुक्षेत्रं यथा पुण्यं रवितीर्थं श्रुतं मया  ।  
ईश्वरेण पुरा ख्यातं षण्मुखस्य नराधिप  ॥ ६०.६८ ॥  
श्रुतं रुद्राच्च तैः सर्वैरहं तत्र समीपगः  ।  

ईश्वर उवाच -  
मार्तण्डग्रहणे प्राप्ते ये व्रजन्ति षडानन  ।  
रवितीर्थे कुरुक्षेत्रे तुल्यमेतत्फलं लभेत् ॥ ६०.६९ ॥  
स्नाने दाने तथा जप्ये होमे चैव विशेषतः  ।  
कुरुक्षेत्रे समं पुण्यं नात्र कार्या विचारणा  ॥ ६०.७० ॥  
ग्रामे वा यदि वारण्ये पुण्या सर्वत्र नर्मदा  ।  
रवितीर्थे विशेषेण रेवा पुण्यफलप्रदा  ॥ ६०.७१ ॥  
षष्ठ्यां सूर्यदिने भक्त्या व्यतीपाते च वै धृतौ  ।  
सङ्क्रान्तौ ग्रहणेऽमायां ये व्रजन्ति जितेन्द्रियाः  ॥ ६०.७२ ॥  
कामक्रोधैर्विमुक्ताश्च रागद्वेषैस्तथैव च  ।  
उपोष्य परया भक्त्या देवस्याग्रे नराधिप  ॥ ६०.७३ ॥  
रात्रौ जागरणं कृत्वा दीपं देवस्य बोधयेत् ।  
कथां वै वैष्णवीं पार्थ वेदाभ्यसनमेव च  ॥ ६०.७४ ॥  
ऋग्वेदं वा यजुर्वेदं सामवेदमथर्वणम्  ।  
ऋचमेकां जपेद्यस्तु स वेदफलमाप्नुयात् ॥ ६०.७५ ॥  
गायत्र्या च चतुर्वेदफलमाप्नोति मानवः  ।  
प्रभाते पूजयेद्विप्रानन्नदानहिरण्यतः  ॥ ६०.७६ ॥  
भूमिदानेन वस्त्रेण अन्नदानेन शक्तितः  ।  
छत्रोपानहशय्यादिगृहदानेन पाण्डव  ॥ ६०.७७ ॥  
ग्रामधूर्वहदानेन गजकन्याहयेन च  ।  
विद्याशकटदानेन सर्वेषामभयं भवेत् ॥ ६०.७८ ॥  
शत्रुश्च मित्रतां याति विषं चैवामृतं भवेत् ।  
ग्रहा भवन्ति सुप्रीताः प्रीतस्तस्य दिवाकरः  ॥ ६०.७९ ॥  
एतत्ते सर्वमाख्यातं रवितीर्थफलं नृप  ।  
ये शृण्वन्ति नरा भक्त्या रवितीर्थफलं शुभम्  ॥ ६०.८० ॥  
तेऽपि पापविनिर्मुक्ता रविलोके वसन्ति हि  ।  
गोदानेन च यत्पुण्यं यत्पुण्यं भृगुदर्शने  ॥ ६०.८१ ॥  
केदार उदकं पीत्वा तत्पुण्यं जायते नृणाम्  ।  
अब्दमश्वत्थसेवायां तिलपात्रप्रदो भवेत् ॥ ६०.८२ ॥  
तत्फलं समवाप्नोति आदित्येश्वरकीर्तनात् ।  
श्रुते यस्य प्रभावे न जायते यन्नृपात्मज  ॥ ६०.८३ ॥  
तत्सर्वं कथयिष्यामि भक्त्या तव महीपते  ।  
पापानि च प्रलीयन्ते भिन्नपात्रे यथा जलम्  ॥ ६०.८४ ॥  
तीर्थस्याभिमुखो नित्यं जायते नात्र संशयः  ।  
गुह्याद्गुह्यतरं तीर्थं कथितं तव पाण्डव  ॥ ६०.८५ ॥  
पापिष्ठानां कृतघ्नानां स्वामिमित्रावघातिनाम्  ।  
तीर्थाख्यानं शुभं तेषां गोपितव्यं सदा बुधैः  ॥ ६०.८६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आदित्येश्वरतीर्थमाहात्म्यवर्णनं नाम षष्टितमोऽध्यायः ॥  


ऋKV अध्याय ६१  

श्रीमार्कण्डेय उवाच -  
ततो गच्छेत्परं पुण्यं नर्मदादक्षिणे तटे  ।  
शक्रतीर्थं सुविख्यातमशेषाघविनाशनम्  ॥ ६१.१ ॥  
पुरा शक्रेण तत्रैव तपो वै दुरतिक्रमम्  ।  
प्रारब्धं परया भक्त्या देवं प्रति महेश्वरम्  ॥ ६१.२ ॥  
ततः सन्तोषितो देव उमापतिर्नराधिप  ।  
देवेन्द्रत्वं वरं राज्यं दानवानां वधं ददौ  ॥ ६१.३ ॥  
लब्धं शक्रेण नृपते नर्मदातीर्थभावतः  ।  
ततः पुण्यतमं तीर्थं सञ्जातं वसुधातले  ॥ ६१.४ ॥  
कार्त्तिकस्य तु मासस्य कृष्णपक्षे त्रयोदशीम्  ।  
उपोष्य वै नरो भक्त्या सर्वपापैः प्रमुच्यते  ॥ ६१.५ ॥  
दुःस्वप्नसम्भवैः पापैर्दुर्निमित्तसमुद्भवैः  ।  
ग्रहशाकिनिसम्भूतैर्मुच्यते पाण्डुनन्दन  ॥ ६१.६ ॥  
शक्रेश्वरं नृपश्रेष्ठ ये प्रपश्यन्ति भक्तितः  ।  
तेषां जन्मकृतं पापं नश्यते नात्र संशयः  ॥ ६१.७ ॥  
अगम्यागमने चैव अवाह्ये चैव वाहिते  ।  
स्वामिमित्रविघाते यन्नश्यते नात्र संशयः  ॥ ६१.८ ॥  
गोप्रदानं प्रकर्तव्यं शुभं ब्राह्मणपुङ्गवे  ।  
धुर्यं वा दापयेत्तस्मिन् सर्वाङ्गरुचिरं नृप  ॥ ६१.९ ॥  
दातव्यं परया भक्त्या स्वर्गे वासमभीप्सता  ।  
एतत्ते सर्वमाख्यातं शक्रेश्वरफलं नृप  ॥ ६१.१० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शक्रेश्वरतीर्थमाहात्म्यवर्णनं नामैकषष्टितमोऽध्यायः ॥  


ऋKV अध्याय ६२  

श्रीमार्कण्डेय उवाच -  
ततो गच्छेत्तु राजेन्द्र करोडीश्वरमुत्तमम्  ।  
यत्र वै निहतास्तात दानवाः सपदानुगाः  ॥ ६२.१ ॥  
इन्द्रादिदेवैः संहृष्टैः सततं जयबुद्धिभिः  ।  
तेषां ये पुत्रपौत्राश्च पूर्ववैरमनुस्मरम्  ॥ ६२.२ ॥  
क्रुद्धैर्देवसमूहैश्च दानवा निहता रणे  ।  
तेषां शिरांसि सङ्गृह्य सर्वे देवाः सवासवाः  ॥ ६२.३ ॥  
निक्षिप्य नर्मदातोये बन्धुभावमनुस्मरम्  ।  
तत्र स्नात्वा सुराः सर्वे स्थापयित्वा उमापतिम्  ॥ ६२.४ ॥  
इन्द्रेण सहिताः सर्वेऽपूजयंल्लोकसिद्धये  ।  
हृष्टचित्ताः सुराः सर्वे जग्मुराकाशमण्डलम्  ॥ ६२.५ ॥  
दानवानां महाभाग सूदिता कोटिरुत्तमा  ।  
तदा प्रभृति तत्तीर्थं करोडीति महीतले  ॥ ६२.६ ॥  
विख्यातं तु तदा लोके पापघ्नं पाण्डुनन्दन  ।  
अष्टम्यां च चतुर्दश्यामुभौ पक्षौ च भक्तितः  ।  
उपोष्य शूलिनश्चाग्रे रात्रौ कुर्वीत जागरम्  ॥ ६२.७ ॥  
सत्कथापाठसंयुक्तो वेदाध्ययनसंयुतः  ।  
प्रभाते विमले प्राप्ते पूजयेत्त्रिदशेश्वरम्  ॥ ६२.८ ॥  
पञ्चामृतेन संस्नाप्य श्रीखण्डेन च गुण्ठयेत् ।  
शस्तैः पल्लवपुष्पैश्च पूजयेत्तु प्रयत्नतः  ॥ ६२.९ ॥  
बहुरूपं जपन्मन्त्रं दक्षिणाशां व्यवस्थितः  ।  
यथोक्तेन विधानेन नाभिमात्रे जले क्षिपेत् ॥ ६२.१० ॥  
तिलाञ्जलिं तु प्रेताय दक्षिणाशामुपस्थितः  ।  
श्राद्धं तत्रैव विप्राय कारयेद्विजितेन्द्रियः  ॥ ६२.११ ॥  
विषमैरग्रजातैश्च वेदाभ्यसनतत्परैः  ।  
गोहिरण्येन सम्पूज्य ताम्बूलैर्भोजनैस्तथा  ॥ ६२.१२ ॥  
भूषणैः पादुकाभिश्च ब्राह्मणान्पाण्डुनन्दन  ।  
भवेत्कोटिगुणं तस्य नात्र कार्या विचारणा  ॥ ६२.१३ ॥  
तस्मिंस्तीर्थे तु यः कश्चित्त्यजेद्देहं विधानतः  ।  
तस्य भवति यत्पुण्यं तच्छृणुष्व नराधिप  ॥ ६२.१४ ॥  
यावदस्थीनि तिष्ठन्ति मर्त्यस्य नर्मदाजले  ।  
तावद्वसति धर्मात्मा शिवलोके सुदुर्लभे  ॥ ६२.१५ ॥  
ततः कालाच्च्युतस्तस्मादिह मानुषतां गतः  ।  
कोटिधनपतिः श्रीमाञ्जायते राजपूजितः  ॥ ६२.१६ ॥  
सर्वधर्मसमायुक्तो मेधावी बीजपुत्रकः  ।  
विख्यातो वसुधापृष्ठे दीर्घायुर्मानवो भवेत् ॥ ६२.१७ ॥  
पुनः स्मरति तत्तीर्थं तत्र गत्वा नृपोत्तम  ।  
करोडेश्वरमभ्यर्च्य प्राप्नोति परमां गतिम्  ॥ ६२.१८ ॥  
इन्द्रचन्द्रयमैर्रुद्रैरादित्यैर्वसुभिस्तथा  ।  
विश्वेदेवैस्तथा सर्वैः स्थापितस्त्रिदशेश्वरः  ॥ ६२.१९ ॥  
रेवाया उत्तरे कूले लोकानां हितकाम्यया  ।  
मानवो भक्तिसंयुक्तः प्रासादं कारयेत्तु यः  ॥ ६२.२० ॥  
तस्मिंस्तीर्थे नरश्रेष्ठ सद्गतिं समवाप्नुयात् ।  
न्यायोपात्तधनेनैव दारुपाषाणकेष्टकैः  ॥ ६२.२१ ॥  
ब्राह्मणः क्षत्रियैर्वैश्यैः शूद्रैः स्त्रीभिश्च शक्तितः  ।  
तेऽपि यान्ति नरा लोके शाङ्करे सुरपूजिते  ॥ ६२.२२ ॥  
यः शृणोति सदा भक्त्या माहात्म्यं तीर्थजं नृप  ।  
तस्य पापं प्रणश्येत षण्मासाभ्यन्तरं च यत् ॥ ६२.२३ ॥  


॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे करोडीश्वरतीर्थमाहात्म्यवर्णनं नाम द्विषष्टितमोऽध्यायः॥  



ऋKV अध्याय ६३  

श्रीमार्कण्डेय उवाच -  
ततो गच्छेत्तु राजेन्द्र कुमारेश्वरमुत्तमम्  ।  
प्रसिद्धं सर्वतीर्थानामगस्त्येश्वरसन्निधौ  ॥ ६३.१ ॥  
षण्मुखेन पुरा तात सर्वपातकनाशनम्  ।  
आराध्य परया भक्त्या सिद्धिः प्राप्ता नराधिप  ॥ ६३.२ ॥  
देवसैन्याधिपो जातः सर्वशत्रुनिबर्हणः  ।  
उग्रतेजा महात्मासौ सञ्जातस्तीर्थसेवनात् ॥ ६३.३ ॥  
तदाप्रभृति तत्तीर्थं सञ्जातन्नर्मदातटे  ।  
तत्र तीर्थे तु यो गत्वा एकचित्तो जितेन्द्रियः  ॥ ६३.४ ॥  
कार्त्तिकस्य चतुर्दश्यामष्टम्यां च विशेषतः  ।  
स्नापयेद्गिरिजानाथं दधिदुग्धेन सर्पिषा  ॥ ६३.५ ॥  
गीतं तत्र प्रकर्तव्यं पिण्डदानं यथाविधि  ।  
ब्राह्मणैः श्रोत्रियैः पार्थ षट्कर्मनिरतैः शुभैः  ॥ ६३.६ ॥  
यत्किञ्चिद्दीयते तत्र अक्षयं पाण्डुनन्दन  ।  
सर्वतीर्थमयं तीर्थ निर्मितं शिखिना नृप  ॥ ६३.७ ॥  
एतत्ते सर्वमाख्यातं कुमारेश्वरजं फलम्  ।  
कुमारदर्शनात्पुण्यं प्राप्यते पाण्डुनन्दन  ॥ ६३.८ ॥  
मृतः स्वर्गमवाप्नोति सत्यमीश्वरभाषितम्  ॥ ६३.९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुमारेश्वरतीर्थमाहात्म्यवर्णनं नाम त्रिषष्टितमोऽध्यायः ॥  


ऋKV अध्याय ६४  

श्रीमार्कण्डेय उवाच -  
ततो गच्छेत्तु राजेन्द्र तीर्थं परमशोभनम्  ।  
नराणां पापनाशाय अगस्त्येश्वरमुत्तमम्  ॥ ६४.१ ॥  
तत्र स्नात्वा नरो राजन्मुच्यते ब्रह्महत्यया  ।  
कार्त्तिकस्य तु मासस्य कृष्णपक्षे चतुर्दशी  ॥ ६४.२ ॥  
घृतेन स्नापयेद्देवं समाधिस्थो जितेन्द्रियः  ।  
एकविंशतिकुलोपेतो च्यवेदैश्वरात्पदात् ॥ ६४.३ ॥  
धनं चोपानहौ छत्रं दद्याच्च घृतकम्बलम्  ।  
भोजनं चैव सर्वेषां सर्वं कोटिगुणं भवेत् ॥ ६४.४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अगस्त्येश्वरतीर्थमाहात्म्यवर्णनं नाम चतुःषष्टितमोऽध्यायः ॥  


ऋKV अध्याय ६५  

श्रीमार्कण्डेय उवाच -  
ततो गच्छेत्तु राजेन्द्र आनन्देश्वरमुत्तमम्  ।  
तत्तीर्थं कथयिष्यामि सर्वपापक्षयङ्करम्  ॥ ६५.१ ॥  

युधिष्ठिर उवाच -  
आनन्दश्चैव सञ्जातो रुद्रस्य द्विजसत्तम  ।  
कथ्यतां मे च तत्सर्वं सङ्क्षेपात्सह बान्धवैः  ॥ ६५.२ ॥  

श्रीमार्कण्डेय उवाच -  
कथयामि नृपश्रेष्ठ आनन्देश्वरमुत्तमम्  ।  
दानवानां वधं कृत्वा देवदेवो महेश्वरः  ॥ ६५.३ ॥  
पूजितो दैवतैः सर्वैः किन्नरैर्यक्षपन्नगैः  ।  
आनन्दसंयुतो देवो ननर्त वृषवाहनः  ॥ ६५.४ ॥  
भैरवं रूपमास्थाय गौर्या चार्द्धाङ्गसंस्थितः  ।  
भूतवेतालकङ्कालैर्भैरवैर्भैरवो वृतः  ॥ ६५.५ ॥  
ननर्त नर्मदातीरे दक्षिणे पाण्डुनन्दन  ।  
तुष्टैर्मरुद्गणैः सर्वैः स्थापितः कमलासनः  ॥ ६५.६ ॥  
तदाप्रभृति तत्तीर्थमानन्देश्वरमुच्यते  ।  
अष्टम्यां च चतुर्दश्यां पौर्णमास्यां नराधिप  ॥ ६५.७ ॥  
विधिवच्चार्चयेद्देवं सुगन्धेन विलेपयेत् ।  
ब्राह्मणान्पूजयेत्तत्र यथाशक्त्या युधिष्ठिर  ॥ ६५.८ ॥  
गोदानं तत्र कर्तव्यं वस्त्रदानं शुभावहम्  ।  
वसन्तस्य त्रयोदश्यां श्राद्धं तत्रैव कारयेत् ॥ ६५.९ ॥  
इङ्गुदैर्बदरैर्बिल्वैरक्षतैश्च जलेन वा  ।  
प्रेतानां कारयेच्छ्राद्धमानन्देश्वर उत्तमे  ॥ ६५.१० ॥  
आनन्दिता भवेयुस्ते यावदाभूतसम्प्लवम्  ।  
सन्ततेर्वै न विच्छेदः सप्तजन्मसु जायते  ।  
आनन्दो हि भवत्तेषां प्रतिजन्मनि भारत  ॥ ६५.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आनन्देश्वरतीर्थमाहात्म्यवर्णनं नाम पञ्चषष्टितमोऽध्यायः ॥  


ऋKV अध्याय ६६  

श्रीमार्कण्डेय उवाच -  
ततो गच्छेत्तु राजेन्द्र मातृतीर्थमनुत्तमम्  ।  
सङ्गमस्य समीपस्थं नर्मदादक्षिणे तटे  ॥ ६६.१ ॥  
मातरस्तत्र राजेन्द्र सञ्जाता नर्मदातटे  ।  
उमार्धनारिर्देवेशो व्यालयज्ञोपवीतधृक् ॥ ६६.२ ॥  
उवाच योगिनीवृन्दं कष्टङ्कष्टमहो हर  ।  
अजेयाः सर्वदेवानां त्वत्प्रसादान्महेश्वर  ॥ ६६.३ ॥  
तीर्थमत्र विधानेन प्रख्यातं वसुधातले  ।  
एवं भवतु योगिन्य इत्युक्त्वान्तरधाच्छिवः  ॥ ६६.४ ॥  

श्रीमार्कण्डेय उवाच -  
तत्र तीर्थे तु यो भक्त्या नवम्यां नियतः शुचिः  ।  
उपोष्य परया भक्त्या पूजयेन्मातृगोचरम्  ॥ ६६.५ ॥  
तस्य स्युर्मातरः प्रीताः प्रीतोऽयं वृषवाहनः  ।  
वन्ध्याया मृतवत्साया अपुत्राया युधिष्ठिर  ॥ ६६.६ ॥  
स्नापनं चारभेत्तत्र मन्त्रशास्त्रविदुत्तमः  ।  
सहिरण्येन कुम्भेन पञ्चरत्नफलान्वितः  ॥ ६६.७ ॥  
स्नापयेत्पुत्रकामायाः कांस्यपात्रेण देशिकः  ।  
पुत्रं सा लभते नारी वीर्यवन्तं गुणान्वितम्  ॥ ६६.८ ॥  
यो यं काममभिध्यायेत्ततः स लभते नृप  ।  
मातृतीर्थात्परं तीर्थं न भूतं न भविष्यति  ॥ ६६.९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मातृतीर्थमाहात्म्यवर्णनं नाम षट्षष्टितमोऽध्यायः ॥  


ऋKV अध्याय ६७  

श्रीमार्कण्डेय उवाच -  
तस्यैवानन्तरं तात जलमध्ये व्यवस्थितम्  ।  
लुङ्केश्वरमिति ख्यातं सुरासुरनमस्कृतम्  ॥ ६७.१ ॥  
इदं तीर्थं महापुण्यं नानाश्चर्यं महीतले  ।  
अस्य तीर्थस्य माहात्म्यमुत्पत्तिं शृणु भारत  ॥ ६७.२ ॥  
आसीत्पुरा महावीर्यो दानवो बलदर्पितः  ।  
कालपृष्ठ इति ख्यातः सुतो ब्रह्मसुतस्य च  ॥ ६७.३ ॥  
गङ्गातटं समाश्रित्य चचार विपुलं तपः  ।  
अधोमुखोऽपि संस्थित्वापिबद्धूममहर्निशम्  ॥ ६७.४ ॥  
ततश्चानन्तरं देवस्तिष्ठते ह्युमया सह  ।  
दृष्ट्वा तं पार्वती सा तु तपस्युग्रे व्यवस्थितम्  ॥ ६७.५ ॥  
पश्य पश्य महादेव धूमाशी तिष्ठते नरः  ।  
प्रसीद तं कुरुष्वाद्य देहि शीघ्रं वरं विभो  ॥ ६७.६ ॥  

ईश्वर उवाच -  
यदुक्तं वचनं देवि न तन्मे रोचते प्रिये  ।  
स्वकार्यं च सदा चिन्त्यं परकार्यं विसर्जयेत् ॥ ६७.७ ॥  
मूर्खस्त्रीबालशत्रूणां यश्छन्देनानुवर्तते  ।  
व्यसने पतते घोरे सत्यमेतदुदीरितम्  ॥ ६७.८ ॥  

देव्युवाच -  
भार्ययाभ्यर्थितो भर्ता कारणं बहु भाषते  ।  
लघुत्वं याति सा नारी एवं शास्त्रेषु पठ्यते  ॥ ६७.९ ॥  
प्राणत्यागं करिष्यामि यदि मां त्वं न मन्यसे  ।  
पार्वत्या प्रेरितो देवो गतोऽसौ दानवं प्रति  ॥ ६७.१० ॥  

ईश्वर उवाच -  
किमर्थं पिबसे धूमं किमर्थं तप्यसे तपः  ।  
किं दुःखं किं नु सन्तापो वद कार्यमभीप्सितम्  ॥ ६७.११ ॥  
युवा त्वं दृश्यसेऽद्यापि वर्षविंशतिरेव च  ।  
तदाचक्ष्व हि मे सर्वं तपसः कारणं महत् ॥ ६७.१२ ॥  

दानव उवाच -  
अचला दीयतां भक्तिर्मम स्थैर्यं तवोपरि  ।  
अपरं वर्षसाहस्रं निर्विघ्नं मे गतं विभो  ॥ ६७.१३ ॥  
दिवसानां सहस्रे द्वे पूर्णे त्वत्तपसा मम  ॥ ६७.१४ ॥  

ईश्वर उवाच -  
याचयाभीप्सितं कार्यं तुष्टोऽहं तव सुव्रत  ।  
देवस्य वचनं श्रुत्वा चिन्तयामास दानवः  ॥ ६७.१५ ॥  
किं नाकं याचयाम्यद्य किमद्य सकलां महीम्  ।  
एवं सञ्चिन्तयामास कामबाणेन पीडितः  ॥ ६७.१६ ॥  

दानव उवाच -  
यदि तुष्टोऽसि मे देव वरं दास्यसि मे प्रभो  ।  
सङ्ग्रामैस्तु न तुष्टोऽहं बलं नास्तीति किञ्चन  ॥ ६७.१७ ॥  
यस्य मूर्धन्यहं देव पाणिना समुपस्पृशे  ।  
देवदानवगन्धर्वो भस्मसाद्यातु तत्क्षणात् ॥ ६७.१८ ॥  

ईश्वर उवाच -  
यत्त्वया चिन्तितं किञ्चित्तत्सर्वं सफलं तव  ।  
उत्तिष्ठ गच्छ शीघ्रं त्वं भवनं प्रति दानव  ॥ ६७.१९ ॥  

दानव उवाच -  
स्थीयतां देवदेवेश यावज्ज्ञास्यामि ते वरम्  ।  
युष्मन्मूर्ध्नि न्यसे पाणिं प्रत्ययो मे भवेद्यथा  ॥ ६७.२० ॥  
ततश्चानन्तरं देवश्चिन्तयानो महेश्वरः  ।  
न स्कन्दो न हरिर्ब्रह्मा यः कार्येषु क्षमोऽधुना  ॥ ६७.२१ ॥  
ज्ञात्वा चैवापदं प्राप्तां देवः प्रार्थयते वृषम्  ।  
अनेन सह पापेन युध्यस्व साम्प्रतं क्षणम्  ॥ ६७.२२ ॥  
करं प्रासारयद्दैत्यो देवं मूर्ध्नि किल स्पृशेत् ।  
लाङ्गूलेनाहतो दैत्यो विषण्णः पतितो भुवि  ॥ ६७.२३ ॥  
देवस्तु दक्षिणामाशां गतश्चैवोमया सह  ।  
भयभीतो निरीक्षेत ग्रीवां भज्य पुनःपुनः  ॥ ६७.२४ ॥  
गते चादर्शनं देवे युयुधे वृषभेण सः  ।  
द्वावेतौ बलिनां श्रेष्ठौ युयुधाते महाबलौ  ॥ ६७.२५ ॥  
प्रहारैर्वज्रसदृशैः कोपेन घटिकात्रयम्  ।  
पाणिभ्यां न स्पृशेद्यो वै वृषभस्य शिरस्तथा  ॥ ६७.२६ ॥  
हत्वा लाङ्गूलपातेन आगतो वृषभस्तदा  ।  
उत्थितश्चाप्यसौ दैत्यो व्रजते वृषपृष्ठतः  ॥ ६७.२७ ॥  
वायुवेगेन सम्प्राप्तो यत्र देवो महेश्वरः  ।  
आगतं दानवं दृष्ट्वा वृषो वचनमब्रवीत् ॥ ६७.२८ ॥  
आरुह्य पृष्ठे मे देव शीघ्रमेव हि गम्यताम्  ।  
आरुह्य वृषभं देवो जगाम चोमया सह  ॥ ६७.२९ ॥  
नाकं प्राप्तस्ततो देवो गतः शक्रस्य मन्दिरम्  ।  
नात्यजद्देवपृष्ठं तु दानवो बलदर्पितः  ॥ ६७.३० ॥  
इन्द्रलोकं परित्यज्य ब्रह्मलोकं गतस्तदा  ।  
यत्रयत्र व्रजेद्देवो भयात्सह दिवौकसैः  ॥ ६७.३१ ॥  
अपश्यत्तत्र तत्रैव पृष्ठे लग्नं तु दानवम्  ।  
सर्वांल्लोकान् भ्रमित्वा तु देवो विस्मयमागतः  ॥ ६७.३२ ॥  
न स्थानं विद्यते किञ्चिद्यत्र विश्रम्यते क्षणम्  ।  
देवदानवयोस्तत्र युद्धं ज्ञात्वा सुदारुणम्  ॥ ६७.३३ ॥  
हर्षितात्मा मुनिस्तत्र चिरं नृत्यति नारदः  ।  
धन्योऽहमद्य मे जन्म जीवितं च सुजीवितम्  ॥ ६७.३४ ॥  
महान्तं च कलिं दृष्ट्वा सन्तोषः परमोऽभवत् ।  
देवदानवयोस्तत्र युद्धं त्यक्त्वा च नारदः  ॥ ६७.३५ ॥  
आजगाम ततो विप्रो यत्र देवो महेश्वरः  ।  
दृष्ट्वा देवोऽथ तं विप्रं प्रतिपूज्याब्रवीदिदम्  ॥ ६७.३६ ॥  
भो नारद मुनिश्रेष्ठ जानीषे केशवं क्वचित् ।  
गत्वा तत्र च शीघ्रं त्वं केशवाय निवेदय  ॥ ६७.३७ ॥  

नारद उवाच -  
देवदानवसिद्धानां गन्धर्वोरगरक्षसाम्  ।  
सर्वेषामेव देवेशो हरते ध्रुवमापदम्  ॥ ६७.३८ ॥  
असम्भाव्यं न वक्तव्यं मनसापि न चिन्तयेत् ।  
ईदृशीं नैव बुध्यामि आपदं च विभो तव  ॥ ६७.३९ ॥  

ईश्वर उवाच -  
गच्छ नारद शीघ्रं त्वं यत्र देवो जनार्दनः  ।  
विदितं च त्वया सर्वं यत्कृतं दानवेन तु  ॥ ६७.४० ॥  
अवध्यो दानवो ह्येष सेन्द्रैरपि मरुद्गणैः  ।  
गत्वा तु केशवं देवं निवेदय महामुने  ॥ ६७.४१ ॥  

नारद उवाच -  
न तु गच्छाम्यहं देव सुप्तः क्षीरोदधौ सुखी  ।  
केशवः प्रेरणे ह्येषामादेशो दीयतां प्रभो  ॥ ६७.४२ ॥  
मात्रा स्वस्रा दुहित्रा वा राजानं च तथा प्रभुम्  ।  
गुरुं चैवादितः कृत्वा शयानं न प्रबोधयेत् ॥ ६७.४३ ॥  

ईश्वर उवाच -  
यदि क्वचिदगारेषु वह्निरुत्पद्यते महान्  ।  
निधनं यान्ति तत्रस्था यद्बुध्येरन्नसूरयः  ॥ ६७.४४ ॥  

नारद उवाच -  
शीघ्रं गच्छ महादेव आत्मानं रक्ष सुप्रभो  ।  
गच्छाम्यहं न सन्देहो यत्र देवो जनार्दनः  ॥ ६७.४५ ॥  
ततो नन्दिमहाकालौ स्तम्भहस्तौ भयानकौ  ।  
जघ्नतुर्दानवं तत्र मुद्गरादिभिरायुधैः  ॥ ६७.४६ ॥  
त्रयोऽपि च महाकायाः सप्ततालप्रमाणकाः  ।  
न शमो जायते तेषां युध्यतां च परस्परम्  ॥ ६७.४७ ॥  
ततश्चानन्तरं विप्रोऽगच्छत्तं केशवं प्रति  ।  
सुप्तं क्षीरार्णवेऽपश्यच्छेषपर्यङ्कसंस्थितम्  ॥ ६७.४८ ॥  
लक्ष्म्या पादयुगं गृह्य ऊरूपरि निवेशितम्  ।  
अप्सरोगीयमानं तु भक्त्यानम्य च केशवम्  ॥ ६७.४९ ॥  
अद्य मे सफलं जन्म जीवितं च सुजीवितम्  ।  
उत्थापयस्व देवेशं लक्ष्मि त्वमविशङ्किता  ॥ ६७.५० ॥  
नारदस्य वचः श्रुत्वा पदाङ्गुष्ठं व्यमर्दयत् ।  
नारदस्तिष्ठते द्वारि उत्तिष्ठ मधुसूदन  ॥ ६७.५१ ॥  
देवोऽपि नारदं दृष्ट्वा परं हर्षमुपागतः  ।  
स्वागतं तु मुनिश्रेष्ठ सुप्रभाताद्य शर्वरी  ॥ ६७.५२ ॥  

नारद उवाच -  
अद्य मे सफलं देव प्रभातं तव दर्शनात् ।  
कुशलं च न देवानां शीघ्रमुत्तिष्ठ गम्यताम्  ॥ ६७.५३ ॥  

श्रीविष्णुरुवाच -  
ब्रह्मा चेन्द्रश्च रुद्रश्च ये चान्ये तु मरुद्गणाः  ।  
आपदः कारणं यच्च तत्समाख्यातुमर्हसि  ॥ ६७.५४ ॥  

नारद उवाच -  
दानवेन महातीव्रं तपस्तप्तं सुदारुणम्  ।  
रुद्रेण च वरो दत्तो भस्मत्वं मनसेप्सितम्  ॥ ६७.५५ ॥  
वरदानबलेनैव स देवं हन्तुमर्हति  ।  
ईदृशं चेष्टितं ज्ञात्वा नीतो देवोऽमरैः सह  ॥ ६७.५६ ॥  
नारदस्य वचः श्रुत्वा जगाम समुनिर्हरिः  ।  
दृष्ट्वा देवस्तमीशानं गच्छन्तं दिशमुत्तराम्  ॥ ६७.५७ ॥  
दृष्ट्वा देवं च रुद्रोऽथ परिष्वज्य पुनःपुनः  ।  
नमस्कृत्य जगन्नाथं देवं च मधुसूदनः  ॥ ६७.५८ ॥  

विष्णुरुवाच -  
भयस्य कारणं देव कथ्यतां च महेश्वर  ।  
देवदानवयक्षाणां प्रेषयेयं यमालयम्  ॥ ६७.५९ ॥  
ललाटे च कृतो धर्मो युष्माकं च महेश्वर  ।  
छित्त्वा शिरस्तथाङ्गानि इन्द्रियाणि न संशयः  ॥ ६७.६० ॥  

ईश्वर उवाच -  
नास्ति सौख्यं च मूर्खेषु नास्ति सौख्यं च रोगिषु  ।  
पराधीनेन सौख्यं तु स्त्रीजिते च विशेषतः  ॥ ६७.६१ ॥  
स्त्रीजितेन मया विष्णो वरो दत्तस्तु दानवे  ।  
यस्य मूर्ध्नि न्यसेत्पाणिं स भवेद्भस्मपुञ्जवत् ॥ ६७.६२ ॥  
अजेयश्चामरश्चैव मया ह्युक्तः स केशव  ।  
हन्तुमिच्छति मां पाप उपायस्तव विद्यते  ॥ ६७.६३ ॥  

विष्णुरुवाच -  
गच्छन्तु अमराः सर्वे युष्माभिः सह शङ्कर  ।  
उपायं सर्जयाम्यद्य वधार्थं दानस्य च  ॥ ६७.६४ ॥  
रेवायाश्च तटे तिष्ठ देव त्वममरैः सह  ।  
कालक्षेपो न कर्तव्यो गम्यतां त्वरितं प्रभो  ॥ ६७.६५ ॥  
दक्षिणा यत्र गङ्गा च रेवा चैव महानदी  ।  
यत्रयत्र च दृश्येत प्राची चैव सरस्वती  ॥ ६७.६६ ॥  
तत्समं च महातीर्थं न मर्त्ये चैव दृश्यते  ।  
स्नानं ये तत्र कुर्वन्ति दानं चैव तु भक्तितः  ॥ ६७.६७ ॥  
सप्तजन्मकृतं पापं नश्यते नात्र संशयः  ।  
एतत्तीर्थं महापुण्यं सर्वपातकनाशनम्  ॥ ६७.६८ ॥  
गम्यतां तत्र देवेश लुङ्केशं त्वं सहामरैः  ।  
विष्णोस्तु वचनादेव प्रविष्टो ह्रदमुत्तमम्  ॥ ६७.६९ ॥  
रतिं सुमहतीं चक्रे सह तत्र मरुद्गणैः  ।  
ततश्चानन्तरं देवो मायां कृत्वा ह्यनेकधा  ॥ ६७.७० ॥  
वसन्तमासं संसृज्य उद्यानवनशोभितम्  ।  
अशोकैर्बकुलैश्चैव ब्रह्मवृक्षैः सुशोभनैः  ॥ ६७.७१ ॥  
श्रीवृक्षैश्च कपित्थैश्च शिरीषैर्राजचम्पकैः  ।  
श्रीफलैश्च तथा तालैः कदम्बोदुम्बरैस्तथा  ॥ ६७.७२ ॥  
अश्वत्थादिद्रुमैश्चैव नानावृक्षैरनेकशः  ।  
नानापुष्पैः सुगन्धाढ्यैर्भ्रमरैश्च निनादितम्  ॥ ६७.७३ ॥  
तस्मिन्मध्ये महावृक्षो न्यग्रोधश्च सुशोभनः  ।  
बहुपक्षिसमायुक्तः कोकिलारावनादितः  ॥ ६७.७४ ॥  
कृष्णेन च कृतं तस्मिन्कन्यारूपं च तत्क्षणात् ।  
न तस्याः सदृशी कन्या त्रैलोक्ये सचराचरे  ॥ ६७.७५ ॥  
अन्याश्च कन्यकाः सप्त सुरूपाः शुभलोचनाः  ।  
दिव्यरूपधराः सर्वा दिव्याभरणभूषिताः  ॥ ६७.७६ ॥  
पुमांसमभिकाङ्क्षन्त्यो यद्येकः कामयेत्स्त्रियः  ।  
मौक्तिकैर्रत्नमाणिक्यैर्वैडूर्यैश्च सुशोभनैः  ॥ ६७.७७ ॥  
कामहारैश्च वंशैश्च बद्धो हिन्दोलकः कृतः  ।  
आरूढाश्च महाकन्या गायन्ते सुस्वरं तदा  ॥ ६७.७८ ॥  
मारुतः शीतलो वाति वनं स्पृष्ट्वा सुशोभनम्  ।  
वातेन प्रेरितो गन्धो दानवो घ्राणपीडितः  ॥ ६७.७९ ॥  
ततः कुसुमगन्धेन विस्मयं परमं गतः  ।  
आघ्राय चेदृशं पुण्यं न दृष्टं न श्रुतं मया  ॥ ६७.८० ॥  
वने चिन्तयतः किञ्चिद्ध्वनिगीतं सुशोभनम्  ।  
गीतस्य च ध्वनिं श्रुत्वा मोहितो मायया हरेः  ॥ ६७.८१ ॥  
व्याधस्यैव महाकूटे पतन्ति च यथा मृगाः  ।  
कालस्पृष्टस्तथा कृष्णे पतितश्च नराधिप  ॥ ६७.८२ ॥  
दृष्ट्वा कन्यां च तां दैत्यो मूर्च्छया पतितो भुवि  ।  
पतितेन तु दृष्टैका कन्या वटतले स्थिता  ॥ ६७.८३ ॥  
आस्यं दृष्ट्वा तु नारीणां पुनः कामेन पीडितः  ।  
गृहीत्वा हेमदण्डं तु तां पातयितुमिच्छति  ॥ ६७.८४ ॥  

कन्योवाच -  
मा मानुस्पर्शयत्वं हि कुमार्यहं कुलोत्तम  ।  
भो मुञ्च मुञ्च मां शीघ्रं यावद्गच्छाम्यहं गृहम्  ॥ ६७.८५ ॥  

दानव उवाच -  
अहं विवाहमिच्छामि त्वया सह सुशोभने  ।  
भूपृष्ठे सकले राज्ञी भवस्येवं न संशयः  ॥ ६७.८६ ॥  

कन्योवाच -  
पिता रक्षति कौमार्ये भर्ता रक्षति यौवने  ।  
पुत्रो रक्षति वृद्धत्वे न स्त्री स्वातन्त्र्यमर्हति  ॥ ६७.८७ ॥  
न स्वातन्त्र्यं ममैवास्ति उत्पन्नाहं महत्कुले  ।  
याच्यस्तु मत्पिता भ्राता मातापि हि तथैव च  ॥ ६७.८८ ॥  

दानव उवाच -  
यदि मां नेच्छसे त्वद्य स्वातन्त्र्यं नावलम्बसे  ।  
ममापि च तदा हत्या सत्यं च शुभलोचने  ॥ ६७.८९ ॥  

कन्योवाच -  
विश्वासो नैव कर्तव्यो यादृशे तादृशे नरे  ।  
नराः स्त्रीषु विचित्राश्च लम्पटाः काममोहिताः  ॥ ६७.९० ॥  
परिणीय तु मां त्वं हि भुङ्क्ष्व भोगान्मया सह  ।  
जन्मनाशो भवेत्पश्चान्न त्वं नान्यो भवेन्मम  ॥ ६७.९१ ॥  
ब्राह्मणी क्षत्रिणी वैशी शूद्री यावत्तथैव च  ।  
द्वितीयो न भवेद्भर्ता एकाकी चेह जन्मनि  ॥ ६७.९२ ॥  

दानव उवाच -  
यत्त्वया गदितं वाक्यं तन्मया धारितं हृदि  ।  
प्रत्ययं मे कुरुष्वाद्य यत्ते मनसि रोचते  ॥ ६७.९३ ॥  

कन्योवाच -  
जानीष्व गोपकन्यां मां क्रीडामि सखिभिः सह  ।  
अस्मत्कुलेषु यद्दिव्यं तत्कुरुष्व यथाविधि  ॥ ६७.९४ ॥  
न तद्दिव्यं कुलेऽस्माकं विषं कोशं न तत्तुला  ।  
गोपान्वयेषु सर्वेषु हस्तः शिरसि दीयते  ॥ ६७.९५ ॥  
कामान्धेनैव राजेन्द्र निक्षिप्तो मस्तके करः  ।  
तत्क्षणाद्भस्मसाद्भूतो दग्धस्तृणचयो यथा  ॥ ६७.९६ ॥  
केशवोपरि देवैस्तु पुष्पवृष्टिः शुभा कृता  ।  
हृष्टाः सर्वेऽगमन्देवाः स्वस्थानं विगतज्वराः  ॥ ६७.९७ ॥  
क्षीरोदं केशवो गच्छत्कालपृष्ठे निपातिते  ।  
य इदं शृणुयाद्भक्त्या चरितं दानवस्य च  ॥ ६७.९८ ॥  
स जयी जायते नित्यं शङ्करस्य वचो यथा  ।  
एतस्मात्कारणाद्राजंल्लिङ्गेश्वरमिति श्रुतम्  ॥ ६७.९९ ॥  
लीनं च पातकं यस्मात्स्नानमात्रेण नश्यति  ।  
त्वगस्थि शोणितं मांसं मेदःस्नायुस्तथैव च  ॥ ६७.१०० ॥  
मज्जाशुक्रगतं पापं नश्यते जन्मकोटिजम्  ।  
लुङ्केश्वरे महाराज तोयं पिबति भक्तितः  ॥ ६७.१०१ ॥  
त्रिभिः प्रसृतिमात्राभिः पापं याति सहस्रधा  ।  
विशेषेण चतुर्दश्यामुभौ पक्षौ तु चाष्टमी  ॥ ६७.१०२ ॥  
उपोष्य यो नरो भक्त्या पित्ःणां पाण्डुनन्दन  ।  
उद्धृतास्तेन ते सर्वे नारकीयाः पितामहाः  ॥ ६७.१०३ ॥  
काकिणीं चैव यो दद्याद्ब्राह्मणे वेदपारगे  ।  
तेन दानफलं सर्वं कुरुक्षेत्रादिकं च यत् ॥ ६७.१०४ ॥  
प्राप्तं तु नान्यथा राजञ्छङ्करो वदते त्विदम्  ।  
स्पर्शलिङ्गमिदं राजञ्छङ्करेण तु निर्मितम्  ॥ ६७.१०५ ॥  
स्पर्शमात्रे मनुष्याणां रुद्रवासोऽभिजायते  ।  
तेन दानफलं सर्वं कुरुक्षेत्रादिकं च यत् ॥ ६७.१०६ ॥  
एतस्मात्कारणाद्राजंल्लोकपालाश्च रक्षकाः  ।  
दुर्गा च रक्षणे सृष्टा चतुर्हस्तधरा शुभा  ॥ ६७.१०७ ॥  
धनदो लोकपालेशो रक्षकश्चेश्वरस्य च  ।  
रक्षति च सदा कालं ग्रहव्यापाररूपतः  ॥ ६७.१०८ ॥  
पुत्रभ्रातृसमारूपैः स्वामिसम्बन्धरूपिभिः  ।  
लङ्केश्वरं च राजेन्द्र देवैर्नाद्यापि मुच्यते  ॥ ६७.१०९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे लुङ्केश्वरतीर्थमाहात्म्यवर्णनं नाम सप्तषष्टितमोऽध्यायः ॥  


ऋKV अध्याय ६८  

श्रीमार्कण्डेय उवाच -  
धनदस्य तु तत्तीर्थं ततो गच्छेद्युधिष्ठिर  ।  
नर्मदादक्षिणे कूले सर्वपापक्षयङ्करम्  ॥ ६८.१ ॥  
सर्वतीर्थफलं तत्र प्राप्यते नात्र संशयः  ।  
चैत्रमासत्रयोदश्यां शुक्लपक्षे जितेन्द्रियः  ॥ ६८.२ ॥  
उपोष्य परया भक्त्या रात्रौ कुर्वीत जागरम्  ।  
पञ्चामृतेन राजेन्द्र स्नापयेद्धनदं बुधः  ॥ ६८.३ ॥  
दीपं घृतेन दातव्यं गीतं वाद्यं च कारयेत् ।  
प्रभाते पूजयेद्विप्रानात्मनः श्रेय इच्छति  ॥ ६८.४ ॥  
प्रतिग्रहसमर्थांश्च विद्यासिद्धान्तवादिनः  ।  
श्रौतस्मार्तक्रियायुक्तान् परदारपराङ्मुखान्  ॥ ६८.५ ॥  
पूजयेद्गोहिरण्येन वस्त्रोपानहभोजनैः  ।  
छत्रशय्याप्रदानेन सर्वपापक्षयो भवेत् ॥ ६८.६ ॥  
त्रिजन्मजनितं पापं वरदस्य प्रभावतः  ।  
स्वर्गदं दुर्विनीतानां विनीतानां च मोक्षदम्  ॥ ६८.७ ॥  
अन्नदं च दरिद्राणां भवेज्जन्मनिजन्मनि  ।  
कुलीनत्वं दुःखहानिः स्वभावाजायते नरे  ॥ ६८.८ ॥  
व्याधिध्वंसो भवेत्तेषां नर्मदोदकसेवनात् ।  
धनदस्य तु यस्तीर्थे विद्यादानं प्रयच्छति  ॥ ६८.९ ॥  
स याति भास्करे लोके सर्वव्याधिविवर्जिते  ।  
देवद्रोणीं च तत्रैव स्वशक्त्या पाण्डुनन्दन  ॥ ६८.१० ॥  
ये प्रकुर्वन्ति भूयिष्ठां रेवाया दक्षिणे तटे  ।  
ते यान्ति शाङ्करे लोके सर्वदुःखविवर्जिते  ॥ ६८.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे धनदतीर्थमाहात्म्यवर्णनं नामाष्टषष्टितमोऽध्यायः ॥  


ऋKV अध्याय ६९  

श्रीमार्कण्डेय उवाच -  
ततो गच्छेत्तु राजेन्द्र मङ्गलेश्वरमुत्तमम्  ।  
स्थापितं भूमिपुत्रेण लोकानां हितकाम्यया  ॥ ६९.१ ॥  
तोषितः परया भक्त्या शङ्करः शशिशेखरः  ।  
चतुर्दश्यां गुरुर्देवः प्रत्यक्षो मङ्गलेश्वरः  ॥ ६९.२ ॥  
ब्रूहि पुत्र वरं शुभ्रं तं ते दास्यामि मङ्गल  ॥ ६९.३ ॥  

मङ्गल उवाच -  
प्रसादं कुरु मे शम्भो प्रतिजन्मनि शङ्कर  ।  
त्वदङ्गस्वेदसम्भूतो ग्रहमध्ये वसाम्यहम्  ॥ ६९.४ ॥  
त्वत्प्रसादेन ईशान पूज्योऽहं सर्वदैवतैः  ।  
कृतार्थो ह्यद्य सञ्जातस्तव दर्शनभाषणात् ॥ ६९.५ ॥  
स्थानेऽस्मिन् देवदेवेश मम नाम्ना महेश्वरः  ।  
एवं भवतु ते पुत्रेत्युक्त्वा चान्तरधीयत  ॥ ६९.६ ॥  
मङ्गलोऽपि महात्मा वै स्थापयित्वा महेश्वरम्  ।  
आत्मयोगबलेनैव शूलिनापूजयत्ततः  ॥ ६९.७ ॥  
सर्वदुःखहरं लिङ्गं नाम्ना वै मङ्गलेश्वरम्  ।  
तत्र तीर्थे तु वै राजन्ब्राह्मणान्प्रीणयेत्सुधीः  ॥ ६९.८ ॥  
सपत्नीकान्नृपश्रेष्ठ चतुर्थ्यङ्गारके व्रते  ।  
पत्नीभर्तारसंयुक्तं विद्वांसं श्रोत्रियं द्विजम्  ॥ ६९.९ ॥  
व्रतान्ते चैव गौर्धुर्यैः शिवमुद्दिश्य दीयते  ।  
प्रीयतां मे महादेवः सपत्नीको वृषध्वजः  ॥ ६९.१० ॥  
वस्त्रयुग्मं प्रदातव्यं लोहितं पाण्डुनन्दन  ।  
धूर्वहौ रक्तवर्णौ च शुभ्रं कृष्णं तथैव च  ॥ ६९.११ ॥  
छत्रं शय्यां शुभां चैव रक्तमाल्यानुलेपनम्  ।  
दातव्यं पाण्डवश्रेष्ठ विशुद्धेनान्तरात्मना  ॥ ६९.१२ ॥  
चतुर्थ्यां तु तथाष्टम्यां पक्षयोः शुक्लकृष्णयोः  ।  
श्राद्धं तत्रैव कर्तव्यं वित्तशाठ्येन वर्जितः  ॥ ६९.१३ ॥  
प्रेता भवन्ति सुप्रीता युगमेकं महीपते  ।  
सपुत्रो जायते मर्त्यः प्रतिजन्म नृपोत्तम  ॥ ६९.१४ ॥  
तस्य तीर्थस्य भावेन सर्वाङ्गरुचिरो नृप  ।  
मङ्गलं भवते वंशो नाशुभं विद्यते क्वचित् ॥ ६९.१५ ॥  
भक्त्या यः कीर्तयेन्नित्यं तस्य पापं व्यपोहति  ॥ ६९.१६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मङ्गलेश्वरतीर्थमाहात्म्यवर्णनं नामैकोनसप्ततितमोऽध्यायः ॥  


ऋKV अध्याय ७०  

श्रीमार्कण्डेय उवाच -  
रेवाया उत्तरे कूले तीर्थं परमशोभनम्  ।  
रविणा निर्मितं पार्थ सर्वपापक्षयङ्करम्  ॥ ७०.१ ॥  
स्वांशेन भास्करस्तत्र तिष्ठते चोत्तरे तटे  ।  
सर्वव्याधिहरः पुंसां नर्मदायां व्यवस्थितः  ॥ ७०.२ ॥  
षष्ठ्यांषष्ठ्यां नृपश्रेष्ठ ह्यष्टम्यां च चतुर्दशीम्  ।  
स्नानं यः कारयेन्मर्त्यः श्राद्धं प्रेतेषु भक्तितः  ।  
तस्य पापक्षयः पार्थ सूर्यलोके महीयते  ॥ ७०.३ ॥  
ततः स्वर्गाच्च्युतः सोऽपि जायते विमले कुले  ।  
धनाढ्यो व्याधिनिर्मुक्तो जीवेज्जन्मनिजन्मनि  ॥ ७०.४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रवितीर्थमाहात्म्यवर्णनं नाम सप्ततितमोऽध्यायः ॥  


ऋKV अध्याय ७१  

श्रीमार्कण्डेय उवाच -  
कामेश्वरं ततश्चान्यच्छृणु पाण्डवसत्तम  ।  
सिद्धो यत्र गणाध्यक्षो गौरीपुत्रो महाबलः  ॥ ७१.१ ॥  
तत्र तीर्थे तु यो भक्त्या भक्तियुक्तो जितेन्द्रियः  ।  
पञ्चामृतेन संस्नाप्य धूपनैवेद्यपूजनैः  ॥ ७१.२ ॥  
प्रसाद्य जगतामीशं सर्वपापैः प्रमुच्यते  ।  
अष्टम्यां मार्गशीर्षस्य तत्र स्नात्वा युधिष्ठिर  ॥ ७१.३ ॥  
यो येन यजते तत्र स तं काममवाप्नुयात् ॥ ७१.४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कामेश्वरतीर्थमाहात्म्यवर्णनं नामैकसप्ततितमोऽध्यायः ॥  


ऋKV अध्याय ७२  

श्रीमार्कण्डेय उवाच -  
ततो गच्छेत्तु राजेन्द्र मणिनागेश्वरं शुभम्  ।  
उत्तरे नर्मदाकूले सर्वपापक्षयङ्करम्  ।  
स्थापितं मणिनागेन लोकानां हितकाम्यया  ॥ ७२.१ ॥  

युधिष्ठिर उवाच -  
आशीविषेण सर्पेण ईश्वरस्तोषितः कथम्  ।  
क्षुद्राः सर्वस्य लोकस्य भयदा विषशालिनः  ॥ ७२.२ ॥  
कथ्यतां तात मे सर्वं पातकस्योपशान्तिदम्  ।  
मम सन्तापजं दुःखं दुर्योधनसमुद्भवम्  ॥ ७२.३ ॥  
कर्णभीष्मोद्भवं रौद्रं दुःखं पाञ्चालिसम्भवम्  ।  
तव वक्त्राम्बुजौघेन प्लावितं निर्वृतिं गतः  ॥ ७२.४ ॥  
श्रुत्वा तव मुखोद्गीतां कथां वै पापनाशिनीम्  ।  
अयुक्तमिदमस्माकं द्विज क्लेशो न शाम्यति  ॥ ७२.५ ॥  
अथवा प्राप्स्यते तात विद्यादानस्य यत्फलम्  ।  
तत्फलं प्राप्यते नित्यं कथाश्रवणतो हरेः  ॥ ७२.६ ॥  

श्रीमार्कण्डेय उवाच -  
यथायथा त्वं नृप भाषसे च तथातथा मे सुखमेति भारती  ।  
शैथिल्यता वा जरयान्वितस्य त्वत्सौहृदं नश्यति नैव तात  ।  
शृणुष्व तस्मात्सह बान्धवैश्च कथामिमां पापहरां प्रशस्ताम्  ॥ ७२.७ ॥  
कथयामि यथावृत्तमितिहासं पुरातनम्  ॥ ७२.८ ॥  
कथितं पूर्वतो वृत्तैः पारम्पर्येण भारत  ॥ ७२.९ ॥  
द्वे भार्ये कश्यपस्यास्तां सर्वलोकेष्वनुत्तमे  ।  
गरुत्मन्तं च विनतासूत कद्रूरहीनथ  ॥ ७२.१० ॥  
सन्तोषेण च ते तात तिष्ठतः काश्यपे गृहे  ।  
कद्रूश्च विनता नाम हृष्टे च वनिते सदा  ॥ ७२.११ ॥  
ताभ्यां सार्द्धं क्रीडते च कश्यपोऽपि प्रजापतिः  ।  
ततस्त्वेकदिने प्राप्ते आश्रमस्था शुभानना  ॥ ७२.१२ ॥  
उच्चैःश्रवं हयं दृष्ट्वा मनोवेगसमन्वितम्  ।  
पश्य पश्य हि तन्वङ्गी हयं सर्वत्र पाण्डुरम्  ॥ ७२.१३ ॥  
धावमानमविश्रान्तं जवेन मनसोपमम्  ।  
तं दृष्ट्वा सहसा चाश्वमीर्ष्याभावेन चाब्रवीत् ॥ ७२.१४ ॥  

कद्रूरुवाच -  
ब्रूहि भद्रे सहस्रांशोरश्वः किंवर्णको भवेत् ।  
अहं ब्रवीमि कृष्णोऽयं त्वं किं वदसि तद्वद  ॥ ७२.१५ ॥  

विनतोवाच -  
पश्यसे ननु नेत्रैश्च कृष्णं श्वेतं न पश्यसि  ।  
असत्यभाषणाद्भद्रे यमलोकं गमिष्यसि  ॥ ७२.१६ ॥  
सत्यानृते तु वचने पणस्तव ममैव तु  ।  
सहस्रं चैव वर्षाणां दास्यहं तव मन्दिरे  ॥ ७२.१७ ॥  
असत्या यदि मे वाणी कृष्ण उच्चैःश्रवा यदि  ।  
तदाहं त्वद्गृहे दासी भवामि सर्पमातृके  ॥ ७२.१८ ॥  
यदि उच्चैःश्रवाः श्वेतोऽहं दासी च तवैव तु  ।  
एवं परस्परं द्वाभ्यां संवादोऽयं व्यवर्धत  ॥ ७२.१९ ॥  
आश्रमेषु गता बाला रात्रौ चिन्तापरा स्थिता  ।  
बन्धुवर्गस्य कथितं समस्तं तद्विचेष्टितम्  ॥ ७२.२० ॥  
पुत्राणां कथितं पार्थ पणं चैव मया कृतम्  ।  
हाहाकारः कृतः सर्पैः श्रुत्वा मात्रा पणं कृतम्  ॥ ७२.२१ ॥  
जाता दासी न सन्देहः श्वेतो भास्करवाहनः  ।  
उच्चैःश्रवा हयः श्वेतो न कृष्णो विद्यते क्वचित् ॥ ७२.२२ ॥  

कद्रूरुवाच -  
यथाहं न भवे दासी तत्कार्यं च विचिन्त्यताम्  ।  
विशध्वं रोमकूपेषु ह्युच्चैःश्रवहयस्य तु  ॥ ७२.२३ ॥  
एकं मुहूर्तमात्रं तु यावत्कृष्णः स दृश्यते  ।  
क्षणमात्रेण चैकेन दासी सा भवते मम  ॥ ७२.२४ ॥  
दासीं कृत्वा तु तां तन्वीं विनतां सत्यगर्विताम्  ।  
ततः स्वस्थानगाः सर्वे भविष्यथ यथासुखम्  ॥ ७२.२५ ॥  
सर्पा ऊचुः  ।  
यथा त्वं जननी चाम्ब सर्वेषां भुवि पूजिता  ।  
तथा सापि विशेषेण वञ्चितव्या न मातरः  ॥ ७२.२६ ॥  
माता च पितृभार्या च मातृमाता पितामही  ।  
कर्मणा मनसा वाचा हितं तासां समाचरेत् ॥ ७२.२७ ॥  
सा ततस्तेन वाक्येन क्रुद्धा कालानलोपमा  ।  
मम वाक्यमकुर्वाणा ये केचिद्भुवि पन्नगाः  ॥ ७२.२८ ॥  
हव्यवाहमुखे सर्वे ते यास्यन्त्यविचारितम्  ।  
मातुस्तद्वचनं श्रुत्वा सर्वे चैव भुजङ्गमाः  ॥ ७२.२९ ॥  
केचित्प्रविष्टा रोमेषु उच्चैःश्रवहयस्य च  ।  
नष्टाः केचिद्दशदिशं कद्रूशापभयात्ततः  ॥ ७२.३० ॥  
केचिद्गङ्गाजले नष्टाः केचिन्नष्टाः सरस्वतीम्  ।  
केचिन्महोदधौ लीनाः प्रविष्टा विन्ध्यकन्दरे  ॥ ७२.३१ ॥  
आश्रित्य नर्मदातोये मणिनागोत्तमो नृप  ।  
तपश्चचार विपुलमुत्तरे नर्मदातटे  ॥ ७२.३२ ॥  
मातृशापभयात्पार्थ ध्यायते कामनाशनम्  ।  
अच्छेद्यमप्रतर्क्यं च विनाशोत्पत्तिवर्जितम्  ॥ ७२.३३ ॥  
वायुभक्षः शतं साग्रं तदर्धं रविवीक्षकः  ।  
एवं ध्यानरतस्यैव प्रत्यक्षस्त्रिपुरान्तकः  ॥ ७२.३४ ॥  
साधु साधु महाभाग सत्त्ववांस्तु भुजङ्गम  ।  
त्वया भक्त्या गृहीतोऽहं प्रीतस्ते ह्युरगेश्वर  ।  
वरं याचय मे क्षिप्रं यस्ते मनसि वर्तते  ॥ ७२.३५ ॥  

मणिनाग उवाच -  
मातृशापभयान्नाथ क्लिष्टोऽहं नर्मदातटे  ।  
त्वत्प्रसादेन मे नाथ मातृशापो भवेद्वृथा  ॥ ७२.३६ ॥  

ईश्वर उवाच -  
हव्यवाहमुखं वत्स न प्राप्स्यसि ममाज्ञया  ।  
मम लोके निवासश्च तव पुत्र भविष्यति  ॥ ७२.३७ ॥  

मणिनाग उवाच -  
अत्र स्थाने महादेव स्थीयतामंशभागतः  ।  
सहस्रांशेन भागेन स्थीयतां नर्मदाजले  ।  
उपकाराय लोकानां मम नाम्नैव शङ्कर  ॥ ७२.३८ ॥  

ईश्वर उवाच -  
स्थापयस्व परं लिङ्गमाज्ञया मम पन्नग  ।  
इत्युक्त्वान्तर्हितो देवो जगाम ह्युमया सह  ॥ ७२.३९ ॥  

मार्कण्डेय उवाच -  
तत्र तीर्थे तु ये गत्वा शुचिप्रयतमानसाः  ।  
पञ्चम्यां वा चतुर्दश्यामष्टम्यां शुक्लकृष्णयोः  ॥ ७२.४० ॥  
अर्चयन्ति सदा पार्थ नोपसर्पन्ति ते यमम्  ।  
दध्ना च मधुना चैव घृतेन क्षीरयोगतः  ॥ ७२.४१ ॥  
स्नापयन्ति विरूपाक्षमुमादेहार्धधारिणम्  ।  
कामाङ्गदहनं देवमघासुरनिषूदनम्  ॥ ७२.४२ ॥  
स्नाप्यमानं च ये भक्त्वा पश्यन्ति परमेश्वरम्  ।  
ते यान्ति च परे लोके सर्वपापविवर्जितैः  ॥ ७२.४३ ॥  
श्राद्धं प्रेतेषु ये पार्थ चाष्टम्यां पञ्चमीषु च  ।  
ब्राह्मणैश्च सदा योग्यैर्वेदपाठकचिन्तकैः  ॥ ७२.४४ ॥  
स्वदारनिरतैः श्लक्ष्णैः परदारविवर्जितैः  ।  
षट्कर्मनिरतैस्तात शूद्रप्रेषणवर्जितैः  ॥ ७२.४५ ॥  
खञ्जाश्च दर्दुराः षण्ढा वार्द्धुष्याश्च कृषीवलाः  ।  
भिन्नवृत्तिकराः पुत्र नियोज्या न कदाचन  ॥ ७२.४६ ॥  
वृषलीमन्दिरे यस्य महिषीं यस्तु पालयेत् ।  
स विप्रो दूरतस्त्याज्यो व्रते श्राद्धे नराधिप  ॥ ७२.४७ ॥  
काणाष्टुण्टाश्च मण्टाश्च वेदपाठविवर्जिताः  ।  
न ते पूज्या द्विजाः पार्थ मणिनागेश्वरे शुभे  ॥ ७२.४८ ॥  
यदीच्छेदूर्ध्वगमनमात्मनः पितृभिः सह  ।  
सर्वाङ्गरुचिरां धेनुं यो दद्यादग्रजन्मने  ॥ ७२.४९ ॥  
स याति परमं लोकं यावदाभूतसम्प्लवम्  ।  
ततः स्वर्गाच्च्युतः सोऽपि जायते विमले कुले  ॥ ७२.५० ॥  
ये पश्यन्ति परं भक्त्या मणिनागेश्वरं नृप  ।  
न तेषां जायते वंशे पन्नगानां भयं नृप  ॥ ७२.५१ ॥  
पन्नगः शङ्कते तेषां मणिनागप्रदर्शनात् ।  
सौपर्णरूपिणस्ते वै दृश्यन्ते नागमण्डले  ॥ ७२.५२ ॥  
फलानि चैव दानानां शृणुष्वाथ नृपोत्तम  ।  
अन्नं संस्कारसंयुक्तं ये ददन्ते नरोत्तमाः  ॥ ७२.५३ ॥  
तोयं शय्यां तथा छत्रं कन्यां दासीं सुभाषिणीम्  ।  
पात्रे देयं यतो राजन् यदीच्छेच्छ्रेय आत्मनः  ॥ ७२.५४ ॥  
सुरभीणि च पुष्पाणि गन्धवस्त्राणि दापयेत् ।  
दीपं धान्यं गृहं शुभ्रं सर्वोपस्करसंयुतम्  ॥ ७२.५५ ॥  
ये ददन्ते परं भक्त्या ते व्रजन्ति त्रिविष्टपम्  ।  
मणिनागे नृपश्रेष्ठ यच्च दानं प्रदीयते  ॥ ७२.५६ ॥  
तस्य दानस्य भावेन स्वर्गे वासो भवेद्ध्रुवम्  ।  
पातकानि प्रलीयन्ते आमपात्रे यथा जलम्  ॥ ७२.५७ ॥  
नर्मदातोयसंसिद्धं भोज्यं विप्रे ददाति यः  ।  
सोऽपि पापैर्विनिर्मुक्तः क्रीडते दैवतैः सह  ॥ ७२.५८ ॥  
ततः स्वर्गच्युतानां हि लक्षणं प्रवदाम्यहम्  ।  
दीर्घायुषो जीवपुत्रा धनवन्तः सुशोभनाः  ॥ ७२.५९ ॥  
सर्वव्याधिविनिर्मुक्ताः सुतभृत्यैः समन्विताः  ।  
त्यागिनो भोगसंयुक्ता धर्माख्यानरताः सदा  ॥ ७२.६० ॥  
देवद्विजगुरोर्भक्तास्तीर्थसेवापरायणाः  ।  
मातापितृवशा नित्यं द्रोहक्रोधविवर्जिताः  ॥ ७२.६१ ॥  
एभिरेव गुणैर्युक्ता ये नराः पाण्डुनन्दन  ।  
सत्यं ते स्वर्गादायाताः स्वर्गे वासं व्रजन्ति ते  ॥ ७२.६२ ॥  
सर्वतीर्थवरं तीर्थं मणिनागं नृपोत्तम  ।  
तीर्थाख्यानमिदं पुण्यं यः पठेच्छृणुयादपि  ॥ ७२.६३ ॥  
सोऽपि पापैर्विनिर्मुक्तः शिवलोके महीयते  ।  
न विषं क्रमते तेषां विचरन्ति यथेच्छया  ॥ ७२.६४ ॥  
भाद्रपद्यां च यत्षष्ठ्यां पुण्यं सूर्यस्य दर्शने  ।  
तत्फलं समवाप्नोति आख्यानश्रवणेन तु  ॥ ७२.६५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मणिनागेश्वरतीर्थमाहात्म्यवर्णनं नाम द्विसप्ततितमोऽध्यायः ॥  


ऋKV अध्याय ७३  

श्रीमार्कण्डेय उवाच -  
नर्मदादक्षिणे कूले तीर्थं परमशोभनम्  ।  
सर्वपापहरं पार्थ गोपारेश्वरमुत्तमम्  ।  
गोदेहान्निःसृतं लिङ्गं पुण्यं भूमितले नृप  ॥ ७३.१ ॥  

युधिष्ठिर उवाच -  
गोदेहान्निःसृतं कस्माल्लिङ्गं पापक्षयङ्करम्  ।  
दक्षिणे नर्मदाकूले मणिनागसमीपतः  ।  
सङ्क्षेपात्कथ्यतां विप्र गोपारेश्वरसम्भवम्  ॥ ७३.२ ॥  

श्रीमार्कण्डेय उवाच -  
कामधेनुस्तपस्तत्र पुरा पार्थ चकार ह  ।  
ध्यायते परया भक्त्या देवदेवं महेश्वरम्  ॥ ७३.३ ॥  
तुष्टस्तस्या जगन्नाथ कपिलाय महेश्वरः  ।  
निःसृतो देहमध्यात्तु अच्छेद्यः परमेश्वरः  ॥ ७३.४ ॥  
तुष्टो देवि जगन्मातः कपिले परमेश्वरि  ।  
आराधनं कृतं यस्मात्तद्वदाशु शुभानने  ॥ ७३.५ ॥  

सुरभ्युवाच -  
लोकानामुपकाराय सृष्टाहं परमेष्ठिना  ।  
लोककार्याणि सर्वाणि सिध्यन्ति मत्प्रसादतः  ॥ ७३.६ ॥  
लोकाः स्वर्गं प्रयास्यन्ति मत्प्रसादेन शङ्कर  ।  
तीर्थे त्वं भव मे शम्भो लोकानां हितकाम्यया  ॥ ७३.७ ॥  
तथेति भगवानुक्त्वा तीर्थे तत्रावसन्मुदा  ।  
तदाप्रभृति तत्तीर्थं विख्यातं वसुधातले  ।  
स्नानेनैकेन राजेन्द्र पापसङ्घं व्यपोहति  ॥ ७३.८ ॥  
गोपारेश्वरगोदानं यस्तु भक्त्या च कारयेत् ।  
योग्ये द्विजोत्तमे देया योग्या धेनुः सकाञ्चना  ॥ ७३.९ ॥  
सवत्सा तरुणी शुभ्रा बहुक्षीरा सवस्त्रका  ।  
कृष्णपक्षे चतुर्दश्यामष्टम्यां वा प्रदापयेत् ॥ ७३.१० ॥  
सर्वेषु चैव मासेषु कार्त्तिके च विशेषतः  ।  
दापयेत्परया भक्त्या द्विजे स्वाध्यायतत्परे  ॥ ७३.११ ॥  
विधिना च प्रदद्याद्यो विधिना यस्तु गृह्णते  ।  
तावुभौ पुण्यकर्माणौ प्रेक्षकः पुण्यभाजनम्  ॥ ७३.१२ ॥  
पिण्डदानं प्रकुर्याद्यः प्रेतानां भक्तिसंयुतः  ।  
पिण्डेनैकेन राजेन्द्र प्रेता यान्ति परां गतिम्  ॥ ७३.१३ ॥  
भक्त्या प्रणामं रुद्रस्य ये कुर्वन्ति दिने दिने  ।  
तेषां पापं प्रलीयेत भिन्नपात्रे जलं यथा  ॥ ७३.१४ ॥  
तत्र तीर्थे तु यो राजन्वृषभं च समुत्सृजेत् ।  
पितरश्चोद्धृतास्तेन शिवलोके महीयते  ॥ ७३.१५ ॥  

युधिष्ठिर उवाच -  
वृषोत्सर्गे कृते तात फलं यज्जायते नृणाम्  ।  
तत्सर्वं कथयस्वाशु प्रयत्नेन द्विजोत्तम  ॥ ७३.१६ ॥  

श्रीमार्कण्डेय उवाच -  
सर्वलक्षणसम्पूर्णे वृषे चैव तु यत्फलम्  ।  
तदहं सम्प्रवक्ष्यामि शृणुष्व धर्मनन्दन  ॥ ७३.१७ ॥  
कार्त्तिके चैव वैशाखे पूर्णिमायां नराधिप  ।  
रुद्रस्य सन्निधौ भूत्वा शुचिः स्नातो जितेन्द्रियः  ॥ ७३.१८ ॥  
वृषस्यैव समुत्सर्गं कारयेत्प्रीयतां हरः  ।  
सान्निध्ये कारयेत्पुत्र चतस्रो वत्सिकाः शुभाः  ॥ ७३.१९ ॥  
दत्त्वा तु विप्रमुख्याय सर्वलक्षणसंयुताः  ।  
प्रीयतां च महादेवो ब्रह्मा विष्णुर्महेश्वरः  ॥ ७३.२० ॥  
वृषभे रोमसङ्ख्या या सर्वाङ्गेषु नराधिप  ।  
तावद्वर्षप्रमाणं तु शिवलोके महीयते  ॥ ७३.२१ ॥  
शिवलोके वसित्वा तु यदा मर्त्येषु जायते  ।  
कुले महति सम्भूतिर्धनधान्यसमाकुले  ॥ ७३.२२ ॥  
नीरोगो रूपवांश्चैव विद्याढ्यः सत्यवाक्शुचिः  ।  
गोपारेश्वरमाहात्म्यं मया ख्यातं युधिष्ठिर  ।  
गोदेहान्निःसृतं लिङ्गं नर्मदादक्षिणे तटे  ॥ ७३.२३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गोपारेश्वरमाहात्म्यवर्णनं नाम त्रिसप्ततितमोऽध्यायः ॥  


ऋKV अध्याय ७४  

श्रीमार्कण्डेय उवाच -  
रेवाया उत्तरे कूले तीर्थं परमशोभनम्  ।  
सर्वपापहरं मर्त्ये नाम्ना वै गौतमेश्वरम्  ॥ ७४.१ ॥  
स्थापितं गौतमेनैव लोकानां हितकाम्यया  ।  
स्वर्गसोपानरूपं तु तीर्थं पुंसां युधिष्ठिर  ॥ ७४.२ ॥  
तत्र गच्छ परं भक्त्या यत्र देवो जगद्गुरुः  ।  
पातकस्य विनाशार्थं स्वर्गवासप्रदस्तथा  ॥ ७४.३ ॥  
सौभाग्यवर्द्धनं तीर्थं जयदं दुःखनाशनम्  ।  
पिण्डदानेन चैकेन कुलानामुद्धरेत्त्रयम्  ॥ ७४.४ ॥  
यत्किञ्चिद्दीयते भक्त्या स्वल्पं वा यदि वा बहु  ।  
तत्सर्वं शतसाहस्रमाज्ञया गौतमस्य हि  ॥ ७४.५ ॥  
तीर्थानां परमं तीर्थं स्वयं रुद्रेण भाषितम्  ॥ ७४.६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चमावन्त्यखण्डे रेवाखण्डे गौतमेश्वरतीर्थमाहात्म्यवर्णनं नाम चतुःसप्ततितमोऽध्यायः ॥  


ऋKV अध्याय ७५  

श्रीमार्कण्डेय उवाच -  
नर्मदादक्षिणे कूले तीर्थं परमशोभनम्  ।  
शङ्खचूडस्य नाम्ना वै प्रसिद्धं भूमिमण्डले  ॥ ७५.१ ॥  
शङ्खचूडः स्वयं तत्र संस्थितः पाण्डुनन्दन  ।  
वैनतेयभयात्पार्थ सुखदनर्मदातटे  ॥ ७५.२ ॥  
तत्र तीर्थे तु यो भक्त्या शुचिर्भूत्वा समाहितः  ।  
स्नापयेच्छङ्खचूडं तु क्षीरक्षौद्रेण सर्पिषा  ॥ ७५.३ ॥  
रात्रौ जागरणं कुर्याद्देवस्याग्रे नराधिप  ।  
दधिभक्तेन सम्पूज्य ब्राह्मणाञ्छंसितव्रतान्  ।  
गोप्रदाने द्विजेन्द्रोऽयं सर्वपापक्षयङ्करः  ॥ ७५.४ ॥  
तस्मिंस्तीर्थे तु यः पार्थ सर्पदष्टं प्रतर्पयेत् ।  
स याति परमं लोकं शङ्करस्य वचो यथा  ॥ ७५.५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शङ्खचूडतीर्थमाहात्म्यवर्णनं नाम पञ्चसप्ततितमोऽध्यायः ॥  


ऋKV अध्याय ७६  

श्रीमार्कण्डेय उवाच -  
ततो गच्छेत्तु राजेन्द्र पारेश्वरमनुत्तमम्  ।  
पराशरो महात्मा वै नर्मदायास्तटे शुभे  ॥ ७६.१ ॥  
तपश्चचार विपुलं पुत्रार्थं पाण्डुनन्दन  ।  
हिमवद्दुहिता तेन गौरी नारायणी नृप  ॥ ७६.२ ॥  
तोषिता परया भक्त्या नर्मदोत्तरके तटे  ।  
तस्य तुष्टा महादेवी शङ्करार्धाङ्गधारिणी  ॥ ७६.३ ॥  
भोभो ऋषिवर श्रेष्ठ तुष्टाहं तव भक्तितः  ।  
वरं याचय मे विप्र पराशर महामते  ॥ ७६.४ ॥  

पराशर उवाच -  
परितुष्टासि मे देवि यदि देयो वरो मम  ।  
देहि पुत्रं भगवति सत्यशौचगुणान्वितम्  ॥ ७६.५ ॥  
वेदाभ्यसनशीलं हि सर्वशास्त्रविशारदम्  ।  
तीर्थे चात्र भवेद्देवि सन्निधानवरेण तु  ॥ ७६.६ ॥  
लोकोपकारहेतोश्च स्थीयतां गिरिनन्दिनि  ।  
पराशराभिधानेन नर्मदादक्षिणे तटे  ॥ ७६.७ ॥  

श्रीदेव्युवाच -  
एवं भवतु ते विप्र तत्रैवान्तरधीयत  ।  
पराशरो महात्मा वै स्थापयामास पार्वतीम्  ॥ ७६.८ ॥  
शङ्करं स्थापयामास सुरासुरनमस्कृतम्  ।  
अच्छेद्यमप्रतर्क्यं च देवानां तु दुरासदम्  ॥ ७६.९ ॥  
पराशरो महात्मा वै कृतार्थो ह्यभवन्नृप  ॥ ७६.१० ॥  
तत्र तीर्थे तु यो भक्त्या शुचिः प्रयतमानसः  ।  
स्त्र्यथवा पुरुषो वापि कामक्रोधविवर्जितः  ॥ ७६.११ ॥  
माघे चैत्रेऽथ वैशाखे श्रावणे नृपनन्दन  ।  
मासि मार्गशिरे चैव शुक्लपक्षे तु सर्वदा  ॥ ७६.१२ ॥  
तत्र गत्वा शुभे स्थाने नर्मदादक्षिणे तटे  ॥ ७६.१३ ॥  
उपोष्य परया भक्त्या व्रतमेतत्समाचरेत् ।  
रात्रौ जागरणं कृत्वा दीपदानं स्वशक्तितः  ॥ ७६.१४ ॥  
गीतं नृत्यं तथा वाद्यं कामक्रोधविवर्जितः  ।  
प्रभाते विमले प्राप्ते द्विजाः पूज्याः स्वशक्तितः  ॥ ७६.१५ ॥  
सम्पूज्य ब्राह्मणान् पार्थ धनदानहिरण्यतः  ।  
वस्त्रेण छत्रदानेन शय्याताम्बूलभोजनैः  ॥ ७६.१६ ॥  
प्रीणयेन्नर्मदातीरे ब्राह्मणाञ्छंसितव्रतान्  ।  
श्राद्धं कार्यं नृपश्रेष्ठ आमैः पक्वैर्जलेन च  ॥ ७६.१७ ॥  
स्त्रीणां चैव तु शूद्राणामामश्राद्धं प्रशस्यते  ।  
आमं चतुर्गुणं देयं ब्राह्मणानां युधिष्ठिर  ॥ ७६.१८ ॥  
वेदोक्तेन विधानेन द्विजाः पूज्याः प्रयत्नतः  ।  
हस्तमात्रैः कुशैश्चैव तिलैश्चैवाक्षतैर्नृप  ॥ ७६.१९ ॥  
विप्रा उदङ्मुखाः कार्याः स्वयं वै दक्षिणामुखः  ।  
दर्भेषु निक्षिपेदन्नमित्युच्चार्य द्विजाग्रतः  ॥ ७६.२० ॥  
प्रेता यान्तु परे लोके तीर्थस्यास्य प्रभावतः  ।  
पापं मे प्रशमं यातु एतु वृद्धिं शुभं सदा  ॥ ७६.२१ ॥  
वृद्धिं यातु सदा वंशो ज्ञातिवर्गो द्विजोत्तम  ।  
एवमुच्चार्य विप्राय दानं देयं स्वशक्तितः  ॥ ७६.२२ ॥  
गोभूतिसहिरण्यादि चान्नं वस्त्रं स्वशक्तितः  ।  
दातव्यं पाण्डवश्रेष्ठ पारेश्वरवराश्रमे  ॥ ७६.२३ ॥  
ये शृण्वन्ति परं भक्त्या मुच्यन्ते सर्वपातकैः  ॥ ७६.२४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पारेश्वरतीर्थमाहात्म्यवर्णनं नाम षट्सप्ततितमोऽध्यायः ॥  


ऋKV अध्याय ७७  

श्रीमार्कण्डेय उवाच -  
भीमेश्वरं ततो गच्छेत्सर्वपापक्षयङ्करम्  ।  
सेवितं ऋषिसङ्घैश्च भीमव्रतधरैः शुभैः  ॥ ७७.१ ॥  
तत्र तीर्थे तु यः स्नात्वा सोपवासो जितेन्द्रियः  ।  
जपेदेकाक्षरं मन्त्रमूर्ध्वबाहुर्दिवाकरे  ॥ ७७.२ ॥  
तस्य जन्मार्जितं पापं तत्क्षणादेव नश्यति  ।  
सप्तजन्मार्जितं पापं गायत्र्या नश्यते ध्रुवम्  ॥ ७७.३ ॥  
दशभिर्जन्मभिर्जातं शतेन तु पुरा कृतम्  ।  
सहस्रेण त्रिजन्मोत्थं गायत्री हन्ति किल्बिषम्  ॥ ७७.४ ॥  
वैदिकं लौकिकं वापि जाप्यं जप्तं नरेश्वर  ।  
तत्क्षणाद्दहते सर्वं तृणं तु ज्वलनो यथा  ॥ ७७.५ ॥  
न देवबलमाश्रित्य कदाचित्पापमाचरेत् ।  
अज्ञानान्नश्यते क्षिप्रं नोत्तरं तु कदाचन  ॥ ७७.६ ॥  
तत्र तीर्थे तु यो दानं शक्तिमाश्रित्य चाचरेत् ।  
तदक्षय्यफलं सर्वं जायते पाण्डुनन्दन  ॥ ७७.७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भीमेश्वरतीर्थमाहात्म्यवर्णनं नाम सप्तसप्ततितमोऽध्यायः ॥  


ऋKV अध्याय ७८  

श्रीमार्कण्डेय उवाच -  
ततो गच्छेत्तु राजेन्द्र नरदेश्वरमुत्तमम्  ।  
तीर्थानां परमं तीर्थं निर्मितं नारदेन तु  ॥ ७८.१ ॥  

युधिष्ठिर उवाच -  
नारदेन मुनिश्रेष्ठ कस्मात्तीर्थं विनिर्मितम्  ।  
एतदाख्याहि मे सर्वं प्रसन्नो यदि सत्तम  ॥ ७८.२ ॥  

श्रीमार्कण्डेय उवाच -  
परमेष्ठिसुतः पार्थ नारदो मुनिसत्तमः  ।  
रेवायाश्चोत्तरे कूले तपस्तेन पुरा कृतम्  ॥ ७८.३ ॥  
नवनाडीनिरोधेन काष्ठावत्यां गतेन च  ।  
तोषितः पशुभर्ता वै नारदेन युधिष्ठिर  ॥ ७८.४ ॥  

ईश्वर उवाच -  
तुष्टोऽहं तव विप्रेन्द्र योगिनाथ अयोनिज  ।  
वरं प्रार्थय मे वत्स यस्ते मनसि वर्तते  ॥ ७८.५ ॥  

नारद उवाच -  
त्वत्प्रसादेन मे शम्भो योगश्चैव प्रसिध्यतु  ।  
अचला ते भवेद्भक्तिः सर्वकालं ममैव तु  ॥ ७८.६ ॥  
स्वेच्छाचारी भवे देव वेदवेदाङ्गपारगः  ।  
त्रिकालज्ञो जगन्नाथ गीतज्ञोऽहं सदा भवे  ॥ ७८.७ ॥  
दिने दिने यथा युद्धं देवदानवमानुषैः  ।  
पाताले मर्त्यलोके वा स्वर्गे वापि महेश्वर  ॥ ७८.८ ॥  
पश्येयं त्वत्प्रसादेन भवन्तं पार्वतीं तथा  ।  
तीर्थं लोकेषु विख्यातं सर्वपापक्षयङ्करम्  ॥ ७८.९ ॥  

ईश्वर उवाच -  
एवं नारद सर्वं तु भविष्यति न संशयः  ।  
चिन्तितं मत्प्रसादेन सिध्यते नात्र संशयः  ॥ ७८.१० ॥  
स्वेच्छाचारो भवेर्वत्स स्वर्गे पातालगोचरे  ।  
मर्त्ये वा भ्रम वै योगिन्न केनापि निवार्यसे  ॥ ७८.११ ॥  
सप्त स्वरास्त्रयो ग्रामा मूर्च्छनाश्चैकविंशतिः  ।  
ताना एकोनपञ्चाशत्प्रसादान्मे तव ध्रुवम्  ॥ ७८.१२ ॥  
मम प्रियङ्करं दिव्यं नृत्यगीतं भविष्यति  ।  
कलिं च पश्यसे नित्यं देवदानवकिन्नरैः  ॥ ७८.१३ ॥  
त्वत्तीर्थं भूतले पुण्यं मत्प्रसादाद्भविष्यति  ।  
वेदवेदाङ्गतत्त्वज्ञो ह्यशेषज्ञानकोविदः  ।  
एकस्त्वमसि निःसङ्गो मत्प्रसादेन नारद  ॥ ७८.१४ ॥  
इत्युक्त्वान्तर्दधे देवो नारदस्तत्र शूलिनम्  ।  
स्थापयामास राजेन्द्र सर्वसत्त्वोपकारकम्  ॥ ७८.१५ ॥  
पृथिव्यामुत्तमं तीर्थं निर्मितं नारदेन तु  ।  
तत्र तीर्थे नृपश्रेष्ठ यो गच्छेद्विजितेन्द्रियः  ॥ ७८.१६ ॥  
मासि भाद्रपदे पार्थ कृष्णपक्षे चतुर्दशी  ।  
उपोष्य परया भक्त्या रात्रौ कुर्वीत जागरम्  ॥ ७८.१७ ॥  
छत्रं तत्र प्रदातव्यं ब्राह्मणे शुभलक्षणे  ।  
शस्त्रेण तु हता ये वै तेषां श्राद्धं प्रदापयेत् ।  
ते यान्ति परमं लोकं पिण्डदानप्रभावतः  ॥ ७८.१८ ॥  
कपिला तत्र दातव्या पित्ःनुद्दिश्य भारत  ।  
इत्युच्चार्य द्विजे देया यान्तु ते परमां गतिम्  ॥ ७८.१९ ॥  
अस्य श्राद्धस्य भावेन ब्राह्मणस्य प्रसादतः  ।  
नर्मदातोयभावेन न्यायार्जितधनस्य च  ।  
तेषां चैव प्रभावेन प्रेता यान्तु परां गतिम्  ॥ ७८.२० ॥  
इत्युच्चार्य द्विजे देया दक्षिणा च स्वशक्तितः  ।  
हविष्यान्नं विशालाक्ष द्विजानां चैव दापयेत् ॥ ७८.२१ ॥  
दीपं भक्त्या प्रदातव्यं नृत्यं गीतं च कारयेत् ।  
अवाप्तं तेन वै सर्वं यः करोतीश्वरालये  ॥ ७८.२२ ॥  
स याति रुद्रसान्निध्यमिति रुद्रः स्वयं जगौ  ।  
विद्यादानेन चैकेन अक्षयां गतिमाप्नुयात् ॥ ७८.२३ ॥  
धूर्वहास्तत्र दातव्या भूमिः सस्यवती नृप  ।  
चित्रभानुं शुभैर्मन्त्रैः प्रीणयेत्तत्र भक्तितः  ॥ ७८.२४ ॥  
आज्येन सुप्रभूतेन होमद्रव्येण भारत  ।  
ये यजन्ति सदा भक्त्या त्रिकालं नृत्यमेव च  ॥ ७८.२५ ॥  
तीर्थे नारदनामाख्ये रेवायाश्चोत्तरे तटे  ।  
चित्रभानुमुखा देवाः सर्वदेवमय ऋषिः  ॥ ७८.२६ ॥  
ऋषिणा प्रीणिताः सर्वे तस्मात्प्रीत्यो हुताशनः  ।  
पूजिते हव्यवाहे तु दारिद्र्यं नैव जायते  ॥ ७८.२७ ॥  
धनेन विपुला प्रीतिर्जायते प्रतिजन्मनि  ।  
कुलीनाश्च सुवेषाश्च सर्वकालं धनेन तु  ॥ ७८.२८ ॥  
प्लवो नदीनां पतिरङ्गनानां राजा च सद्वृत्तरतः प्रजानाम्  ।  
धनं नराणामृतवस्तरूणां गतं गतं यौवनमानयन्ति  ॥ ७८.२९ ॥  
धनदत्वं धनेशेन तस्मिंस्तीर्थे ह्युपार्जितम्  ।  
यमेन च यमत्वं हि इन्द्रत्वं चैव वज्रिणा  ॥ ७८.३० ॥  
अन्यैरपि महीपालैः पार्थिवत्वमुपार्जितम्  ।  
नारदेश्वरमाहात्म्याद्ध्रुवो निश्चलतां गतः  ॥ ७८.३१ ॥  
सर्वतीर्थवरं तीर्थं निर्मितं नारदेन तु  ।  
पृथिव्यां सागरान्तायां रेवायाश्चोत्तरे तटे  ।  
तद्वरं सर्वतीर्थानां महापातकनाशनम्  ॥ ७८.३२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नारदेश्वरतीर्थमाहात्म्यवर्णनं नामाष्टसप्ततितमोऽध्यायः ॥  


ऋKV अध्याय ७९  

श्रीमार्कण्डेय उवाच -  
ततो गच्छेत्तु राजेन्द्र तीर्थद्वयमनुत्तमम्  ।  
दधिस्कन्दं मधुस्कन्दं सर्वपापक्षयङ्करम्  ॥ ७९.१ ॥  
दधिस्कन्दे नरः स्नात्वा यस्तु दद्याद्द्विजे दधि  ।  
उपतिष्ठेत्ततस्तस्य सप्तजन्मनि भारत  ॥ ७९.२ ॥  
न व्याधिर्न जरा तस्य न शोको नैव मत्सरः  ।  
दशचन्द्रशतं यावज्जायते विमले कुले  ॥ ७९.३ ॥  
मधुस्कन्देऽपि मधुना मिश्रितान्यस्तिलान्ददेत् ।  
नासौ वैवस्वतं देवं पश्येद्वै जन्मसप्ततिम्  ॥ ७९.४ ॥  
मधुना सह सम्मिश्रं पिण्डं यस्तु प्रदापयेत् ।  
तस्य पौत्रप्रपौत्रेभ्यो दारिद्र्यं नैव जायते  ॥ ७९.५ ॥  
दधिभिः सह सम्मिश्रं पिण्डं यस्तु प्रदापयेत् ।  
तस्मिंस्तीर्थे नरः स्नात्वा विधिवद्दक्षिणामुखः  ॥ ७९.६ ॥  
पिता पितामहश्चैव तथैव प्रपितामहः  ।  
द्वादशाब्दानि तुष्यन्ति नात्र कार्या विचारणा  ॥ ७९.७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दधिस्कन्दमधुस्कन्दतीर्थमाहात्म्यवर्णनं नामैकोनाशीतितमोऽध्यायः ॥  


ऋKV अध्याय ८०  

श्रीमार्कण्डेय उवाच -  
ततो गच्छेत्तु राजेन्द्र नन्दिकेश्वरमुत्तमम्  ।  
यत्र सिद्धो महानन्दी तत्ते सर्वं वदाम्यहम्  ॥ ८०.१ ॥  
रेवायां पुरतः कृत्वा पुरा नन्दी गणेश्वरः  ।  
तपस्तपञ्जयं कुर्वंस्तीर्थात्तीर्थं जगाम ह  ॥ ८०.२ ॥  
दधिस्कन्दं मधुस्कन्दं यावत्त्यक्त्वा तु गच्छति  ।  
तावत्तुष्टो महादेवो नन्दिनाथमुवाच ह  ॥ ८०.३ ॥  

ईश्वर उवाच -  
भोभोः प्रसन्नो नन्दीश वरं वृणु यथेप्सितम्  ।  
तपसा तेन तुष्टोऽहं तीर्थयात्राकृतेन ते  ॥ ८०.४ ॥  

नन्दीश्वर उवाच -  
न चाहं कामये वित्तं न चाहं कुलसन्ततिम्  ।  
मुक्त्वा न कामये कामं तव पादाम्बुजात्परम्  ॥ ८०.५ ॥  
कृमिकीटपतङ्गेषु तिर्यग्योनिं गतस्य वा  ।  
जन्म जन्मान्तरेऽप्यस्तु भक्तिस्त्वयि ममाचला  ॥ ८०.६ ॥  
तथेत्युक्त्वा महादेवः परया कृपया नृप  ।  
गृहीत्वा तं करे सिद्धं जगाम निलयं हरः  ॥ ८०.७ ॥  
तस्मिंस्तीर्थे तु यः स्नात्वा भक्त्या त्र्यक्षं प्रपूजयेत् ।  
अग्निष्टोमस्य यज्ञस्य फलं प्राप्नोति मानवः  ॥ ८०.८ ॥  
तत्र तीर्थे तु यः स्नात्वा प्राणत्यागं करोति चेत् ।  
शिवस्यानुचरो भूत्वा मोदते कल्पमक्षयम्  ॥ ८०.९ ॥  
ततः कालेन महता जायते विमले कुले  ।  
वेदवेदाङ्गतत्त्वज्ञो जीवेच्च शरदां शतम्  ॥ ८०.१० ॥  
एतत्ते कथितं तात तीर्थमाहात्म्यमुत्तमम्  ।  
दुर्लभं मर्त्यसञ्ज्ञस्य सर्वपापक्षयङ्करम्  ॥ ८०.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नन्दिकेश्वरतीर्थमाहात्म्यवर्णनं नामाशीतितमोऽध्यायः ॥  


ऋKV अध्याय ८१  

श्रीमार्कण्डेय उवाच -  
ततो गच्छेन्महाराज वरुणेश्वरमुत्तमम्  ।  
यत्र सिद्धो महादेवो वरुणो नृपसत्तम  ॥ ८१.१ ॥  
पिण्याकशाकपर्णैश्च कृच्छ्रचान्द्रायणादिभिः  ।  
आराध्य गिरिजानाथं ततः सिद्धिं परां गतः  ॥ ८१.२ ॥  
तत्र तीर्थे तु यः स्नात्वा सन्तर्प्य पितृदेवताः  ।  
पूजयेच्छङ्करं भक्त्या स याति परमां गतिम्  ॥ ८१.३ ॥  
कुण्डिकां वर्धनीं वापि महद्वा जलभाजनम्  ।  
अन्नेन सहितं पार्थ तस्य पुण्यफलं शृणु  ॥ ८१.४ ॥  
यत्फलं लभते मर्त्यः सत्रे द्वादशवार्षिके  ।  
तत्फलं समवाप्नोति नात्र कार्या विचारणा  ॥ ८१.५ ॥  
सर्वेषामेव दानानामन्नदानं परं स्मृतम्  ।  
सद्यः प्रीतिकरं तोयमन्नं च नृपसत्तम  ॥ ८१.६ ॥  
तत्रतीर्थे मृतानां तु नराणां भावितात्मनाम्  ।  
वरुणस्य पुरे वासो यावदाभूतसम्प्लवम्  ॥ ८१.७ ॥  
पश्चात्पूर्णे ततः काले मर्त्यलोके प्रजायते  ।  
अन्नदानप्रदो नित्यं जीवेद्वर्षशतं नरः  ॥ ८१.८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे वरुणेश्वरतीर्थमाहात्म्यवर्णनं नामैकाशीतितमोऽध्यायः ॥  


ऋKV अध्याय ८२  

श्रीमार्कण्डेय उवाच -  
ततो गच्छेन्महीपाल वह्नितीर्थमनुत्तमम्  ।  
यत्र सिद्धो महातेजास्तपः कृत्वा हुताशनः  ॥ ८२.१ ॥  
सर्वभक्ष्यः कृतो योऽसौ दण्डके मुनिना पुरा  ।  
नर्मदातटमाश्रित्य पूतो जातो हुताशनः  ॥ ८२.२ ॥  
तत्र तीर्थे तु यः स्नात्वा पूजयित्वा महेश्वरम्  ।  
अग्निप्रवेशं कुरुते स गच्छेदग्निसाम्यताम्  ॥ ८२.३ ॥  
भक्त्या स्नात्वा तु यस्तत्र तर्पयेत्पितृदेवताः  ।  
अग्निष्टोमस्य यज्ञस्य फलमाप्नोत्यसंशयम्  ॥ ८२.४ ॥  
तस्यैवानन्तरं राजन्कौबेरं तीर्थमुत्तमम्  ।  
कुबेरो यत्र संसिद्धो यक्षाणामधिपः पुरा  ॥ ८२.५ ॥  
तत्र तीर्थे नरः स्नात्वा समभ्यर्च्य जगद्गुरुम्  ।  
उमया सहितं भक्त्या सर्वपापैः प्रमुच्यते  ॥ ८२.६ ॥  
तत्र तीर्थे तु यः स्नात्वा दद्याद्विप्राय काञ्चनम्  ।  
नाभिमात्रे जले तिष्ठन्स लभेतार्बुदं फलम्  ॥ ८२.७ ॥  
दधिस्कन्दे मधुस्कन्दे नन्दीशे वरुणालये  ।  
आग्नेये यत्फलं तात स्नात्वा तत्फलमाप्नुयात् ॥ ८२.८ ॥  
ते वन्द्या मानुषे लोके धन्याः पूर्णमनोरथाः  ।  
यैस्तु दृष्टं महापुण्यं नर्मदातीर्थपञ्चकम्  ॥ ८२.९ ॥  
ते यान्ति भास्करे लोके परमे दुःखनाशने  ।  
भास्करादैश्वरे लोके चैश्वरादनिवर्तके  ॥ ८२.१० ॥  
नीयते स परे लोके यावदिन्द्राश्चतुर्दश  ।  
ततः स्वर्गाच्च्युतो मर्त्यो राजा भवति धार्मिकः  ॥ ८२.११ ॥  
सर्वरोगविनिर्मुक्तो भुनक्ति सचराचरम्  ।  
विष्णुश्च देवता येषां नर्मदातीर्थसेविनाम्  ॥ ८२.१२ ॥  
अखण्डितप्रतापास्ते जायन्ते नात्र संशयः  ।  
गङ्गा कनखले पुण्या कुरुक्षेत्रे सरस्वती  ॥ ८२.१३ ॥  
ग्रामे वा यदि वारण्ये पुण्या सर्वत्र नर्मदा  ।  
रेवातीरे वसेन्नित्यं रेवातोयं सदा पिबेत् ॥ ८२.१४ ॥  
स स्नातः सर्वतीर्थेषु सोमपानं दिने दिने  ।  
गङ्गाद्याः सरितः सर्वाः समुद्राश्च सरांसि च  ।  
कल्पान्ते सङ्क्षयं यान्ति न मृता तेन नर्मदा  ॥ ८२.१५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दधिस्कन्दादिपञ्चतीर्थमाहात्म्यवर्णनं नाम द्व्यशीतितमोऽध्यायः ॥  


ऋKV अध्याय ८३  

श्रीमार्कण्डेय उवाच -  
ततो गच्छेन्महाराज तीर्थं परमशोभनम्  ।  
ब्रह्महत्याहरं प्रोक्तं रेवातटसमाश्रयम्  ।  
हनूमताभिधं ह्यत्र विद्यते लिङ्गमुत्तमम्  ॥ ८३.१ ॥  

युधिष्ठिर उवाच -  
हनूमन्तेश्वरं नाम कथं जातं वदस्व मे  ।  
ब्रह्महत्याहरं तीर्थं रेवादक्षिणसंस्थितम्  ॥ ८३.२ ॥  

श्रीमार्कण्डेय उवाच -  
साधु साधु महाबाहो सोमवंशविभूषण  ।  
गुह्याद्गुह्यतरं तीर्थं नाख्यातं कस्यचिन्मया  ॥ ८३.३ ॥  
तव स्नेहात्प्रवक्ष्यामि पीडितो वार्द्धकेन तु  ।  
पूर्वं जातं महद्युद्धं रामरावणयोरपि  ॥ ८३.४ ॥  
पुलस्त्यो ब्रह्मणः पुत्रो विश्रवास्तस्य वै सुतः  ।  
रावणस्तेन सञ्जातो दशास्यो ब्रह्मराक्षसः  ॥ ८३.५ ॥  
त्रैलोक्यविजयी भूतः प्रसादाच्छूलिनः स च  ।  
गीर्वाणा विजिताः सर्वे रामस्य गृहिणी हृता  ॥ ८३.६ ॥  
वारितः कुम्भकर्णेन सीतां मोचय मोचय  ।  
विभीषणेन वै पापो मन्दोदर्या पुनःपुनः  ॥ ८३.७ ॥  
त्वं जितः कार्तवीर्येण रैणुकेयेन सोऽपि च  ।  
स रामो रामभद्रेण तस्य सङ्ख्ये कथं जयः  ॥ ८३.८ ॥  

रावण उवाच -  
वानरैश्च नरैरृक्षैर्वराहैश्च निरायुधैः  ।  
देवासुरसमूहैश्च न जितोऽहं कदाचन  ॥ ८३.९ ॥  

श्रीमार्कण्डेय उवाच -  
सुग्रीवहनुमद्भ्यां च कुमुदेनाङ्गदेन च  ।  
एतैरन्यैः सहायैश्च रामचन्द्रेण वै जितः  ॥ ८३.१० ॥  
रामचन्द्रेण पौलस्त्यो हतः सङ्ख्ये महाबलः  ।  
वनं भग्नं हताः शूराः प्रभञ्जनसुतेन च  ॥ ८३.११ ॥  
रावणस्य सुतो जन्ये हतश्चाक्षकुमारकः  ।  
आयामो रक्षसां भीमः सम्पिष्टो वानरेण तु  ॥ ८३.१२ ॥  
एवं रामायणे वृत्ते सीतामोक्षे कृते सति  ।  
अयोध्यां तु गते रामे हनुमान्स महाकपिः  ॥ ८३.१३ ॥  
कैलासाख्यं गतः शैलं प्रणामाय महेशितुः  ।  
तिष्ठ तिष्ठेत्यसौ प्रोक्तो नन्दिना वानरोत्तमः  ॥ ८३.१४ ॥  
ब्रह्महत्यायुतस्त्वं हि राक्षसानां वधेन हि  ।  
भैरवस्य सभा नूनं न द्रष्टव्या त्वया कपे  ॥ ८३.१५ ॥  

हनुमानुवाच -  
नन्दिनाथ हरं पृच्छ पातकस्योपशान्तिदम्  ।  
पापोऽहं प्लवगो यस्मात्सञ्जातः कारणान्तरात् ॥ ८३.१६ ॥  

नन्द्युवाच -  
रुद्रदेहोद्भवा किं ते न श्रुता भूतले स्थिता  ।  
श्रवणाज्जन्मजनितं द्विगुणं कीर्तनाद्व्रजेत् ॥ ८३.१७ ॥  
त्रिंशज्जन्मार्जितं पापं नश्येद्रेवावगाहनात् ।  
तस्मात्त्वं नर्मदातीरं गत्वा चर तपो महत् ॥ ८३.१८ ॥  
गन्धर्वाहसुतोऽप्येवं नन्दिनोक्तं निशम्य च  ।  
प्रयातो नर्मदातीरमौर्व्यादक्षिणसङ्गमम्  ॥ ८३.१९ ॥  
दध्यौ सुदक्षिणे देवं विरूपाक्षं त्रिशूलिनम्  ।  
जटामुकुटसंयुक्तं व्यालयज्ञोपवीतिनम्  ॥ ८३.२० ॥  
भस्मोपचितसर्वाङ्गं डमरुस्वरनादितम्  ।  
उमार्द्धाङ्गहरं शान्तं गोनाथासनसंस्थितम्  ॥ ८३.२१ ॥  
वत्सरान् सुबहून् यावदुपासाञ्चक्र ईश्वरम्  ।  
तावत्तुष्टो महादेव आजगाम सहोमया  ॥ ८३.२२ ॥  
उवाच मधुरां वाणीं मेघगम्भीरनिस्वनाम्  ।  
साधु साध्वित्युवाचेशः कष्टं वत्स त्वया कृतम्  ॥ ८३.२३ ॥  
न च पूर्वं त्वया पापं कृतं रावणसङ्क्षये  ।  
स्वामिकार्यरतस्त्वं हि सिद्धोऽसि मम दर्शनात् ॥ ८३.२४ ॥  
हनुमांश्च हरं दृष्ट्वा उमार्द्धाङ्गहरं स्थिरम्  ।  
साष्टाङ्गं प्रणतोऽवोचज्जय शम्भो नमोऽस्तु ते  ।  
जयान्धकविनाशाय जय गङ्गाशिरोधर  ॥ ८३.२५ ॥  
एवं स्तुतो महादेवो वरदो वाक्यमब्रवीत् ।  
वरं प्रार्थय मे वत्स प्राणसम्भवसम्भव  ॥ ८३.२६ ॥  

श्रीहनुमानुवाच -  
ब्रह्मरक्षोवधाज्जाता मम हत्या महेश्वर  ।  
न पापोऽहं भवेदेव युष्मत्सम्भाषणे क्षणात् ॥ ८३.२७ ॥  

ईश्वर उवाच -  
नर्मदातीर्थमाहात्म्याद्धर्मयोगप्रभावतः  ।  
मन्मूर्तिदर्शनात्पुत्र निष्पापोऽसि न संशयः  ॥ ८३.२८ ॥  
अन्यं च ते प्रयच्छामि वरं वानरपुङ्गव  ।  
उपकाराय लोकानां नामानि तव मारुते  ॥ ८३.२९ ॥  
हनूमानं जनिसुतो वायुपुत्रो महाबलः  ।  
रामेष्टः फाल्गुनो गोत्रः पिङ्गाक्षोऽमितविक्रमः  ॥ ८३.३० ॥  
उदधिक्रमणश्रेष्ठो दशग्रीवस्य दर्पहा  ।  
लक्ष्मणप्राणदाता च सीताशोकनिवर्तनः  ॥ ८३.३१ ॥  
इत्युक्त्वान्तर्दधे देव उमया सह शङ्करः  ।  
हनूमानीश्वरं तत्र स्थापयामास भक्तितः  ॥ ८३.३२ ॥  
आत्मयोगबलेनैव ब्रह्मचर्यप्रभावतः  ।  
ईश्वरस्य प्रसादेन लिङ्गं कामप्रदं हि तत् ।  
अच्छेद्यमप्रतर्क्यं च विनाशोत्पत्तिवर्जितम्  ॥ ८३.३३ ॥  

श्रीमार्कण्डेय उवाच -  
हनूमन्तेश्वरे पुत्र प्रत्यक्षप्रत्ययं शृणु  ।  
यद्वृत्तं द्वापरस्यादौ त्रेतान्ते पाण्डुनन्दन  ॥ ८३.३४ ॥  
सुपर्वा नाम भूपालो बभूव वसुधातले  ।  
तस्य राज्ञः सदा सौख्यं नरा दीर्घायुषः सदा  ॥ ८३.३५ ॥  
स पुत्रधनसंयुक्तश्चौरोपद्रववर्जितः  ।  
शतबाहुर्बभूवास्य पुत्रो भीमपराक्रमः  ॥ ८३.३६ ॥  
आसक्तोऽसौ सदा कालं पापधर्मैर्नरेश्वर  ।  
अटाट्यत धरां सर्वां पर्वतांश्च वनानि च  ॥ ८३.३७ ॥  
वधार्थं मृगयूथानामागतो विन्ध्यपर्वतम्  ।  
तरुजातिसमाकीर्णे हस्तियूथसमाचिते  ॥ ८३.३८ ॥  
सिंहचित्रकशोभाढ्ये मृगवाराहसङ्कुले  ।  
क्रीडित्वा स वने राजा नर्मदामानतः क्वचित् ॥ ८३.३९ ॥  
हनूमन्तवने प्राप्तः शतक्रोशप्रमाणके  ।  
चिञ्चिणीवनशोभाढ्ये कदम्बतरुसङ्कुले  ॥ ८३.४० ॥  
नित्यं पालाशजम्बीरैः करञ्जखदिरैस्तथा  ।  
पाटलैर्बदरैर्युक्तैः शमीतिन्दुकशोभितम्  ॥ ८३.४१ ॥  
मृगयूथैः समाछन्नशिखण्डिस्वरनादितम्  ।  
पारावतकसङ्घानां समन्तात्स्वरशोभितम्  ॥ ८३.४२ ॥  
शरत्कालेऽरमद्राजा बहुले चाश्विनस्य सः  ।  
वनमध्यं गतोऽद्राक्षीद्भ्रमन्तं पिङ्गलद्विजम्  ॥ ८३.४३ ॥  
पुस्तिकाकरसंस्थं च पप्रच्छ चपलं द्विजम्  ॥ ८३.४४ ॥  

शतबाहुरुवाच -  
एकाकी त्वं वने कस्माद्भ्रमसे पुस्तिकाकरः  ।  
इतस्ततोऽपि सम्पश्यन् कथयस्व द्विजोत्तम  ॥ ८३.४५ ॥  

ब्राह्मण उवाच -  
कान्यकुब्जात्समायातः प्रेषितो राजकन्यया  ।  
अस्थिक्षेपाय वै राजन्हनूमन्तेश्वरे जले  ॥ ८३.४६ ॥  

राजोवाच -  
अस्थिक्षेपो जले कस्माद्धनूमन्तेश्वरे द्विज  ।  
क्रियते केन कार्येण साश्चर्यं कथ्यतां मम  ॥ ८३.४७ ॥  
सुपर्वणः सुतो यानं त्यक्त्वा भूमौ प्रणम्य च  ।  
कृताञ्जलिपुटो भूत्वा ब्राह्मणाय नरेश्वर  ।  
समस्तं कथयामास वृत्तान्तं स्वं पुरातनम्  ॥ ८३.४८ ॥  

ब्राह्मण उवाच -  
शिखण्डी नाम राजास्ति कन्यकुब्जे प्रतापवान्  ।  
अपुत्रोऽसौ महीपालः कन्या जाता मनोरथैः  ॥ ८३.४९ ॥  
जातिस्मरा सुचार्वङ्गी नर्मदायाः प्रभावतः  ।  
पित्रा च सैकदा कन्या विवाहाय प्रजल्पिता  ॥ ८३.५० ॥  
अनित्ये पुत्रि संसारे कन्यादानं ददाम्यहम्  ।  
श्वःकृत्यमद्य कुर्वीत पूर्वाह्णे चापराह्णिकम्  ।  
न हि प्रतीक्षते मृत्युः कृतं चास्य न चाकृतम्  ॥ ८३.५१ ॥  

कन्योवाच -  
इच्छेयं यत्र कले हि तत्र देया त्वया पितुः  ।  
पुत्रीवाक्यादसौ राजा विस्मितो वाक्यमब्रवीत् ॥ ८३.५२ ॥  

शिखण्ड्युवाच -  
कथ्यतां मे महाभागे साश्चर्यं भाषितं त्वया  ।  
पितुर्वाक्येन सा बालोत्तमा ह्यागतान्तिकम्  ॥ ८३.५३ ॥  
कथयामास यद्वृत्तं हनूमन्तेश्वरे नृप  ।  
कलापिनी ह्यहं तात युता भर्त्रावसं तदा  ॥ ८३.५४ ॥  
रेवौर्व्यासङ्गमन्तिस्था रेवाया दक्षिणे तटे  ।  
हनूमन्तवने पुण्ये चिक्रीडाहं यदृच्छया  ॥ ८३.५५ ॥  
भर्तृयुक्ता च संसुप्ता रजन्यां सरले नगे  ।  
आगता लुब्धकास्तत्र क्षुधार्ता वनमुत्तमम्  ॥ ८३.५६ ॥  
भर्तृयोगयुता पापैर्दृष्टाहं वधचिन्तकैः  ।  
पाशबन्धं समादाय बद्धाहं स्वामिना सह  ॥ ८३.५७ ॥  
ग्रीवां ते मोटयामासुः पिच्छाछोटनकं कृतम्  ।  
हुताशनमुखे तैस्तु सह कान्तेन लुब्धकैः  ॥ ८३.५८ ॥  
परिभर्ज्यावयोर्मांसं भक्षयित्वा यथेष्टतः  ।  
सुप्ताः स्वस्थेन्द्रिया रात्रौ सा गता शर्वरी क्षयम्  ॥ ८३.५९ ॥  
प्रभाते मांसशेषं च जम्बुकैर्गृध्रघातिभिः  ।  
मच्छरीरोद्भवं चास्थि स्नायुमांसेन चावृतम्  ॥ ८३.६० ॥  
गृहीतं घातिनैकेन चाकाशात्पतितं तदा  ।  
तं मांसभक्षणं दृष्ट्वा परे पक्षिण आगताः  ॥ ८३.६१ ॥  
दृष्ट्वा पक्षिसमूहं तु अस्थिखण्डं व्यसर्जयत् ।  
विहगानां समस्तानां धावतां चैव पश्यताम्  ॥ ८३.६२ ॥  
पतितं नर्मदातोये हनूमन्तेश्वरे नृप  ।  
मदीयमस्थिखण्डं च पतितं नर्मदाजले  ॥ ८३.६३ ॥  
तस्य तीर्थस्य पुण्येन जाताहं पुत्रिका तव  ।  
भूपकन्या त्वहं जाता पूर्णचन्द्रनिभानना  ॥ ८३.६४ ॥  
जातिस्मरा नरेन्द्रस्य सञ्जाता भवतः कुले  ।  
तस्माद्विवाहं नेच्छामि मम भर्ता नृपोत्तम  ॥ ८३.६५ ॥  
विषमे वर्ततेऽद्यापि शकुन्तमृगजातिषु  ।  
तस्यास्थिशेषं राजेन्द्र तस्मिंस्तीर्थे भविष्यति  ॥ ८३.६६ ॥  
तत्क्षेपणार्थं वै तात प्रेषयाद्य द्विजोत्तमम्  ।  
एतत्ते सर्वमाख्यातं कारणं नृपसत्तम  ॥ ८३.६७ ॥  
मद्भर्ता विषमे स्थाने शकुन्तमृगजातिषु  ।  
यदि प्रेषयसे तात कञ्चित्त्वं नर्मदातटे  ॥ ८३.६८ ॥  
तस्याहं कथयिष्यामि स्थानैश्चिह्नैश्च लक्षितम्  ।  
शिखण्डिनाप्यहं तत्र ह्याहूतो ह्यवनीपते  ॥ ८३.६९ ॥  
दास्यामि विंशतिग्रामान्गच्छ त्वं नर्मदातटे  ।  
प्रेषणं मे प्रतिज्ञातमलक्ष्म्या पीडितेन तु  ॥ ८३.७० ॥  

कन्योवाच -  
गच्छ त्वं नर्मदां पुण्यां सर्वपापक्षयङ्करीम्  ।  
आग्नेय्यां सोमनाथस्य हनूमन्तेश्वरः परः  ॥ ८३.७१ ॥  
अर्धक्रोशेन रेवाया विस्तीर्णो वटपादपः  ।  
करञ्जः कटहश्चैव सन्निधाने वटस्य च  ॥ ८३.७२ ॥  
न्यग्रोधमूलसान्निध्ये सूक्ष्मान्यस्थीनि द्रक्ष्यसि  ।  
समूह्य तानि सङ्गृह्य गच्छ रेवां द्विजोत्तम  ॥ ८३.७३ ॥  
आश्विनस्यासिते पक्षे त्रिपुरारिस्तु वै तिथौ  ।  
स्नाप्य त्रिशूलिनं भक्त्या रात्रौ त्वं कुरु जागरम्  ॥ ८३.७४ ॥  
क्षिपेः प्रभाते तानि त्वं नाभिमात्रजलस्थितः  ।  
इत्युच्चार्य द्विजश्रेष्ठ विमुक्तिस्तस्य जायताम्  ॥ ८३.७५ ॥  
क्षिप्त्वास्थीनि पुनः स्नानं कर्तव्यं त्वघनाशनम्  ।  
एवं कृते तु राजेन्द्र गतिस्तस्य भविष्यति  ॥ ८३.७६ ॥  
कथितं कन्यया यच्च तत्सर्वं पुस्तिकाकृतम्  ।  
आगतोऽहं नृपश्रेष्ठ तीर्थेऽत्र दुरितापहे  ॥ ८३.७७ ॥  
सोऽभिज्ञानं ततो दृष्ट्वा नीत्वास्थीनि नरेश्वर  ।  
पूर्वोक्तेन विधानेन प्राक्षिपं नार्मदा मसिपुष्पवृष्टिःऽशु साधु साध्विति पाण्डव  ।  
विमानं च ततो दिव्यमागतं बर्हिणस्तदा  ॥ ८३.७८ ॥  
दिव्यरूपधरो भूत्वा गतो नाके कलापवान्  ।  
एवं तु प्रत्ययं दृष्ट्वा हनूमन्तेश्वरे नृप  ॥ ८३.७९ ॥  
चकारानशनं विप्रः शतबाहुश्च भूपतिः  ।  
शोषयामासतुस्तौ स्वमीश्वराराधने रतौ  ॥ ८३.८० ॥  
ध्यायन्तौ तस्थतुर्देवं शतबाहुद्विजोत्तमौ  ।  
मासार्धेन मृतो राजा शतबाहुर्महामनाः  ॥ ८३.८१ ॥  
किङ्कणीजालशोभाढ्यं विमानं तत्र चागतम्  ।  
साधु साधु नृपश्रेष्ठ विमानारोहणं कुरु  ॥ ८३.८२ ॥  

शतबाहुरुवाच -  
नायामि स्वर्गमार्गाग्रं विप्रो यावन्न संस्थितः  ।  
उपदेशप्रदो मह्यं गुरुरूपी द्विजोत्तमः  ॥ ८३.८३ ॥  
अप्सरस ऊचुः  ।  
लोभावृतो ह्ययं विप्रो लोभात्पापस्य सङ्ग्रहः  ।  
हनूमन्तेश्वरे राजन्ये मृताः सत्त्वमास्थिताः  ॥ ८३.८४ ॥  
ते यान्ति शाङ्करे लोके सर्वपापक्षयङ्करे  ।  
नैव पापक्षयश्चास्य ब्राह्मणस्य नरेश्वर  ॥ ८३.८५ ॥  
गृहं च गृहिणी चित्ते ब्राह्मणस्य प्रवर्तते  ।  
शतबाहुस्ततो विप्रमुवाच विनयान्वितः  ॥ ८३.८६ ॥  
त्यज मूलमनर्थस्य लोभमेनं द्विजोत्तम  ।  
इत्युक्त्वा स्वर्ययौ राजा स्वर्गकन्यासमावृतः  ॥ ८३.८७ ॥  
दिनैः कैश्चिद्गतो विप्रः स्वर्गं वैतालिकैर्वृतः  ।  
बर्ही च काशीराजस्य पुत्रस्तीर्थप्रभावतः  ॥ ८३.८८ ॥  
आत्मानं कन्यया दत्तं पूर्वजन्म व्यचिन्तयन्  ।  
सा च तं प्रौढमालोक्य पितुराज्ञामवाप्य च  ।  
स्वयंवरे स्वभर्तारं लेभे साध्वी नृपात्मजम्  ॥ ८३.८९ ॥  

श्रीमार्कण्डेय उवाच -  
एतद्वृत्तान्तमभवत्तस्मिंस्तीर्थे नृपोत्तम  ।  
एतस्मात्कारणान्मेध्यं तीर्थमेतत्सदा नृप  ॥ ८३.९० ॥  
अष्टम्यां वा चतुर्दश्यां सर्वकालं नरेश्वर  ।  
विशेषाच्चाश्विने मासि कृष्णपक्षे चतुर्दशीम्  ॥ ८३.९१ ॥  
स्नापयेदीश्वरं भक्त्या क्षौद्रक्षीरेण सर्पिषा  ।  
दध्ना च खण्डयुक्तेन कुशतोयेन वै पुनः  ॥ ८३.९२ ॥  
श्रीखण्डेन सुगन्धेन गुण्ठयेच्च महेश्वरम्  ।  
ततः सुगन्धपुष्पैश्च बिल्वपत्रैश्च पूजयेत् ॥ ८३.९३ ॥  
मुचकुन्देन कदेन जातीकाशकुशोद्भवैः  ।  
उन्मत्तमुनिपुष्पौघैः पुष्पैस्तत्कालसम्भवैः  ॥ ८३.९४ ॥  
अर्चयेत्परया भक्त्या हनूमन्तेश्वरं शिवम्  ।  
घृतेन दापयेद्दीपं तैलेन तदभावतः  ॥ ८३.९५ ॥  
श्राद्धं च कारयेत्तत्र ब्राह्मणैर्वेदपारगैः  ।  
सर्वलक्षणसम्पूर्णैः कुलीनैर्गृहपालकैः  ॥ ८३.९६ ॥  
तर्पयेद्ब्राह्मणान् भक्त्या वसनान्नहिरण्यतः  ।  
नरकस्था दिवं यान्तु प्रोच्येति प्रणमेद्द्विजान्  ॥ ८३.९७ ॥  
पतितान् वर्जयेद्विप्रान् वृषली यस्य गेहिनी  ।  
स्ववृषं चापरित्यज्य वृषैरन्यैर्वृषायते  ॥ ८३.९८ ॥  
वृषलीं तां विदुर्देवा न शूद्री वृषली भवेत् ।  
ब्रह्महत्या सुरापानं गुरुदारनिषेवणम्  ॥ ८३.९९ ॥  
सुवर्णहरणन्यासमित्रद्रोहोद्भवं तथा  ।  
नश्यते पातकं सर्वमित्येवं शङ्करोऽब्रवीत् ॥ ८३.१०० ॥  

श्रीमार्कण्डेय उवाच -  
वाक्प्रलापेन भो वत्स बहुनोक्तेन किं मया  ।  
सर्वपातकसंयुक्तो दद्याद्दानं द्विजन्मने  ॥ ८३.१०१ ॥  
गोदानं च प्रकर्तव्यमस्मिंस्तीर्थे विशेषतः  ।  
गोदानं हि यतः पार्थ सर्वदानाधिकं स्मृतम्  ॥ ८३.१०२ ॥  
सर्वदेवमया गावः सर्वे देवास्तदात्मकाः  ।  
शृङ्गाग्रेषु महीपाल शक्रो वसति नित्यशः  ॥ ८३.१०३ ॥  
उरः स्कन्दः शिरो ब्रह्मा ललाटे वृषभध्वजः  ।  
चन्द्रार्कौ लोचने देवौ जिह्वायां च सरस्वती  ॥ ८३.१०४ ॥  
मरुद्गणाः सदा साध्या यस्या दन्ता नरेश्वर  ।  
हुङ्कारे चतुरो वेदान् विद्यात्साङ्गपदक्रमान्  ॥ ८३.१०५ ॥  
ऋषयो रोमकूपेषु ह्यसङ्ख्यातास्तपस्विनः  ।  
दण्डहस्तो महाकायः कृष्णो महिषवाहनः  ॥ ८३.१०६ ॥  
यमः पृष्ठस्थितो नित्यं शुभाशुभपरीक्षकः  ।  
चत्वारः सागराः पुण्याः क्षीरधाराः स्तनेषु च  ॥ ८३.१०७ ॥  
विष्णुपादोद्भवा गङ्गा दर्शनात्पापनाशनी  ।  
प्रस्रावे संस्थिता यस्मात्तस्माद्वन्द्या सदा बुधैः  ॥ ८३.१०८ ॥  
लक्ष्मीश्च गोमये नित्यं पवित्रा सर्वमङ्गला  ।  
गोमयालेपनं तस्मात्कर्तव्यं पाण्डुनन्दन  ॥ ८३.१०९ ॥  
गन्धर्वाप्सरसो नागाः खुराग्रेषु व्यवस्थिताः  ।  
पृथिव्यां सागरान्तायां यानि तीर्थानि भारत  ।  
तानि सर्वाणि जानीयाद्गौर्गव्यं तेन पावनम्  ॥ ८३.११० ॥  

युधिष्ठिर उवाच -  
सर्वदेवमयी धेनुर्गीर्वाणाद्यैरलङ्कृता  ।  
एतत्कथय मे तात कस्माद्गोषु समाश्रिताः  ॥ ८३.१११ ॥  

श्रीमार्कण्डेय उवाच -  
सर्वदेवमयो विष्णुर्गावो विष्णुशरीरजाः  ।  
देवास्तदुभयात्तस्मात्कल्पिता विविधा जनैः  ॥ ८३.११२ ॥  
श्वेता वा कपिला वापि क्षीरिणी पाण्डुनन्दन  ।  
सवत्सा च सुशीला च सितवस्त्रावगुण्ठिता  ॥ ८३.११३ ॥  
कांस्यदोहनिका देया स्वर्णशृङ्गी सुभूषिता  ।  
हनूमन्तेश्वरस्याग्रे भक्त्या विप्राय दापयेत् ॥ ८३.११४ ॥  
नियमस्थेन सा देया स्वर्गमानन्त्यमिच्छता  ।  
असमर्थाय ये दद्युर्विष्णुलोके प्रयान्ति ते  ॥ ८३.११५ ॥  
असौ लोके च्युतो राजन्भूतले द्विजमन्दिरे  ।  
कुशलो जायते पुत्रो गुणविद्याधनर्द्धिमान्  ॥ ८३.११६ ॥  
सर्वपापहरं तीर्थं हनूमन्तेश्वरं नृप  ।  
शृण्वन्विमुच्यते पापाद्वर्णसङ्करसम्भवात् ॥ ८३.११७ ॥  
दूरस्थश्चिन्तयन् पश्यन्मुच्यते नात्र संशयः  ॥ ८३.११८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हनूमन्तेश्वरतीर्थमाहात्म्यवर्णनं नाम त्र्यशीतितमोऽध्यायः ॥  


ऋKV अध्याय ८४  

श्रीमार्कण्डेय उवाच -  
अत्रैवोदाहरन्तीममितिहासं पुरातनम्  ।  
कैलासे पृच्छते भक्त्या षण्मुखाय शिवोदितम्  ॥ ८४.१ ॥  

ईश्वर उवाच -  
पूर्वं त्रेतायुगे स्कन्द हतो रामेण रावणः  ।  
चतुर्दश तदा कोट्यो निहता ब्रह्मरक्षसाम्  ॥ ८४.२ ॥  
हतेषु तेषु वै तत्र रक्षणाय दिवौकसाम्  ।  
महानन्दस्तदा जातस्त्रिषु लोकेषु पुत्रक  ॥ ८४.३ ॥  
ततः सीतां समासाद्य समं वानरपुङ्गवैः  ।  
रामोऽप्ययोध्यामायातो भरतेन कृतोत्सवः  ।  
तस्मै समर्पयामास स राज्यं लक्ष्मणाग्रजः  ॥ ८४.४ ॥  
तस्मिन्प्रशासति ततो राज्यं निहतकण्टकम्  ।  
कृतकार्योऽथ हनुमान्कैलासमगात्पुरा  ॥ ८४.५ ॥  
ततो नन्दी प्रतीहारो रुद्रांशमपि तं कपिम्  ।  
न च सङ्गमयामास रुद्रेणाघौघहारिणा  ॥ ८४.६ ॥  
तेन पृष्टस्तदा नन्दी किं मया पातकं कृतम्  ।  
येन रुद्रवपुः पुण्यं न पश्याम्यम्बिकान्वितम्  ॥ ८४.७ ॥  

नन्द्युवाच -  
त्वयावतरणं चक्रे कपीन्द्रामरहेतुना  ।  
तथापि हि कृतं पापमुपभोगेन शाम्यति  ॥ ८४.८ ॥  

हनुमानुवाच -  
किं मयाकारि तत्पापं नन्दिन्देवार्थकारिणा  ।  
राक्षसाश्च हता दुष्टा विप्रयज्ञाङ्गघातिनः  ॥ ८४.९ ॥  
ततस्तदालापकुतूहली हरो निजांशभाजं कपिमुग्रतेजसम्  ।  
उवाच द्वारान्तरदत्तदृष्टिः पुरःस्थितं प्रेक्ष्य कपीश्वरं पुनः  ॥ ८४.१० ॥  

ईश्वर उवाच -  
गङ्गा गया कपे रेवा यमुना च सरस्वती  ।  
सर्वपापहरा नद्यस्तासु स्नानं समाचर  ॥ ८४.११ ॥  
नर्मदादक्षिणे कूले तीर्थं परमशोभनम्  ।  
सोमनाथसमीपस्थं तत्र त्वं गच्छ वानर  ॥ ८४.१२ ॥  
तत्र स्नात्वा महापापं गमिष्यति ममाज्ञया  ।  
उत्पत्य वेगाद्धनुमाञ्छ्रीरेवादक्षिणे तटे  ॥ ८४.१३ ॥  
जगाम सुमहानादस्तपश्चक्रे सुदुष्करम्  ।  
तस्य वै तप्यमानस्य रक्षोवधकृतं तमः  ॥ ८४.१४ ॥  
विलीनं पार्थ कालेन कियतेशप्रसादतः  ।  
ततो देवैः समं देवस्तत्तीर्थमगमद्धरः  ॥ ८४.१५ ॥  
कपिमालिङ्गयामास वरं तस्मै प्रदत्तवान्  ।  
अद्यप्रभृति ते तीर्थं भविष्यति न संशयः  ॥ ८४.१६ ॥  
कपितीर्थं ततो जातं तस्थौ तत्र स्वयं हरः  ।  
हनूमन्तेश्वरो नाम्ना सर्वहत्याहरस्तदा  ॥ ८४.१७ ॥  
तत्र तीर्थे तु यः स्नात्वा भक्त्या लिङ्गं प्रपूजयेत् ।  
सर्वपापानि नश्यन्ति हरस्य वचनं यथा  ॥ ८४.१८ ॥  
तत्रास्थीनि विलीयन्ते पिण्डदानेऽक्षया गतिः  ।  
यत्किञ्चिद्दीयते तत्र तद्धि कोटिगुणं भवेत् ॥ ८४.१९ ॥  
हनुमानप्ययोध्यायां रामं द्रष्टुमथागमत् ।  
चकार कुशलप्रश्नं स्वस्वरूपं न्यवेदयत् ॥ ८४.२० ॥  

श्रीराम उवाच -  
कुर्वतो देवकार्यं ते मम कार्यं च कुर्वतः  ।  
ततोऽहमपि पापीयांस्तपस्तप्स्याम्यसंशयम्  ॥ ८४.२१ ॥  
तत्रैव दक्षिणे कूले रेवायाः पापहारिणि  ।  
चतुर्विंशतिवर्षाणि तपस्तेपेऽथ राघवः  ॥ ८४.२२ ॥  
ज्योतिष्मतीपुरीसंस्थः श्रीरेवास्नानमाचरन्  ।  
तस्य शुश्रूषणं चक्रे लक्ष्मणोऽपि तदाज्ञया  ॥ ८४.२३ ॥  
स्थापयामासतुर्लिङ्गे तौ तदा रामलक्ष्मणौ  ।  
प्रभावात्सत्यतपसो रेवातीरे महामती  ।  
निष्पापतां तदा वीरौ जग्मतू रामलक्ष्मणौ  ॥ ८४.२४ ॥  
ततस्तदा देवपुरोगमो हरो गतो हि वै पुण्यमुनीश्वरैः सह  ।  
आगत्य तीर्थं च वरं ददौ तदा निजां कलां तत्र विमुच्य तीर्थे  ॥ ८४.२५ ॥  
मुनिभिः सर्वतीर्थानां क्षिप्तं कुम्भोदकं भुवि  ।  
एकस्थं लिङ्गनामाथ कलाकुम्भस्तथाभवत् ॥ ८४.२६ ॥  
कुम्भेश्वर इति ख्यातस्तदा देवगणार्चितः  ।  
रामोऽपि पूजयामास तल्लिङ्गं देवसेविवतम्  ॥ ८४.२७ ॥  
ततो वरं ददौ देवो रामकीर्त्यभिवृद्धये  ।  
चतुर्विंशतिमे वर्षे रामो निष्पापतां गतः  ॥ ८४.२८ ॥  
यदा कन्यागतः पङ्गुर्गुरुणा सहितो भवेत् ।  
तदेव देवयात्रेयमिति देवा जगुर्मुदा  ॥ ८४.२९ ॥  
यथा गोदावरीतीर्थे सर्वतीर्थफलं भवेत् ।  
तथात्र रेवास्नानेन लिङ्गानां दर्शनैर्न्ःणाम्  ॥ ८४.३० ॥  
करिष्यन्त्यत्र ये श्राद्धं पित्ःणां नर्मदातटे  ।  
कुम्भेश्वरसमीपस्थास्तत्फलं शृणु षण्मुख  ॥ ८४.३१ ॥  
यावन्तो रोमकूपाः स्युः शरीरे सर्वदेहिनाम्  ।  
तावद्वर्षप्रमाणेन पित्ःणामक्षया गतिः  ॥ ८४.३२ ॥  
पृथिव्यां देवताः सर्वाः सर्वतीर्थानि यानि तु  ।  
लभन्ते तत्फलं मर्त्या लिङ्गत्रयविलोकनात् ॥ ८४.३३ ॥  
अपुत्रो लभते पुत्रं निर्धनो धनमाप्नुयात् ।  
सरोगो मुच्यते रोगान्नात्र कार्या विचारणा  ॥ ८४.३४ ॥  
सिंहराशिं गते जीवे यत्स्याद्गोदावरीफलम्  ।  
तद्द्वादशगुणं स्कन्द कुम्भेश्वरसमीपतः  ॥ ८४.३५ ॥  
ये जानन्ति न पश्यन्ति कुम्भशम्भुमुमापतिम्  ।  
नर्मदादक्षिणे कूले तेषां जन्म निरर्थकम्  ॥ ८४.३६ ॥  
यथा गोदावरीयात्रा कर्तव्या मुनिशासनात् ।  
चतुर्विंशतिमे वर्षे तथेयं देवभाषितम्  ॥ ८४.३७ ॥  
यावच्चन्द्रश्च सूर्यश्च यावद्वै दिवि तारकः  ।  
तावत्तदक्षयं दानं रेवाकुम्भेश्वरान्तिके  ॥ ८४.३८ ॥  
महादानानि देयानि तत्र लौकैर्विचक्षणैः  ।  
गोदानमत्र शंसन्ति सौवर्णं राजतं तथा  ॥ ८४.३९ ॥  
यस्याः स्मरणमात्रेण नश्यते पापसञ्चयः  ।  
स्नानेन किं पुनः स्कन्द ब्रह्महत्यां व्यपोहति  ॥ ८४.४० ॥  
तत्र तीर्थे तु यः स्नात्वा श्राद्धं कुर्याद्युधिष्ठिर  ।  
एकोत्तरं कुलशतमुद्धरेच्छिवशासनात् ॥ ८४.४१ ॥  
यानि कानि च तीर्थानि चासमुद्रसरांसि च  ।  
शिवलिङ्गार्चनस्येह कलां नार्हन्ति षोडशीम्  ॥ ८४.४२ ॥  
एवं देवा वरं दत्त्वा हरीश्वरपुरोगमाः  ।  
स्वस्थानमगमन् पूर्वं मुक्त्वा तन्नाम चोत्तमम्  ॥ ८४.४३ ॥  
तीर्थस्यास्य वरं दत्त्वा स रामो लक्ष्मणाग्रजः  ।  
अयोध्यां प्रविवेशासौ निष्पापो नर्मदाजलात् ॥ ८४.४४ ॥  
सौवर्णीं च ततः कृत्वा सीतां यज्ञं चकार सः  ।  
अनुमन्त्र्य मुनींल्लोकान्देवताश्च निजं कुलम्  ॥ ८४.४५ ॥  
पुरा त्रेतायुगे जातं तत्तीर्थं स्कन्दनामकम्  ।  
नियमेन ततो लोकैः कर्तव्यं लिङ्गदर्शनम्  ॥ ८४.४६ ॥  
तावत्पापानि देहेषु महापातकजान्यपि  ।  
यावन्न प्रेक्षते जन्तुस्तत्तीर्थं देवसेवितम्  ॥ ८४.४७ ॥  
ते धन्यास्ते महात्मानस्तेषां जन्म सुजीवितम्  ।  
ज्योतिष्मतीपुरीसंस्थं ये द्रक्ष्यन्ति हरं परम्  ॥ ८४.४८ ॥  
तस्मान्मोहं परित्यज्य जनैर्गन्तव्यमादरात् ।  
तीर्थाशेषफलावाप्त्यै तीर्थं कुम्भेश्वराह्वयम्  ॥ ८४.४९ ॥  

मार्कण्डेय उवाच -  
श्रुत्वेति शम्भुवचसा स षडाननोऽथ नत्वा पितुः पदयुगाम्बुजमादरेण  ।  
सम्प्राप्य दक्षिणतटं गिरिशस्रवन्त्याः कीशाग्र्यरामकलशाख्यशिवान् ददर्श  ॥ ८४.५० ॥  
॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कपितीर्थरामेश्वरलक्ष्मणेश्वरकुम्भेश्वरमाहात्म्यवर्णनं नाम चतुरशीतितमोऽध्यायः ॥  


ऋKV अध्याय ८५  

श्रीमार्कण्डेय उवाच -  
ततो गच्छेत्तु राजेन्द्र नर्मदायाः पुरातनम्  ।  
ब्रह्महत्याहरं तीर्थं वाराणस्या समं हि तत् ॥ ८५.१ ॥  

युधिष्ठिर उवाच -  
आश्चर्यं कथ्यतां ब्रह्मन्यद्वृत्तं नर्मदातटे  ।  
वाराणस्या समं कस्मादेतत्कथय मे प्रभो  ॥ ८५.२ ॥  
निमग्नो दुःखसंसारे हृतराज्यो द्विजोत्तम  ।  
युष्मद्वाणीजलस्नातो निर्दुःखः सह बान्धवैः  ॥ ८५.३ ॥  

श्रीमार्कण्डेय उवाच -  
साधु साधु महाबाहो सोमवंशविभूषण  ।  
पृष्टोऽस्मि दुर्लभं तीर्थं गुह्याद्गुह्यतरं परम्  ॥ ८५.४ ॥  
आदौ पितामहस्तावत्समस्तजगतः प्रभुः  ।  
मनसा तस्य सञ्जाता दशैव ऋषिपुङ्गवाः  ॥ ८५.५ ॥  
मरीचिमत्र्यङ्गिरसौ पुलस्त्यं पुलहं क्रतुम्  ।  
प्रचेतसं वसिष्ठं च भृगुं नारदमेव च  ॥ ८५.६ ॥  
जज्ञे प्राचेतसं दक्षं महातेजाः प्रजापतिः  ।  
दक्षस्यापि तथा जाताः पञ्चाशद्दुहिताः किल  ॥ ८५.७ ॥  
ददौ स दश धर्माय कश्यपाय त्रयोदश  ।  
तथैव स महाभागः सप्तविंशतिमिन्दवे  ॥ ८५.८ ॥  
रोहिणी नाम या तासामभीष्टा साभवद्विधोः  ।  
शेषासु करुणां कृत्वा शप्तो दक्षेण चन्द्रमाः  ॥ ८५.९ ॥  
क्षयरोग्यभवच्चन्द्रो दक्षस्यायं प्रजापतेः  ।  
स च शापप्रभावेण निस्तेजाः शर्वरीपतिः  ॥ ८५.१० ॥  
गतः पितामहं सोमो वेपमानोऽमृतांशुमान्  ।  
पद्मयोने नमस्तुभ्यं वेदगर्भ नमोऽस्तु ते  ।  
शरणं त्वां प्रसन्नोऽस्मि पाहि मां कमलासन  ॥ ८५.११ ॥  

ब्रह्मोवाच -  
निस्तेजाः शर्वरीनाथ कलाहीनश्च दृश्यसे  ।  
उद्विग्नमानसस्तात सञ्जातः केन हेतुना  ॥ ८५.१२ ॥  

सोम उवाच -  
दक्षशापेन मे ब्रह्मन्निस्तेजस्त्वं जगत्पते  ।  
निर्हारश्चास्य शापस्य कथ्यतां मे पितामह  ॥ ८५.१३ ॥  

ब्रह्मोवाच -  
सर्वत्र सुलभा रेवा त्रिषु स्थानेषु दुर्लभा  ।  
ओङ्कारेऽथ भृगुक्षेत्रे तथा चैवौर्वसङ्गमे  ॥ ८५.१४ ॥  
तत्र गच्छ क्षपानाथ यत्र रेवान्तरं तटम्  ।  
त्वरितोऽसौ गतस्तत्र यत्र रेवौर्विसङ्गमः  ॥ ८५.१५ ॥  
काष्ठावस्थः स्थितः सोमो दध्यौ त्रिपुरवैरिणम्  ।  
यावद्वर्षशतं पूर्णं तावत्तुष्टो महेश्वरः  ॥ ८५.१६ ॥  
प्रत्यक्षः सोमराजस्य वृषासन उमापतिः  ।  
साष्टाङ्गं प्रणिपत्योच्चैर्जय शम्भो नमोऽस्तु ते  ॥ ८५.१७ ॥  
जय शङ्कर पापहराय नमो जय ईश्वर ते जगदीश नमः  ।  
जय वासुकिभूषणधार नमो जय शूलकपालधराय नमः  ॥ ८५.१८ ॥  
जय अन्धकदेहविनाश नमो जय दानववृन्दवधाय नमः  ।  
जय निष्कलरूप सकलाय नमो जय काल कामदहाय नमः  ॥ ८५.१९ ॥  
जय मेचककण्ठधराय नमो जय सूक्ष्मनिरञ्जनशब्द नमः  ।  
जय आदिरनादिरनन्त नमो जय शङ्कर किङ्करमीश भज  ॥ ८५.२० ॥  
एवं स्तुतो महादेवः सोमराजेन पाण्डव  ।  
तुष्टस्तस्य नृपश्रेष्ठ शिवया शङ्करोऽब्रवीत् ॥ ८५.२१ ॥  

ईश्वर उवाच -  
वरं प्रार्थय मे भद्र यत्ते मनसि वर्तते  ।  
साधु साधु महासत्त्व तुष्टोऽहं तपसा तव  ॥ ८५.२२ ॥  

सोम उवाच -  
दक्षशापेन दग्धोऽहं क्षीणसत्त्वो महेश्वर  ।  
शापस्योपशमं देव कुरु शर्म मम प्रभो  ॥ ८५.२३ ॥  

ईश्वर उवाच -  
तव भक्तिगृहीतोऽहमुमया सह तोषितः  ।  
निष्पापः सोमनाथस्त्वं सञ्जातस्तीर्थसेवनात् ॥ ८५.२४ ॥  
इत्यूचे देवदेवेशः क्षणं ध्यात्वेन्दुना ततः  ।  
स्थापितं परमं लिङ्गं कामदं प्राणिनां भुवि  ।  
सर्वदुःखहरं तत्तु ब्रह्महत्याविनाशनम्  ॥ ८५.२५ ॥  

युधिष्ठिर उवाच -  
सोमनाथप्रभावं मे सङ्क्षेपात्कथय प्रभो  ।  
दुःखार्णवनिमग्नानां त्राता प्राप्तो द्विजोत्तम  ॥ ८५.२६ ॥  

श्रीमार्कण्डेय उवाच -  
शृणु तीर्थप्रभावं ते सङ्क्षेपात्कथयाम्यहम्  ।  
यद्वृत्तमुत्तरे कूले रेवाया उरिसङ्गमे  ॥ ८५.२७ ॥  
शम्बरो नाम राजाभूत्तस्य पुत्रस्त्रिलोचनः  ।  
त्रिलोचनसुतः कण्वः स पापर्द्धिपरोऽभवत् ॥ ८५.२८ ॥  
वने नित्यं भ्रमन्सोऽथ मृगयूथं ददर्श ह  ।  
मृगयूथं हतं तत्तु त्रिलोचनसुतेन च  ॥ ८५.२९ ॥  
मृगरूपी द्विजो मध्ये चरते निर्जने वने  ।  
स हतस्तेन सङ्गेन कण्वेन मुनिसत्तम  ॥ ८५.३० ॥  
ब्रह्महत्यान्वितः कण्वो निस्तेजा व्यचरन्महीम्  ।  
व्यचरंश्चैव सम्प्राप्तो नर्मदामुरिसङ्गमे  ॥ ८५.३१ ॥  
किंशुकाशोकबहले जम्बीरपनसाकुले  ।  
कदम्बपाटलाकीर्णे बिल्वनारङ्गशोभिते  ॥ ८५.३२ ॥  
चिञ्चिणीचम्पकोपेते ह्यगस्तितरुछादिते  ।  
प्रभूतभूतसंयुक्तं वनं सर्वत्र शोभितम्  ॥ ८५.३३ ॥  
चित्रकैर्मृगमार्जारैर्हिंस्रैः शम्बरशूकरैः  ।  
शशैर्गवयसंयुक्तैः शिखण्डिखरमण्डितम्  ॥ ८५.३४ ॥  
प्रविष्टस्तु वने कण्वस्तृषार्तः श्रमपीडितः  ।  
स्नातो रेवाजले पुण्ये सङ्गमे पापनाशने  ॥ ८५.३५ ॥  
अर्चितः परया भक्त्या सोमनाथो युधिष्ठिर  ।  
पपौ सुविमलं तोयं सर्वपापक्षयङ्करम्  ॥ ८५.३६ ॥  
फलानि च विचित्राणि चखाद सह किङ्करैः  ।  
सुप्तः पादपच्छायायां श्रान्तो मृगवधेन च  ॥ ८५.३७ ॥  
तावत्तीर्थवरं विप्रः स्नानार्थं सङ्गमं गतः  ।  
मार्गगो ब्राह्मणो हर्षोद्युक्तस्तद्गतमानसः  ॥ ८५.३८ ॥  
अबला तमुवाचेदं तिष्ठ तिष्ठ द्विजोत्तम  ।  
त्रस्तो निरीक्षते यावद्दिशः सर्वा नरेश्वर  ॥ ८५.३९ ॥  
तावद्वृक्षसमारूढां स्त्रियं रक्ताम्बरावृताम्  ।  
रक्तमाल्यां तदा बालां रक्तचन्दनचर्चिताम्  ।  
रक्ताभरणशोभाढ्यां पाशहस्तां ददर्श ह  ॥ ८५.४० ॥  

स्त्र्युवाच -  
सन्देशं श्रूयतां विप्र यदि गच्छसि सङ्गमे  ।  
मद्भर्ता तिष्ठते तत्र शीघ्रमेव विसर्जय  ॥ ८५.४१ ॥  
एकाकिनी च ते भार्या तिष्ठते वनमध्यगा  ।  
इत्याकर्ण्य गतो विप्रः सङ्गमं सुरदुर्लभे  ॥ ८५.४२ ॥  
वृक्षच्छायान्वितः कण्वो ब्राह्मणेनावलोकितः  ।  
उवाच तं प्रति तदा वचनं ब्राह्मणोत्तमः  ॥ ८५.४३ ॥  

ब्राह्मण उवाच -  
वनान्तरे मया दृष्टा बाला कमललोचना  ।  
रक्ताम्बरधरा तन्वी रक्तचन्दनचर्चिता  ॥ ८५.४४ ॥  
रक्तमाल्या सुशोभाढ्या पाशहस्ता मृगेक्षणा  ।  
वृक्षारूढावदद्वाक्यं मद्भर्ता प्रेष्यतामिति  ॥ ८५.४५ ॥  

कण्व उवाच -  
कस्मिन्स्थाने तु विप्रेन्द्र विद्यते मृगलोचना  ।  
कस्य सा केन कार्येण सर्वमेतद्वदाशु मे  ॥ ८५.४६ ॥  

ब्राह्मण उवाच -  
सङ्गमादर्धक्रोशे सा उद्यानान्ते हि विद्यते  ।  
वचनाद्ब्रह्मणस्यैषा न ज्ञाता पार्थिवेन तु  ॥ ८५.४७ ॥  
तदा स कण्वभूपालः स्वकं दूतं समादिशत् ।  

कण्व उवाच -  
गच्छ त्वं पृच्छतां तां क्वागता क्वच गमिष्यसि  ।  
प्रेषितस्त्वरितो दूतो गतो नारीसमीपतः  ॥ ८५.४८ ॥  
वृक्षस्थां ददृशो बालामुवाच नृपसत्तम  ।  
मन्नाथः पृच्छति त्वां तु कासि त्वं क्व गमिष्यसि  ॥ ८५.४९ ॥  

कन्योवाच -  
गुरुरात्मवतां शास्ता राजा शास्ता दुरात्मनाम्  ।  
इह प्रच्छन्न पापानां शास्ता वैवस्वतो यमः  ॥ ८५.५० ॥  
ब्रह्महत्या च सञ्जाता मृगरूपधरद्विजात् ।  
मया युक्तोऽपि ते राजा मुक्तस्तीर्थप्रभावतः  ॥ ८५.५१ ॥  
अर्धक्रोशान्तरान्मध्ये ब्रह्महत्या न संविशेत् ।  
सोमनाथप्रभावोऽयं वाराणस्याः समः स्मृतः  ॥ ८५.५२ ॥  
गच्छ त्वं प्रेष्यतां राजा शीघ्रमत्र न संशयः  ।  
गतो भृत्यस्ततः शीघ्रं वेपमानः सुविह्वलः  ॥ ८५.५३ ॥  
समस्तं कथयामास यद्वृत्तं हि पुरातनम्  ।  
तस्य वाक्यादसौ राजा पतितो धरणीतले  ॥ ८५.५४ ॥  

भृत्य उवाच -  
कस्मात्त्वं शोचसे नाथ पूर्वोपात्तं शुभाशुभम्  ।  
इत्याकर्ण्य वचस्तस्य राजा वचनमब्रवीत् ॥ ८५.५५ ॥  
प्राणत्यागं करिष्यामि सोमनाथसमीपतः  ।  
शीघ्रमानीयतां वह्निरिन्धनानि बहूनि च  ॥ ८५.५६ ॥  
आनीतं तत्क्षणात्सर्वं भृत्यैस्तद्वशवर्तिभिः  ।  
स्नानं कृत्वा शुभे तोये सङ्गमे पापनाशने  ॥ ८५.५७ ॥  
अर्चितः परया भक्त्या सोमनाथो महीभृता  ।  
त्रिःप्रदक्षिणतः कृत्वा ज्वलन्तं जातवेदसम्  ॥ ८५.५८ ॥  
प्रविष्टः कण्वराजासौ हृदि ध्यात्वा जनार्दनम्  ।  
पीताम्बरधरं देवं जटामुकुटधारिणम्  ॥ ८५.५९ ॥  
श्रिया युक्तं सुपर्णस्थं शङ्खचक्रगदाधरम्  ।  
सुरारिसूदनं दध्यौ सुगतिर्मे भवत्विति  ॥ ८५.६० ॥  
पपात पुष्पवृष्टिस्तु साधु साधु नृपात्मज  ।  
आश्चर्यमतुलं दृष्ट्वा निरीक्ष्य च परस्परम्  ॥ ८५.६१ ॥  
मृतं तैः पावके भृत्यैर्हृदि ध्यात्वा गदाधरम्  ।  
विमानस्थास्ततः सर्वे सञ्जाताः पाण्डुनन्दन  ॥ ८५.६२ ॥  
निष्पापास्ते दिवं याताः सोमनाथप्रभावतः  ।  
ब्राह्मणे सङ्गमे तत्र ध्यायमाने वृषध्वजम्  ॥ ८५.६३ ॥  

श्रीमार्कण्डेय उवाच -  
सोमनाथप्रभावोऽयं शृणुष्वैकमना विधिम्  ।  
अष्टम्यां वा चतुर्दश्यां सर्वकालं रवेर्दिने  ॥ ८५.६४ ॥  
विशेषाच्छुक्लपक्षे चेत्सूर्यवारेण सप्तमी  ।  
उपोष्य यो नरो भक्त्या रात्रौ कुर्वीत जागरम्  ॥ ८५.६५ ॥  
पञ्चामृतेन गव्येन स्नापयेत्परमेश्वरम्  ।  
श्रीखण्डेन ततो गुण्ठ्य पुष्पधूपादिकं ददेत् ॥ ८५.६६ ॥  
घृतेन बोधयेद्दीपं नृत्यं गीतं च कारयेत् ।  
सोमवारे तथाष्टम्यां प्रभाते पूजयेद्द्विजान्  ॥ ८५.६७ ॥  
जितक्रोधानात्मवतः परनिन्दाविवर्जितान्  ।  
सर्वाङ्गरुचिराञ्छस्तान् स्वदारपरिपालकान्  ॥ ८५.६८ ॥  
गायत्रीपाठमात्रांश्च विकर्मविरतान् सदा  ।  
पुनर्भूवृषलीशूद्री चरेयुर्यस्य मन्दिरे  ॥ ८५.६९ ॥  
दूरतोऽसौ द्विजस्त्याज्य आत्मनः श्रेय इच्छता  ।  
हीनाङ्गानतिरिक्ताङ्गान् येषां पूर्वापरं न हि  ॥ ८५.७० ॥  
व्रते श्राद्धे तथा दाने दूरतस्तान् विवर्जयेत् ।  
आयसी तरुणी तुल्या द्विजाः स्वाध्यायवर्जिताः  ॥ ८५.७१ ॥  
आत्मानं सह याज्येन पातयन्ति न संशयः  ।  
शाल्मलीनावतुल्याः स्युः षट्कर्मनिरता द्विजाः  ॥ ८५.७२ ॥  
दातारं च तथात्मानं तारयन्ति तरन्ति च  ।  
श्राद्धं सोमेश्वरे पार्थ यः कुर्याद्गतमत्सरः  ॥ ८५.७३ ॥  
प्रेतास्तस्य हि सुप्रीता यावदाभूतसम्प्लवम्  ।  
अन्नं वस्त्रं हिरण्यं च यो दद्यादग्रजन्मने  ॥ ८५.७४ ॥  
स याति शाङ्करे लोक इति मे सत्यभाषितम्  ।  
हयं यो यच्छते तत्र सम्पूर्णं तरुणं सितम्  ॥ ८५.७५ ॥  
रक्तं वा पीतवर्णं वा सर्वलक्षणसंयुतम्  ।  
कुङ्कुमेन विलिप्ताङ्गावग्रजन्महयावपि  ॥ ८५.७६ ॥  
स्रग्दामभूषितौ कार्यौ सितवस्त्रावगुण्ठितौ  ।  
अङ्घ्रिः प्रदीयतां स्कन्धे मदीये हयमारुह  ॥ ८५.७७ ॥  
आरूढे ब्राह्मणे ब्रूयाद्भास्करः प्रीयतामिति  ।  
स याति शाङ्करं लोकं सर्वपापविवर्जितः  ॥ ८५.७८ ॥  
उपरागे तु सोमस्य तीर्थं गत्वा जितेन्द्रियः  ।  
सत्यलोकाच्च्युतश्चापि राजा भवति धार्मिकः  ॥ ८५.७९ ॥  
तस्य वासः सदा राजन्न नश्यति कदाचन  ।  
दीर्घायुर्जायते पुत्रो भार्या च वशवर्तिनी  ॥ ८५.८० ॥  
जीवेद्वर्षशतं साग्रं सर्वदुःखविवर्जितः  ।  
सोपवासो जितक्रोधो धेनुं दद्याद्द्विजन्मने  ॥ ८५.८१ ॥  
सवत्सां क्षीरसंयुक्तां श्वेतवस्त्रावलोकिताम्  ।  
शबलां पीतवर्णां च धूम्रां वा नीलकर्बुराम्  ॥ ८५.८२ ॥  
कपिलां वा सवत्सां च घण्टाभरणभूषिताम्  ।  
रूप्यखुरां कांस्यदोहां स्वर्णशृङ्गीं नरेश्वर  ॥ ८५.८३ ॥  
श्वेतया वर्धते वंशो रक्ता सौभाग्यवर्धिनी  ।  
शबला पीतवर्णा च दुःखघ्न्यौ सम्प्रकीर्तिते  ॥ ८५.८४ ॥  
कपिला नाशयेत्पापं सप्तजन्मसमुद्भवम्  ।  
सत्यलोकमवाप्नोति गोप्रदायी नरेश्वर  ॥ ८५.८५ ॥  
पक्षान्तेऽथ व्यतीपाते वै धृतौ रविसङ्क्रमे  ।  
दिनक्षये गजच्छायां ग्रहणे भास्करस्य च  ॥ ८५.८६ ॥  
ये व्रजन्ति महात्मानः सङ्गमे सुरदुर्लभे  ।  
मृदावगुण्ठयित्वा तु चात्मानं सङ्गमे विशेत् ॥ ८५.८७ ॥  
हृदयान्तर्जले जाप्या प्राणायामोऽथवा नृप  ।  
गायत्री वैष्णवी चैव सौरी शैवी यदृच्छया  ।  
तेऽपि पापैः प्रमुच्यन्त इत्येवं शङ्करोऽब्रवीत् ॥ ८५.८८ ॥  
जगतीं सोमनाथस्य यस्तु कुर्यात्प्रदक्षिणाम्  ।  
प्रदक्षिणीकृता तेन सप्तद्वीपा वसुन्धरा  ॥ ८५.८९ ॥  
ब्रह्महत्या सुरापानं गुरुदारनिषेवणम्  ।  
भ्रूणहा स्वर्णहर्ता च मुच्यन्ते नात्र संशयः  ॥ ८५.९० ॥  
तीर्थाख्यानमिदं पुण्यं यः शृणोति जितेन्द्रियः  ।  
व्याधितो मुच्यते रोगी चारोगी सुखमाप्नुयात् ॥ ८५.९१ ॥  
यत्ते सन्दह्यते चेतः शृणु तन्मे युधिष्ठिर  ।  
नैकापि नृप लोकेऽस्मिन् भ्रूणहत्या सुदुस्त्यजा  ॥ ८५.९२ ॥  
किमु षड्विंशतिं पार्थ प्राप याः क्षणदाकरः  ।  
सोऽपि तीर्थमिदं प्राप्य तपस्तप्त्वा सुदुश्चरम्  ॥ ८५.९३ ॥  
विमुक्तः सर्वपापेभ्यः शीतरश्मिरभूत्सुखी  ।  
श्रूयते नृप पौराणी गाथा गीता महर्षिभिः  ॥ ८५.९४ ॥  
लिङ्गं प्रतिष्ठितं ह्येकं दशभ्रूणहनं भवेत् ।  
अतो लिङ्गत्रयं सोमः स्थापयामास भारत  ॥ ८५.९५ ॥  
रेवौरिसङ्गमे ह्याद्यं द्वितीयं भृगुकच्छके  ।  
ततः सिद्धिं परां प्राप्य प्रभासे तु तृतीयकम्  ॥ ८५.९६ ॥  
इति ते कथितं सर्वं तीर्थमाहात्म्यमुत्तमम्  ।  
धर्म्यं यशस्यमायुष्यं स्वर्ग्यं संशुद्धिकृन्नृणाम्  ॥ ८५.९७ ॥  
पुत्रार्थी लभते पुत्रान्निष्कामः स्वर्गमाप्नुयात् ।  
मुच्यते सर्वपापेभ्यस्तीर्थं कृत्वा परं नृप  ॥ ८५.९८ ॥  
एतत्ते सर्वमाख्यातं सोमनाथस्य यत्फलम्  ।  
श्रुत्वा पुत्रमवाप्नोति स्नात्वा चाष्टौ न संशयः  ॥ ८५.९९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सोमनाथतीर्थमाहात्म्यवर्णनं नाम पञ्चाशीतितमोऽध्यायः ॥  


ऋKV अध्याय ८६  

श्रीमार्कण्डेय उवाच -  
ततो गच्छेन्महाराज पिङ्गलावर्तमुत्तमम्  ।  
सङ्गमस्य समीपस्थं रेवाया उत्तरे तटे  ।  
हव्यवाहेन राजेन्द्र स्थापितः पिङ्गलेश्वरः  ॥ ८६.१ ॥  

युधिष्ठिर उवाच -  
हव्यवाहेन भगवन्नीश्वरः स्थापितः कथम्  ।  
एतदाख्याहि मे सर्वं प्रसादाद्वक्तुमर्हसि  ॥ ८६.२ ॥  

मार्कण्डेय उवाच -  
शम्भुना रेतसा राजंस्तर्पितो हव्यवाहनः  ।  
प्राप्तसौख्येन रौद्रेण गौर्याक्रीडनचेतसा  ॥ ८६.३ ॥  
हव्यवाहमुखे क्षिप्तं रुद्रेणामिततेजसा  ।  
रुद्रस्य रेतसा दग्धस्तीर्थयात्राकृतादरः  ॥ ८६.४ ॥  
सागरांश्च नदीर्गत्वा क्रमाद्रेवां समागतः  ।  
चचार परया भक्त्या ध्यानमुग्रं हुताशनः  ॥ ८६.५ ॥  
वायुभक्षः शतं साग्रं यावत्तेपे हुताशनः  ।  
तावत्तुष्टो महादेवो वरदो जातवेदसः  ।  
सन्निधौ समुपेत्याथ वचनं चेदमब्रवीत् ॥ ८६.६ ॥  

ईश्वर उवाच -  
वरं वृणीष्व हव्याश यस्ते मनसि वर्तते  ॥ ८६.७ ॥  

वह्निरुवाच -  
नमस्ते सर्वलोकेश उग्रमूर्ते नमोऽस्तु ते  ।  
रेतसा तव सन्दग्धः कुष्ठी जातो महेश्वर  ।  
कृपां कुरु महादेव मम रोगं विनाशय  ॥ ८६.८ ॥  

ईश्वर उवाच -  
हव्यवाह भवारोगो मत्प्रसादाच्च सत्वरम्  ।  
अत्र तीर्थे कृतस्नानः स्वरूपं प्रतिपत्स्यसे  ॥ ८६.९ ॥  
इत्युक्त्वा च महादेवस्तत्रैवान्तरधीयत  ।  
अनन्तरं हव्यवाहः सस्नौ रेवाजले त्वरन्  ॥ ८६.१० ॥  
तदैव रोगनिर्मुक्तोऽभवद्दिव्यस्वरूपवान्  ।  
स्थापयामास देवेशं स वह्निः पिङ्गलेश्वरम्  ॥ ८६.११ ॥  
नाम्ना सम्पूजयामास तुष्टाव स्तुतिभिर्मुदा  ।  
ततो जगाम देशं स्वं देवानां हव्यवाहनः  ॥ ८६.१२ ॥  
हव्यवाहेन भूपैवं स्थापितः पिङ्गलेश्वरः  ।  
जितक्रोधो हि यस्तत्र उपवासं समाचरेत् ॥ ८६.१३ ॥  
अतिरान्त्रफलं तस्य अन्ते रुद्रत्वमाप्नुयात् ।  
गुणान्विताय विप्राय कपिलां तत्र भारत  ॥ ८६.१४ ॥  
अलङ्कृत्य सवत्सां च शक्त्यालङ्कारभूषिताम्  ।  
यः प्रयच्छति राजेन्द्र स गच्छेत्परमां गतिम्  ॥ ८६.१५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पिङ्गलेश्वरतीर्थमाहात्म्यवर्णनं नाम षडशीतितमोऽध्यायः ॥  


ऋKV अध्याय ८७  

श्रीमार्कण्डेय उवाच -  
ततो गच्छेन्महीपाल तीर्थं परमशोभनम्  ।  
स्थापितं मुनिसङ्घैर्यद्ब्रह्मवंशसमुद्भवैः  ॥ ८७.१ ॥  
ऋणमोचनमित्याख्यं रेवातटसमाश्रितम्  ।  
षण्मासं मनुजो भक्त्या तर्पयन् पितृदेवताः  ॥ ८७.२ ॥  
देवैः पितृमनुष्यैश्च ऋणमात्मकृतं च यत् ।  
मुच्यते तत्क्षणान्मर्त्यः स्नातो वै नर्मदाजले  ॥ ८७.३ ॥  
प्रत्यक्षं दुरितं तत्र दृश्यते फलरूपतः  ।  
तत्र तीर्थे तु यो राजन्नेकचित्तो जितेन्द्रियः  ॥ ८७.४ ॥  
स्नात्वा दानं च वै दद्यादर्चयेद्गिरिजापतिम्  ।  
ऋणत्रयविनिर्मुक्तो नाके दीप्यति देववत् ॥ ८७.५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ऋणत्रयमोचनतीर्थमाहात्म्यवर्णनं नाम सप्ताशीतितमोऽध्यायः ॥  


ऋKV अध्याय ८८  

श्रीमार्कण्डेय उवाच -  
तस्यैवानन्तरं पार्थ कापिलं तीर्थमाश्रयेत् ।  
स्थापितं कपिलेनैव सर्वपातकनाशनम्  ॥ ८८.१ ॥  
अष्टम्यां च सिते पक्षे चतुर्दश्यां नरेश्वर  ।  
स्नापयेत्परया भक्त्या कपिलाक्षीरसर्पिषा  ॥ ८८.२ ॥  
श्रीखण्डेन सुगन्धेन गुण्ठयेत महेश्वरम्  ।  
ततः सुगन्धपुष्पैश्च श्वेतैश्च नृपसत्तम  ॥ ८८.३ ॥  
येऽर्चयन्ति जितक्रोधा न ते यान्ति यमालयम्  ।  
असिपत्त्रवनं घोरं यमचुल्ही सुदारुणा  ॥ ८८.४ ॥  
दृश्यते नैव विद्वद्भिः कपिलेश्वरपूजनात् ।  
स्नात्वा रेवाजले पुण्ये भोजयेद्ब्राह्मणाञ्छुभान्  ॥ ८८.५ ॥  
गोप्रदानेन वस्त्रेण तिलदानेन भारत  ।  
छत्रशय्याप्रदानेन राजा भवति धार्मिकः  ॥ ८८.६ ॥  
तीव्रतेजा विघोरश्च जीवत्पुत्रः प्रियंवदः  ।  
शत्रुवर्गो न तस्य स्यात्कदाचित्पाण्डुनन्दन  ॥ ८८.७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कपिलेश्वरतीर्थमाहात्म्यवर्णनं नामाष्टाशीतितमोऽध्यायः ॥  


ऋKV अध्याय ८९  

श्रीमार्कण्डेय उवाच -  
ततो गच्छेत्तु राजेन्द्र पूतिकेश्वरमुत्तमम्  ।  
नर्मदादक्षिणे कूले सर्वपापक्षयङ्करम्  ॥ ८९.१ ॥  
स्थापितं जाम्बुवन्तेन लोकानां तु हितार्थिना  ।  
राजा प्रसेनजिन्नाम तस्यां वक्षस्थलान्मणौ  ॥ ८९.२ ॥  
समुत्क्षिप्ते तु तेनैव सपूतिरभवद्व्रणः  ।  
तत्र तीर्थे तपस्तप्त्वा निर्व्रणः समजायत  ॥ ८९.३ ॥  
तेन तत्स्थापितं लिङ्गं पूतिकेश्वरमुत्तमम्  ।  
यस्तत्र मनुजो भक्त्या स्नायाद्भरतसत्तम  ॥ ८९.४ ॥  
सर्वान्कामानवाप्नोति सम्पूज्य परमेश्वरम्  ।  
कृष्णाष्टम्यां चतुर्दश्यां सर्वकालं नराधिप  ।  
येऽर्चयन्ति सदा देवं ते न यान्ति यमालयम्  ॥ ८९.५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पूतिकेश्वरतीर्थमाहात्म्यवर्णनं नामैकोननवतितमोऽध्यायः ॥  


ऋKV अध्याय ९०  

श्रीमार्कण्डेय उवाच -  
रेवाया उत्तरे कूले वैष्णवं तीर्थमुत्तमम्  ।  
जलशायीति वै नाम विख्यातं वसुधातले  ॥ ९०.१ ॥  
दानवानां वधं कृत्वा सुप्तस्तत्र जनार्दनः  ।  
चक्रं प्रक्षालितं तत्र देवदेवेन चक्रिणा  ।  
सुदर्शनं च निष्पापं रेवाजलसमाश्रयात् ॥ ९०.२ ॥  

युधिष्ठिर उवाच -  
चक्रतीर्थं समाचक्ष्व मुनिसङ्घैश्च वन्दितम्  ।  
विष्णोः प्रभावमतुलं रेवायाश्चैव यत्फलम्  ॥ ९०.३ ॥  

श्रीमार्कण्डेय उवाच -  
साधु साधु महाप्राज्ञ विरक्तस्त्वं युधिष्ठिर  ।  
गुह्याद्गुह्यतरं तीर्थं निर्मितं चक्रिणा स्वयम्  ॥ ९०.४ ॥  
तत्तेऽहं सम्प्रवक्ष्यामि कथां पापप्रणाशिनीम्  ।  
आसीत्पुरा महादैत्यस्तालमेघ इति श्रुतः  ॥ ९०.५ ॥  
तेन देवा जिताः सर्वे हृतराज्या नराधिप  ।  
यज्ञभागान् स्वयं भुङ्क्ते अहं विष्णुर्न संशयः  ॥ ९०.६ ॥  
धनदस्य हृतं चित्तं हृतः शक्रस्य वारणः  ।  
इन्द्राणीं वाञ्छते पापो हयरत्नं रवेरपि  ॥ ९०.७ ॥  
तालमेघभयात्पार्थ रविरुद्राः सवासवाः  ।  
यमः स्कन्दो जलेशोऽग्निर्वायुर्देवो धनेश्वरः  ॥ ९०.८ ॥  
सवाक्पतिमहेशाश्च नष्टचित्ताः पितामहम्  ।  
गता देवा ब्रह्मलोकं तत्र दृष्ट्वा पितामहम्  ॥ ९०.९ ॥  
तुष्टुवुर्विविधैः स्तोत्रैर्वागीशप्रमुखाः सुराः  ।  
गुणत्रयविभागाय पश्चाद्भेदमुपेयुषे  ॥ ९०.१० ॥  
दृष्ट्वा देवान्निरुत्साहान् विवर्णानवनीपते  ।  
प्रसादाभिमुखो देवः प्रत्युवाच दिवौकसः  ॥ ९०.११ ॥  

ब्रह्मोवाच -  
स्वागतं सुरसङ्घस्य कान्तिर्नष्टा पुरातनी  ।  
हिमक्लिष्टप्रभावेण ज्योतींषीव मुखानि वः  ॥ ९०.१२ ॥  
प्रशमादर्चिषामेतदनुद्गीर्णं सुरायुधम्  ।  
वृत्रस्य हन्तुः कुलिशं कुण्ठितश्रीव लक्ष्यते  ॥ ९०.१३ ॥  
किं चायमरिदुर्वारः पाणौ पाशः प्रचेतसः  ।  
मन्त्रेण हतवीर्यस्य फणिनो दैन्यमाश्रितः  ॥ ९०.१४ ॥  
कुबेरस्य मनःशल्यं शंसतीव पराभवम्  ।  
अपविद्धगतो वायुर्भग्नशाख इव द्रुमः  ॥ ९०.१५ ॥  
यमोऽपि विलिखन्भूमिं दण्डेनास्तमितत्विषा  ।  
कुरुतेऽस्मिन्नमोघोऽपि निर्वाणालातलाघवम्  ॥ ९०.१६ ॥  
अमी च कथमादित्याः प्रतापक्षतिशीतलाः  ।  
चित्रन्यस्ता इव गताः प्रकामालोकनीयताम्  ॥ ९०.१७ ॥  
तद्ब्रूत वत्साः किमितः प्रार्थयध्वं समागताः  ।  
किमागमनकृत्यं वो ब्रूत निःसंशयं सुराः  ॥ ९०.१८ ॥  
मयि सृष्टिर्हि लोकानां रक्षा युष्मास्ववस्थिता  ।  
ततो मन्दानिलोद्भूतकमलाकरशोभिना  ॥ ९०.१९ ॥  
गुरुं नेत्रसहस्रेण प्रेरयामास वृत्रहा  ।  
स द्विनेत्रं हरेश्चक्षुः सहस्रनयनाधिकम्  ॥ ९०.२० ॥  
वाचस्पतिरुवाचेदं प्राञ्जलिर्जलजासनम्  ।  
युष्मद्वंशोद्भवस्तात तालमेघो महाबलः  ॥ ९०.२१ ॥  
उपतापयते देवान्धूमकेतुरिवोच्छ्रितः  ।  
तेन देवगणाः सर्वे दुःखिता दानवेन च  ॥ ९०.२२ ॥  
तालमेघो दैत्यपतिः सर्वान्नो बाधते बली  ।  
तस्मात्त्वां शरणं प्राप्ताः शरणं नो विधे भव  ॥ ९०.२३ ॥  
ततः प्रसन्नो भगवान् वेधास्तानब्रवीद्वचः  ॥ ९०.२४ ॥  

ब्रह्मोवाच -  
तालमेघेन वो मध्ये बली तेन समः सुराः  ।  
विना माधवदेवेन साध्यो मे नैव दानवः  ॥ ९०.२५ ॥  
ततः सुरगणाः सर्वे विरिञ्चिप्रमुखा नृप  ।  
क्षीरोदं प्रस्थिताः सर्वे दुःखितास्तेन वैरिणा  ॥ ९०.२६ ॥  
त्वरिताः प्रस्थिता देवाः केशवं द्रष्टुकाम्यया  ।  
क्षीरोदं सागरं गत्वास्तुवंस्ते जलशायिनम्  ॥ ९०.२७ ॥  
देवा ऊचुः  ।  
जगदादिरनादिस्त्वं जगदन्तोऽप्यनन्तकः  ।  
जगन्मूर्तिरमूर्तिस्त्वं जय गीर्वाणपूजित  ॥ ९०.२८ ॥  
जय क्षीरोदशयन जय लक्ष्म्या सदा वृत  ।  
जय दानवनाशाय जय देवकिनन्दन  ॥ ९०.२९ ॥  
जय शङ्खगदापाणे जय चक्रधर प्रभो  ।  
इति देवस्तुतिं श्रुत्वा प्रबुद्धो जलशाय्यथ  ॥ ९०.३० ॥  
उवाच मधुरां वाणीं मेघगम्भीरनिस्वनाम्  ।  
किमर्थं बोधितो ब्रह्मन् समर्थैर्वः सुरासुरैः  ॥ ९०.३१ ॥  

ब्रह्मोवाच -  
तालमेघभयात्कृष्ण सम्प्राप्तास्तव मन्दिरम्  ।  
न वध्यः कस्यचित्पापस्तालमेघो जनार्दन  ॥ ९०.३२ ॥  
त्वमेव जहि तं दुष्टं मृत्युं यास्यति नान्यथा  ॥ ९०.३३ ॥  

श्रीकृष्ण उवाच -  
स्वस्थानं गम्यतां देवाः स्वकीयां लभत प्रजाम्  ।  
दुष्टात्मानं हनिष्यामि तालमेघं महाबलम्  ॥ ९०.३४ ॥  
स्थानं ब्रुवन्तु मे देवा वसेद्यत्र स दानवः  ॥ ९०.३५ ॥  
देवा ऊचुः  ।  
हिमाचलगुहायां स वसते दानवेश्वरः  ।  
चतुर्विंशतिसाहस्रैः कन्याभिः परिवारितः  ॥ ९०.३६ ॥  
तुरङ्गैः स्यन्दनैः कृष्ण सङ्ख्या तस्य न विद्यते  ।  
नटा नानाविधास्तत्र असङ्ख्यातगुणा हरे  ॥ ९०.३७ ॥  
द्विरदाः पर्वताकारा हयाश्च द्विरदोपमाः  ।  
महाबलो वसेत्तत्र गीर्वाणभयदायकः  ॥ ९०.३८ ॥  
श्रुत्वा देवो वचस्तेषां देवानामातुरात्मनाम्  ।  
अचिन्तयद्गरुत्मन्तं शत्रुसङ्घविनाशनम्  ॥ ९०.३९ ॥  
चक्रं करेण सङ्गृह्य गदाचक्रधरः प्रभुः  ।  
शार्ङ्गं च मुशलं सीरं करैर्गृह्य जनार्दनः  ॥ ९०.४० ॥  
आरूढः पक्षिराजेन्द्रं वधार्थं दानवस्य च  ।  
दानवस्य पुरे पेतुरुत्पाता घोररूपिणः  ॥ ९०.४१ ॥  
गोमायुर्गृध्रमध्ये तु कपोतैः सममाविशत् ।  
विना वातेन तस्यैव ध्वजदण्डः पपात ह  ॥ ९०.४२ ॥  
सर्पसूषकयोर्युद्धं तथा केसरिनागयोः  ।  
उन्मार्गाः सरितस्तत्रावहन्रक्तविमिश्रिताः  ।  
अकालतरुपुष्पाणि दृश्यन्ते स्म समन्ततः  ॥ ९०.४३ ॥  
ततः प्राप्तो जगन्नाथो हिमवन्तं नगेश्वरम्  ।  
पाञ्चजन्यश्वसहसा पूरितः पुरसन्निधौ  ॥ ९०.४४ ॥  
तेन शब्देन महता ह्यारूढो दानवेश्वरः  ।  
उवाच च तदा वाक्यं तालमेघो महाबलः  ॥ ९०.४५ ॥  

तालमेघ उवाच -  
कोऽयं मृत्युवशं प्राप्तो ह्यज्ञात्वा मम विक्रमम्  ।  
धुन्धुमाराज्ञया ह्याशु स्वसैन्यपरिवारितः  ॥ ९०.४६ ॥  
बलादानय तं बद्ध्वा ममाग्रे बहुशालिनम्  ॥ ९०.४७ ॥  

धुन्धुमार उवाच -  
आनयामि न सन्देहः सुरो यक्षोऽथ किन्नरः  ।  
स्यन्दनौघैः समायुक्तो गजवाजिभटैः सह  ॥ ९०.४८ ॥  
हृष्टस्ततो जगद्योनिः सुपर्णस्थो महाबलः  ।  
गृह्यतां गृह्यतामेष इत्युक्तास्तेन किङ्कराः  ॥ ९०.४९ ॥  
चतुर्दिक्षु प्रधावन्त इतश्चेतश्च सर्वतः  ।  
सुपर्णेनाग्निरूपेण दग्धास्ते शलभा यथा  ॥ ९०.५० ॥  
धुन्धुमारोऽपि कृष्णेन शरघातेन ताडितः  ।  
हतो वक्षःस्थले पापो मृतावस्थो रथोपरि  ॥ ९०.५१ ॥  
हाहाकारं ततः सर्वे दानवाश्चक्रुरातुराः  ।  
तालमेघस्ततः क्रुद्धो रथारूढो विनिर्गतः  ।  
ददृशे केशवं पार्थ शङ्खचक्रगदाधरम्  ॥ ९०.५२ ॥  

तालमेघ उवाच -  
अन्ये ते दानवाः कृष्ण ये हताः समरे त्वया  ।  
हिरण्यकशिपुप्रख्यानपुमांसो हि तेऽच्युत  ॥ ९०.५३ ॥  
इत्युक्त्वा दानवः पार्थ वर्षयामास सायकैः  ।  
दानवस्य शरान्मुक्तान् छेदयामास केशवः  ॥ ९०.५४ ॥  
गरुत्मानवधीत्सैन्यमवध्यं यत्सुरासुरैः  ।  
कृष्णेन द्विगुणास्तस्य प्रेषिताः स्वशिलीमुखाः  ॥ ९०.५५ ॥  
द्विगुणं द्विगुणीकृत्य प्रेषयामास दानवः  ।  
तानप्यष्टगुणैः कृष्णश्छादयामास सायकैः  ॥ ९०.५६ ॥  
ततः क्रुद्धेन दैत्येन ह्याग्नेयं बाणमुत्तमम्  ॥ ९०.५७ ॥  
वारुणं प्रेषयामास त्वाग्नेयं शमितं ततः  ।  
वारुणेनैव वायव्यं तालमेघो व्यसर्जयत् ॥ ९०.५८ ॥  
सार्पं चैव हृषीकेशो वायव्यस्य प्रशान्तये  ।  
नारसिंहं नृसिंहोऽपि प्रेषयामास पाण्डव  ॥ ९०.५९ ॥  
नारसिंहं ततो दृष्ट्वा तालमेघो महाबलः  ।  
उत्तीर्य स्यन्दनाच्छीघ्रं गृहीत्वा खड्गचर्मणी  ॥ ९०.६० ॥  
कृष्ण त्वां प्रेषयिष्यामि यममार्गं सुदारुणम्  ।  
इत्युक्त्वा दानवः पार्थ आगतः केशवं प्रति  ॥ ९०.६१ ॥  
खड्गेनाताडयद्दैत्यो गदापाणिं जनार्दनम्  ।  
मण्डलाग्रं ततो गृह्य केशवो हृष्टमानसः  ॥ ९०.६२ ॥  
जघनोरःस्थले पार्थ तालमेघं महाहवे  ।  
जनार्दनस्तदा दैत्यं दैत्यो हरिमहन्मृधे  ॥ ९०.६३ ॥  
जनार्दनस्ततः क्रुद्धस्तालमेघाय भारत  ।  
अमोघं चक्रमादाय मुक्तं तस्य च मूर्धनि  ॥ ९०.६४ ॥  
निपपात शिरस्तस्य पर्वताश्च चकम्पिरे  ।  
समुद्राः क्षुभिताः पार्थ नद्य उन्मार्गगामिनीः  ॥ ९०.६५ ॥  
पुष्पवृष्टिं ततो देवा मुमुचुः केशवोपरि  ।  
अवध्यः सुरसङ्घानां सूदितः केशव त्वया  ॥ ९०.६६ ॥  
स्वस्थाश्चैव ततो देवास्तालमेघे निपातिते  ।  
जनार्दनोऽपि कौन्तेय नर्मदातटमाश्रितः  ॥ ९०.६७ ॥  
क्षीरोदां नर्मदां मत्वा अनन्तभुजगोपरि  ।  
लक्ष्म्या समन्वितः कृष्णो निलीनश्चोत्तरे तटे  ॥ ९०.६८ ॥  
चक्रं विभीषणं मर्त्ये ज्वालामालासमन्वितम्  ।  
पतितं नर्मदातोये जलशायिसमीपतः  ॥ ९०.६९ ॥  
निर्धूतकल्मषं जातं नर्मदातोययोगतः  ।  
तालमेघवधोत्पन्नं यत्पापं नृपनन्दन  ॥ ९०.७० ॥  
तत्स्रवं क्षालितं सद्यो नर्मदाम्भसि भारत  ।  
तदाप्रभृति लोकेऽस्मिञ्जलशायी महीपते  ॥ ९०.७१ ॥  
चक्रतीर्थं वदन्त्यन्ये केचित्कालाघनाशनम्  ।  
विख्यातं भारते वर्षे नर्मदायां महीपते  ॥ ९०.७२ ॥  
तत्तीर्थस्य प्रभावोऽयं श्रूयतामवनीपते  ।  
यथाऽनन्तो हि नागानां देवानां च जनार्दनः  ॥ ९०.७३ ॥  
मासानां मार्गशीर्षोऽस्ति नदीनां नर्मदा यथा  ।  
मासि मार्गशिरे पार्थ ह्येकादश्यां सितेऽहनि  ॥ ९०.७४ ॥  
गत्वा यो मनुजो भक्त्या कामक्रोधविवर्जितः  ।  
वैष्णवीं भावनां कृत्वा जलेशं तु व्रजेत वै  ॥ ९०.७५ ॥  
एकभुक्तं च नक्तं च तथैवायाचितं नृप  ।  
उपवासं तथा दानं ब्राह्मणानां च भोजनम्  ॥ ९०.७६ ॥  
करोति च कुरुश्रेष्ठ न स याति यमालयम्  ।  
यमलोकभयाद्भीता ये लोकाः पाण्डुनन्दन  ॥ ९०.७७ ॥  
ते पश्यन्तु श्रियः कान्तं नागपर्यङ्कशायिनम्  ।  
गोपीजनसमावृत्तं योगनिद्रां समाश्रितम्  ।  
विश्वरूपं जगन्नाथं संसारभयनाशनम्  ॥ ९०.७८ ॥  
स्नापयेत्परया भक्त्या क्षौद्रक्षीरेण सर्पिषा  ।  
खण्डेन तोयमिश्रेण जगद्योनिं जनार्दनम्  ॥ ९०.७९ ॥  
स्नाप्यमानं च पश्यन्ति ये लोका गतमत्सराः  ।  
ते यान्ति परमं लोकं सुरासुरनमस्कृतम्  ॥ ९०.८० ॥  
घृतेन बोधयेद्दीपमथवा तैलपूरितम्  ।  
रात्रौ जागरणं कृत्वा दैवस्याग्रे विमत्सराः  ॥ ९०.८१ ॥  
ये कथां वैष्णवीं भक्त्या शृण्वन्ति च नृपोत्तम  ।  
ब्रह्महत्यादिपापानि नश्यन्ते नात्र संशयः  ॥ ९०.८२ ॥  
प्रदक्षिणन्ति ये मर्त्या जलशायिजगद्गुरुम्  ।  
प्रदक्षिणीकृता तैस्तु सप्तद्वीपा वसुन्धरा  ॥ ९०.८३ ॥  
ततः प्रभाते विमले पित्ःन् सन्तर्पयेज्जलैः  ।  
श्राद्धं च ब्राह्मणैस्तत्र योग्यैः पाण्डव मानवाः  ॥ ९०.८४ ॥  
स्वदारनिरतैः शान्तैः परदारविवर्जकैः  ।  
वेदाभ्यसनशीलैश्च स्वकर्मनिरतैः शुभैः  ॥ ९०.८५ ॥  
नित्यं यजनशीलैश्च त्रिसन्ध्यापरिपालकैः  ।  
श्रद्धया कारयेच्छ्राद्धं यदीच्छेच्छ्रेय आत्मनः  ॥ ९०.८६ ॥  
ते धन्या मानुषे लोके वन्द्या हि भुवि मानवाः  ।  
ये वसन्ति सदाकालं पादपद्माश्रया हरेः  ॥ ९०.८७ ॥  
जलशायं प्रपश्यन्ति प्रत्यक्षं सुरनायकम्  ।  
पक्षोपवासं पाराकं व्रतं चान्द्रायणं शुभम्  ॥ ९०.८८ ॥  
मासोपवासमुग्रं च षष्ठान्नं पञ्चमं व्रतम्  ।  
तत्र तीर्थे तु यः कुर्यात्सोऽक्षयां गतिमाप्नुयात् ॥ ९०.८९ ॥  

श्रीमार्कण्डेय उवाच -  
अतः परं प्रवक्ष्यामि तिलधेनोश्च यत्फलम्  ।  
यथा यस्मिन्यदा देया दाने तस्याः शुभं फलम्  ॥ ९०.९० ॥  
एतत्कथान्तरं पुण्यमृषेर्द्वैपायनात्पुरा  ।  
श्रुतं हि नैमिषे पुण्ये नारदाद्यैरनेकधा  ॥ ९०.९१ ॥  
इदं परममायुष्यं मङ्गल्यं कीर्तिवर्धनम्  ।  
विप्राणां श्रावयन्विद्वान्फलानन्त्यंसमश्नुते  ॥ ९०.९२ ॥  
बहुभ्यो न प्रदेयानि गौर्गृहं शयनं स्त्रियः  ।  
विभक्तदक्षिणा ह्येता दातारं नाप्नुवन्ति च  ॥ ९०.९३ ॥  
एकमेतत्प्रदातव्यं न बहूनां युधिष्ठिर  ।  
सा च विक्रयमापन्ना दहत्यासप्तमं कुलम्  ॥ ९०.९४ ॥  
यथालाभा तु सर्वेषां चतुर्द्रोणा तु गौः स्मृता  ।  
द्रोणस्य वत्सकः कार्यो बहूनां वापि कामतः  ॥ ९०.९५ ॥  
यस्मिन्देशे तु यन्मानं विषये वा विचारितम्  ।  
तेन मानेन तां कुर्वन्नक्षयं फलमश्नुते  ॥ ९०.९६ ॥  
सुखपूर्वं शुचौ भूमौ पुष्पधूपाक्षतैस्तथा  ।  
कर्णाभ्यां रत्ने दातव्ये दीपौ नेत्रद्वये तथा  ॥ ९०.९७ ॥  
श्रीखण्डमुरसि स्थाप्यं ताभ्यां चैव तु काञ्चनम्  ।  
ऊर्ध्वे मधु घृतं देयं कुर्यात्सर्षपरोमकम्  ॥ ९०.९८ ॥  
कम्बले कम्बलं दद्याच्छ्रोण्यां मधु घृतं तथा  ।  
यवसं पायसं दद्याद्घृतं क्षौद्रसमन्वितम्  ॥ ९०.९९ ॥  
स्वर्णशृङ्गी रूप्यशिफारुक्मलाङ्गूलसंयुता  ।  
रत्नपृष्ठी तु दातव्या कांस्यपात्रावदोहिनी  ॥ ९०.१०० ॥  
यत्स्याद्बाल्यकृतं पापं यद्वा कृतमजानता  ।  
वाचा कृतं कर्मकृतं मनसा यद्विचिन्तितम्  ॥ ९०.१०१ ॥  
जले निष्ठीवितं चैव मुशलं वापि लङ्घितम्  ।  
वृषलीगमनं चैव गुरुदारनिषेवणम्  ॥ ९०.१०२ ॥  
कन्याया गमनं चैव सुवर्णस्तेयमेव च  ।  
सुरापानं तथा चान्यत्तिलधेनुः पुनाति हि  ॥ ९०.१०३ ॥  
अहोरात्रोपवासेन विधिवत्तां विसर्जयेत् ।  
या सा यमपुरे घोरे नदी वैतरणी स्मृता  ॥ ९०.१०४ ॥  
वालुकायोऽश्मस्थला च पच्यते यत्र दुष्कृती  ।  
अवीचिर्नरको यत्र यत्र यामलपर्वतौ  ॥ ९०.१०५ ॥  
यत्र लोहमुखाः काका यत्र श्वानो भयङ्कराः  ।  
असिपत्त्रवनं चैव यत्र सा कूटशाल्मली  ॥ ९०.१०६ ॥  
तान्सुखेन व्यतिक्रम्य धर्मराजालयं व्रजेत् ।  
धर्मराजस्तु तं दृष्ट्वा सूनृतं वक्ति भारत  ॥ ९०.१०७ ॥  
विमानमुत्तमं योग्यं मणिरत्नविभूषितम्  ।  
अत्रारुह्य नरश्रेष्ठ प्रयाहि परमां गतिम्  ॥ ९०.१०८ ॥  
मा च चाटु भटे देहि मैव देहि पुरोहिते  ।  
मा च काणे विरूपे च न्यूनाङ्गे न च देवले  ॥ ९०.१०९ ॥  
अवेदविदुषे नैव ब्राह्मणे सर्वविक्रये  ।  
मित्रघ्ने च कृतघ्ने च मन्त्रहीने तथैव च  ॥ ९०.११० ॥  
वेदान्तगाय दातव्या श्रोत्रियाय कुटुम्बिने  ।  
वेदान्तगसुते देया श्रोत्रिये गृहपालके  ॥ ९०.१११ ॥  
सर्वाङ्गरुचिरे विप्रे सद्वृत्ते च प्रियंवदे  ।  
पूर्णिमायां तु माघस्य कार्त्तिक्यामथ भारत  ॥ ९०.११२ ॥  
वैशाख्यां मार्गशीर्ष्यां वाषाढ्यां चैत्र्यामथापि वा  ।  
अयने विषुवे चैव व्यतीपाते च सर्वदा  ॥ ९०.११३ ॥  
षडशीतिमुखे पुण्ये छायायां कुञ्जरस्य वा  ।  
एष ते कथितः कल्पस्तिलधेनोर्मयानघ  ॥ ९०.११४ ॥  
व्रजन्ति वैष्णवं लोकं दत्त्वा पादं यमोपरि  ।  
प्राणत्यागात्परं लोकं वैष्णवं नात्र संशयः  ।  
भित्त्वाशु भास्करं यान्ति नात्र कार्या विचारणा  ॥ ९०.११५ ॥  
एतत्ते सर्वमाख्यातं चक्रतीर्थफलं नृप  ।  
यच्छ्रुत्वा मानवो भक्त्या सर्वपापैः प्रमुच्यते  ॥ ९०.११६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे जलशायितीर्थमाहात्म्यवर्णनं नाम नवतितमोऽध्यायः ॥  


ऋKV अध्याय ९१  

श्रीमार्कण्डेय उवाच -  
ततो गच्छेन्महीपाल तीर्थपरमपावनम्  ।  
चण्डादित्यं नृपश्रेष्ठ स्थापितं चण्डमुण्डयोः  ॥ ९१.१ ॥  
आस्तां पुरा महादैत्यौ चण्डमुण्डौ सुदारुणौ  ।  
नर्मदातीरमाश्रित्य चेरतुर्विपुलं तपः  ॥ ९१.२ ॥  
ध्यायन्तौ भास्करं देवं तमोनाशं जगत्त्रये  ।  
तुष्टस्तत्तपसा देवः सहस्रांशुरुवाच ह  ॥ ९१.३ ॥  
साधु साध्विति तौ पार्थ नर्मदायाः शुभे तटे  ।  
वरं प्रार्थयतं वीरौ यथेष्टं चेतसेच्छितम्  ॥ ९१.४ ॥  
चण्डमुण्डावूचतुः  ।  
अजेयौ सर्वदेवानां भूयास्वावां समाहितौ  ।  
सर्वरोगैः परित्यक्तौ सर्वकालं दिवाकर  ॥ ९१.५ ॥  
एवमस्त्विति तौ प्राह भास्करो वारितस्करः  ।  
इत्युक्त्वान्तर्दधे भानुर्दैत्याभ्यां तत्र भास्करः  ॥ ९१.६ ॥  
स्थापितः परया भक्त्या तं गच्छेदात्मसिद्धये  ।  
गीर्वाणांश्च मनुष्यांश्च पित्ःंस्तत्रापि तर्पयेत् ॥ ९१.७ ॥  
स वसेद्भास्करे लोके विरिञ्चिदिवसं नृप  ।  
घृतेन बोधयेद्दीपं षष्ठ्यां स च नरेश्वर  ।  
मुच्यते सर्वपापैस्तु प्रतियाति पुरं रवेः  ॥ ९१.८ ॥  
उत्पत्तिं चण्डभानोर्यः शृणोति भरतर्षभ  ।  
विजयी स सदा नूनमाधिव्याधिविवर्जितः  ॥ ९१.९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे चण्डादित्यतीर्थमाहात्म्यवर्णनं नामैकनवतितमोऽध्यायः ॥  


ऋKV अध्याय ९२  

श्रीमार्कण्डेय उवाच -  
ततो गच्छेत्तु राजेन्द्र यमहास्यमनुत्तमम्  ।  
सर्वपापहरं तीर्थं नर्मदातटमाश्रितम्  ॥ ९२.१ ॥  

युधिष्ठिर उवाच -  
यमहास्यं कथं जातं पृथिव्यां द्विजपुङ्गव  ।  
एतत्सर्वं ममाख्याहि परं कौतूहलं हि मे  ॥ ९२.२ ॥  

श्रीमार्कण्डेय उवाच -  
साधु साधु महाप्राज्ञ पृष्टोऽहं नृपनन्दन  ।  
स्नानार्थं नर्मदां पुण्यामागतस्ते पिता पुरा  ॥ ९२.३ ॥  
रजकेन यथा धौतं वस्त्रं भवति निर्मलम्  ।  
तथासौ निर्मलो जातो धर्मराजो युधिष्ठिर  ॥ ९२.४ ॥  
स पश्यन्निर्मलं देहं हसन्प्रोवाच विस्मितः  ॥ ९२.५ ॥  

यम उवाच -  
मत्पुरं कथमायान्ति मनुजाः पापबृंहिताः  ।  
स्नानेनैकेन रेवायाः प्राप्यते वैष्णवं पदम्  ॥ ९२.६ ॥  
समर्था ये न पश्यन्ति रेवां पुण्यजलां शुभाम्  ।  
जात्यन्धैस्ते समा ज्ञेया मृतैः पङ्गुभिरेव वा  ॥ ९२.७ ॥  
समर्था ये न पश्यन्ति रेवां पुण्यजलां नदीम्  ।  
एतस्मात्कारणाद्राजन्हसितो लोकशासनः  ॥ ९२.८ ॥  
स्थापयित्वा यमस्तत्र देवं स्वर्गं जगाम ह  ।  
यमहासेश्वरे राजञ्जितक्रोधो जितेन्द्रियः  ॥ ९२.९ ॥  
विशेषाच्चाश्विने मासि कृष्णपक्षे चतुर्दशीम्  ।  
उपोष्य परया भक्त्या सर्वपापैः प्रमुच्यते  ॥ ९२.१० ॥  
रात्रौ जागरणं कुर्याद्दीपं देवस्य बोधयेत् ।  
घृतेन चैव राजेन्द्र शृणु तत्रास्ति यत्फलम्  ॥ ९२.११ ॥  
मुच्यते पातकैः सर्वैरगम्यागमनोद्भवैः  ।  
अभक्ष्यभक्षणोद्भूतैरपेयापेयजैरपि  ॥ ९२.१२ ॥  
अवाह्यवाहिते यत्स्याददोह्यादोहने यथा  ।  
स्नानमात्रेण तस्यैवं यान्ति पापान्यनेकधा  ॥ ९२.१३ ॥  
यमलोकं न वीक्षेत मनुजः स कदाचन  ।  
पित्ःणां परमं गुह्यमिदं भूमौ नरेश्वर  ॥ ९२.१४ ॥  
ददतामक्षयं सर्वं यमहास्ये न संशयः  ।  
अमावास्यां जितक्रोधो यस्तु पूजयते द्विजान्  ॥ ९२.१५ ॥  
हिरण्यभूमिदानेन तिलदानेन भूयसा  ।  
कृष्णाजिनप्रदानेन तिलधेनुप्रदानतः  ॥ ९२.१६ ॥  
विधानोक्तद्विजाग्र्याय ये प्रदास्यन्ति भक्तितः  ।  
हयं वा कुञ्जरं वाथ धूर्वहौ सीरसंयुतौ  ॥ ९२.१७ ॥  
कन्यां वसुमतीं गां च महिषीं वा पयस्विनीम्  ।  
ददते ये नृपश्रेष्ठ नोपसर्पन्ति ते यमम्  ॥ ९२.१८ ॥  
यमोऽपि भवति प्रीतः प्रतिजन्म युधिष्ठिर  ।  
यमस्य वाहो महिषो महिष्यस्तस्य मातरः  ॥ ९२.१९ ॥  
तासां दानप्रभावेण यमः प्रीतो भवेद्ध्रुवम्  ।  
नासौ यममवाप्नोति यदि पापैः समावृतः  ॥ ९२.२० ॥  
एतस्मात्कारणादत्र महिषीदानमुत्तमम्  ।  
तस्याः शृङ्गे जलं कार्यं धूम्रवस्त्रानुवेष्टिता  ॥ ९२.२१ ॥  
आयसस्य खुराः कार्यास्ताम्रपृष्ठाः सुभूषिताः  ।  
लवणाचलं पूर्वस्यामाग्नेय्यां गुडपर्वतम्  ॥ ९२.२२ ॥  
कार्पासं याम्यभागं तु नवनीतं तु नैरृते  ।  
पश्चिमे सप्तधान्यानि वायव्ये तन्दुलाः स्मृताः  ॥ ९२.२३ ॥  
सौम्ये तु काञ्चनं दद्यादीशाने घृतमेव च  ।  
प्रदद्याद्यमराजो मे प्रीयतामित्युदीरयन्  ॥ ९२.२४ ॥  
इत्युच्चार्य द्विजस्याग्रे यमलोकं महाभयम्  ।  
असिपत्त्रवनं घोरं यमचुल्ली सुदारुणा  ॥ ९२.२५ ॥  
रौद्रा वैतरणी चैव कुम्भीपाको भयावहः  ।  
कालसूत्रो महाभीमस्तथा यमलपर्वतौ  ॥ ९२.२६ ॥  
क्रकचं तैलयन्त्रं च श्वानो गृध्राः सुदारुणाः  ।  
निरुच्छ्वासा महानादा भैरवो रौरवस्तथा  ॥ ९२.२७ ॥  
एते घोरा याम्यलोके श्रूयन्ते द्विजसत्तम  ।  
त्वत्प्रसादेन ते सोम्यास्तीर्थस्यास्य प्रभावतः  ॥ ९२.२८ ॥  
दानस्यास्य प्रभावेण यमराजप्रसादतः  ।  
नरकेऽहं न यास्यामि द्विज जन्मनि जन्मनि  ॥ ९२.२९ ॥  
यमहास्यस्य चाख्यानमिदं शृण्वन्ति ये नराः  ।  
तेऽपि पापविनिर्मुक्ता न पश्यन्ति यमालयम्  ॥ ९२.३० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे यमहास्यतीर्थमाहात्म्यवर्णनं नाम द्विनवतितमोऽध्यायः ॥  


ऋKV अध्याय ९३  

श्रीमार्कण्डेय उवाच -  
ततो गच्छेत्तु राजेन्द्र कल्होडीतीर्थमुत्तमम्  ।  
विख्यातं भारते लोके गङ्गायाः पापनाशनम्  ॥ ९३.१ ॥  
दुर्लभं मनुजैः पार्थ रेवातटसमाश्रितम्  ।  
प्राणिनां पापनाशाय ऊषरं पुष्करं तथा  ॥ ९३.२ ॥  
तत्तु तीर्थमिदं पुण्यमित्येवं शूलिनो वचः  ।  
जाह्नवी पशुरूपेण तत्र स्नानार्थमागता  ॥ ९३.३ ॥  
अतस्तद्विश्रुतं लोके कल्होडीतीर्थमुत्तमम्  ।  
त्रिरात्रं कारयेत्तत्र पूर्णिमायां युधिष्ठिर  ॥ ९३.४ ॥  
रजस्तमस्तथा क्रोधं दम्भं मात्सर्यमेव च  ।  
एतांस्त्यजति यः पार्थ तेनाप्तं मोक्षजं फलम्  ॥ ९३.५ ॥  
पयसा स्नापयेद्देवं त्रिसन्ध्यं च त्र्यहं तथा  ।  
पयो गोसम्भवं सद्यः सवत्सा जीवपुत्रिणी  ॥ ९३.६ ॥  
कृत्वा तत्ताम्रजे पात्रे क्षौद्रेण चैव योजिते  ।  
ओं नमः श्रीशिवायेति स्नानं देवस्य कारयेत् ॥ ९३.७ ॥  
स याति त्रिदशस्थानं नाकस्त्रीभिः समावृतः  ।  
यस्तत्र विधिवत्स्नात्वा दानं प्रेतेषु यच्छति  ॥ ९३.८ ॥  
शुक्लां गां दापयेत्तत्र प्रीयतां मे पितामहाः  ।  
ब्राह्मणे शौचसम्पन्ने स्वदारनिरते सदा  ॥ ९३.९ ॥  
सवत्सां वस्त्रसंयुक्तां हिरण्योपरि संस्थिताम्  ।  
सत्त्वयुक्तो ददद्राजञ्छाम्भवं लोकमाप्नुयात् ॥ ९३.१० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कल्होडीतीर्थमाहात्म्यवर्णनं नाम त्रिनवतितमोऽध्यायः ॥  


ऋKV अध्याय ९४  

श्रीमार्कण्डेय उवाच -  
तस्यैवानन्तरं राजन्नन्दितीर्थं व्रजेच्छुभम्  ।  
सर्वपापहरं पुंसां नन्दिना निर्मितं पुरा  ॥ ९४.१ ॥  
पापौघहतजन्तूनां मोक्षदं नर्मदातटे  ।  
अहोरात्रोषितो भूत्वा नन्दिनाथे युधिष्ठिर  ॥ ९४.२ ॥  
पञ्चोपचारपूजायामर्चयेन्नन्दिकेश्वरम्  ।  
रत्नानि चैव विप्रेभ्यो यो दद्याद्धर्मनन्दन  ॥ ९४.३ ॥  
स याति परमं स्थानं यत्र वासः पिनाकिनः  ।  
सर्वसौख्यसमायुक्तोऽप्सरोभिः सह मोदते  ॥ ९४.४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नन्दिकेश्वरतीर्थमाहात्म्यवर्णनं नाम चतुर्नवतितमोऽध्यायः ॥  


ऋKV अध्याय ९५  

श्रीमार्कण्डेय उवाच -  
ततो गच्छेत्तु राजेन्द्र बदर्याश्रममुत्तमम्  ।  
सर्वतीर्थवरं पुण्यं कथितं शम्भुना पुरा  ॥ ९५.१ ॥  
यश्चैष भारतस्यार्थे तत्र सिद्धः किरीटभृत् ।  
भ्राता ते फाल्गुनो नाम विद्ध्येनं नरदैवतम्  ॥ ९५.२ ॥  
नरनारायणौ द्वौ तावागतौ नर्मदातटे  ।  
ज्ञानं तस्यैव यो राजन्भक्तिमान्वै जनार्दने  ॥ ९५.३ ॥  
समं पश्यति सर्वेषु स्थावरेषु चरेषु च  ।  
ब्राह्मणं श्वपचं चैव तत्र प्रीतो जनार्दनः  ॥ ९५.४ ॥  
ऐकात्म्यं पश्य कौन्तेय मयि चात्मनि नान्तरम्  ।  
नरनारायणाभ्यां हि कृतं बदरिकाश्रमम्  ॥ ९५.५ ॥  
स्थापितः शङ्करस्तत्र लोकानुग्रहकारणात् ।  
त्रिमूर्तिस्थापितं लिङ्गं स्वर्गमार्गानुमुक्तिदम्  ॥ ९५.६ ॥  
तत्र गत्वा शुचिर्भूत्वा ह्येकरात्रोपवासकृत् ।  
रजस्तमस्तथा त्यक्त्वा सात्त्विकं भावमाश्रयेत् ॥ ९५.७ ॥  
रात्रौ जागरणं कृत्वा मधुमासाष्टमीदिने  ।  
अथवा च चतुर्दश्यामुभौ पक्षौ च कारयेत् ॥ ९५.८ ॥  
आश्विनस्य विशेषेण कथितं तव पाण्डव  ।  
स्नापयेत्परया भक्त्या क्षीरेण मधुना सह  ॥ ९५.९ ॥  
दध्ना शर्करया युक्तं घृतेन समलङ्कृतम्  ।  
पञ्चामृतमिदं पुण्यं स्नापयेद्वृषभध्वजम्  ॥ ९५.१० ॥  
स्नाप्यमानं शिवं भक्त्या वीक्षते यो विमत्सरः  ।  
तस्य वासः शिवोपान्ते शक्रलोके न संशयः  ॥ ९५.११ ॥  
शाठ्येनापि नमस्कारः प्रयुक्तः शूलपाणिने  ।  
संसारमूलबद्धानामुद्वेष्टनकरो हि यः  ॥ ९५.१२ ॥  
तेनाधीतं श्रुतं तेन तेन सर्वमनुष्ठितम्  ।  
येनौं नमः शिवायेति मन्त्राभ्यासः स्थिरीकृतः  ॥ ९५.१३ ॥  
यः पुनः स्नापयेद्भक्त्या एकभक्तो जितेन्द्रियः  ।  
तस्यापि यत्फलं पार्थ वक्ष्ये तल्लेशतस्तव  ॥ ९५.१४ ॥  
पीडितो वृद्धभावेन तव भक्त्या वदाम्यहम्  ।  
ते यान्ति परमं स्थानं भित्त्वा भास्करमण्डलम्  ॥ ९५.१५ ॥  
संसारे सर्वसौख्यानां निलयास्ते भवन्ति च  ।  
आश्चर्यं ज्ञातिवर्गाणां धर्माणां निलयास्तु ते  ॥ ९५.१६ ॥  
सम्पन्नाः सर्वकामैस्ते पृथिव्यां पृथिवीपते  ।  
श्राद्धं तत्रैव यः कुर्यान्नर्मदोदकमिश्रितम्  ॥ ९५.१७ ॥  
योग्यैश्च ब्राह्मणैर्राजन्कुलीनैर्वेदपारगैः  ।  
सुरूपैश्च सुशीलैश्च स्वदारनिरतैः शुभैः  ॥ ९५.१८ ॥  
आर्यदेशप्रसूतैश्च श्लक्ष्णैश्चैव सुरूपिभिः  ।  
कारयेत्पिण्डदानं वै भास्करे कुतपस्थिते  ॥ ९५.१९ ॥  
पित्ःणां परमं लोकं यदीच्छेद्धर्मनन्दन  ।  
वर्जयेत्तान्प्रयत्नेन काणान्दुष्टांश्च दाम्भिकान्  ॥ ९५.२० ॥  
तस्मात्सर्वप्रयत्नेन योग्यं विप्रं समाश्रयेत् ।  
नरकान्मोचयेत्प्रेतान्कुम्भीपाकपुरोगमान्  ॥ ९५.२१ ॥  
मोक्षो भवति सर्वेषां पित्ःणां नृपनन्दन  ।  
विप्रेभ्यः काञ्चनं दद्यात्प्रीयतां मे पितामहः  ॥ ९५.२२ ॥  
अन्नं च दापयेत्तत्र भक्त्या वस्त्रं च भारत  ।  
गां वृषं मेदिनीं दद्याच्छत्रं शस्तं नृपोत्तम  ॥ ९५.२३ ॥  
स पुमान्स्वर्गमाप्नोति इत्येवं शङ्करोऽब्रवीत् ।  
प्राणत्यागं तु यः कुर्याच्छिखिना सलिलेन वा  ॥ ९५.२४ ॥  
अनाशकेन वा भूयः स गच्छेच्छिवमन्दिरम्  ।  
नरनारायणीतीरे देवद्रोण्यां च यो नृप  ॥ ९५.२५ ॥  
स वसेदीश्वरस्याग्रे यावदिन्द्राश्चतुर्दश  ।  
पुनः स्वर्गाच्च्युतः सोऽपि राजा भवति वीर्यवान्  ॥ ९५.२६ ॥  
सर्वैश्वर्यगुणैर्युक्तः प्रजापालनतत्परः  ।  
ततः स्मरति तत्तीर्थं पुनरेवागमिष्यति  ॥ ९५.२७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नारायणीतीर्थमाहात्म्यवर्णनं नाम पञ्चनवतितमोऽध्यायः ॥  


ऋKV अध्याय ९६  

श्रीमार्कण्डेय उवाच -  
ततो गच्छेत्तु राजेन्द्र तीर्थं कोटीश्वरं परम्  ।  
ऋषिकोटिः समायाता यत्र वै कुरुनन्दन  ॥ ९६.१ ॥  
कृष्णद्वैपायनस्यैव क्षेमार्थं मुनिपुङ्गवाः  ।  
मन्त्रयित्वा द्विजैः सर्वैर्वेदमङ्गलपाठकैः  ॥ ९६.२ ॥  
स्थापितः शङ्करस्तत्र कारणं बन्धनाशनम्  ।  
संसारच्छेदकरणं प्राणिनामार्तिनाशनम्  ॥ ९६.३ ॥  
कोटीश्वरमिति प्रोक्तं पृथिव्यां नृपनन्दन  ।  
स्नापयेत्तं तु यो भक्त्या पूर्णिमायां नृपोत्तम  ॥ ९६.४ ॥  
पित्ःणां तर्पणं कृत्वा पिण्डदानं यथाविधि  ।  
श्रावणस्य विशेषेण पूर्णिमायां युधिष्ठिर  ॥ ९६.५ ॥  
पित्ःणामक्षया तृप्तिर्यावदाभूतसम्प्लवम्  ।  
पित्ःणां परमं गुह्यं रेवातटसमाश्रितम्  ।  
मोक्षदं सर्वजन्तूनां निर्मितं मुनिसत्तमैः  ॥ ९६.६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटीश्वरतीर्थमाहात्म्यवर्णनं नाम षण्णवतितमोऽध्यायः ॥  


ऋKV अध्याय ९७  

श्रीमार्कण्डेय उवाच -  
ततो गच्छेन्महीपाल व्यासतीर्थमनुत्तमम्  ।  
दुर्लभं मनुजैः पुण्यमन्तरिक्षे व्यवस्थितम्  ॥ ९७.१ ॥  

युधिष्ठिर उवाच -  
कस्माद्वै व्यासतीर्थं तदन्तरिक्षे व्यवस्थितम्  ।  
एतदाख्याहि सङ्क्षेपात्त्यज ग्रन्थस्य विस्तरम्  ॥ ९७.२ ॥  

श्रीमार्कण्डेय उवाच -  
साधु साधु महाबाहो धर्मवान्साधुवत्सल  ।  
स्वकर्मनिरतः पार्थ तीर्थयात्राकृतादरः  ॥ ९७.३ ॥  
दुर्लभं सर्वजन्तूनां व्यासतीर्थं नरेश्वर  ।  
पीडितो वृद्धभावेन अकल्पोऽहं नृपात्मज  ॥ ९७.४ ॥  
विसञ्ज्ञो गतवित्तस्तु सञ्जातः स्मृतिवर्जितः  ।  
गुह्याद्गुह्यतरं तीर्थं नाख्यातं कस्यचिन्मया  ॥ ९७.५ ॥  
कलिस्तत्रैव राजेन्द्र न विशेद्व्याससंश्रयात् ।  
अन्तरिक्षे तु सञ्जातं रेवायाश्चेष्टितेन तु  ॥ ९७.६ ॥  
विरिञ्चिर्नैव शक्नोति रेवाया गुणकीर्तनम्  ।  
कथं ज्ञास्याम्यहं तात रेवामाहात्म्यमुत्तमम्  ॥ ९७.७ ॥  
व्यासतीर्थं विशेषेण लवमात्रं ब्रवीम्यतः  ।  
प्रत्यक्षः प्रत्ययो यत्र दृश्यतेऽद्य कलौ युगे  ॥ ९७.८ ॥  
विहङ्गो गच्छते नैव भित्त्वा शूलं सुदारुणम्  ।  
तस्योत्पत्तिं समासेन कथयामि नृपात्मज  ॥ ९७.९ ॥  
आसीत्पूर्वं महीपाल मुनिर्मान्यः पराशरः  ।  
तेनात्युग्रं तपश्चीर्णं गङ्गाम्भसि महाफलम्  ॥ ९७.१० ॥  
प्राणायामेन सन्तस्थौ प्रविष्टो जाह्नवीजले  ।  
पूर्णे द्वादशमे वर्षे निष्क्रान्तो जलमध्यतः  ॥ ९७.११ ॥  
भिक्षार्थी सञ्चरेद्ग्रामं नावा यत्रैव तिष्ठति  ।  
तत्र तेन परा दृष्टा बाला चैव मनोहरा  ॥ ९७.१२ ॥  
तां दृष्ट्वा स च कामार्त उवाच मधुरं तदा  ।  
मां नयस्व परं पारं कासि त्वं मृगलोचने  ॥ ९७.१३ ॥  
नावारूढे नदीतीरे मम चित्तप्रमाथिनि  ।  
एवमुक्ता तु सा तेन प्रणम्य ऋषिपुङ्गवम्  ॥ ९७.१४ ॥  
कथयामास चात्मानं दृष्ट्वा तं काममोहितम्  ।  
कैवर्तानां गृहे दासी कन्याहं द्विजसत्तम  ॥ ९७.१५ ॥  
नावासंरक्षणार्थाय आदिष्टा स्वामिना विभो  ।  
मया विज्ञापितं वृत्तमशेषं ज्ञातुमर्हसि  ॥ ९७.१६ ॥  
एवमुक्तस्तया सोऽथ क्षणं ध्यात्वाब्रवीदिदम्  ॥ ९७.१७ ॥  

पराशर उवाच -  
अहं ज्ञानबलाद्भद्रे तव जानामि सम्भवम्  ।  
कैवर्तपुत्रिका न त्वं राजकन्यासि सुन्दरि  ॥ ९७.१८ ॥  

कन्योवाच -  
कः पिता कथ्यतां ब्रह्मन्कस्या वा ह्युदरोद्भवा  ।  
कस्मिन्वंशे प्रसूताहं कैवर्ततनया कथम्  ॥ ९७.१९ ॥  

पराशर उवाच -  
कथयामि समस्तं यत्त्वया पृष्टमशेषतः  ।  
वसुर्नामेति भूपालः सोमवंशविभूषणः  ॥ ९७.२० ॥  
जम्बूद्वीपाधिपो भद्रे शत्रूणां भयवर्धनः  ।  
शतानि सप्त भार्याणां पुत्राणां च दशैव तु  ॥ ९७.२१ ॥  
धर्मेण पालयेल्लोकानीशवत्पूज्यते सदा  ।  
म्लेच्छास्तस्याविधेयाश्च क्षीरद्वीपनिवासिनः  ॥ ९७.२२ ॥  
तेषामुत्सादनार्थाय ययावुल्लङ्घ्य सागरम्  ।  
संयुक्तः पुत्रभृत्यैश्च पौरुषे महति स्थितैः  ॥ ९७.२३ ॥  
समरं तैः समारब्धं म्लेच्छैश्च वसुना सह  ।  
जिता म्लेच्छाः समस्तास्ते वसुना मृगलोचने  ॥ ९७.२४ ॥  
करदास्ते कृतास्तेन सपुत्रबलवाहनाः  ।  
प्रधाना तस्य सा राज्ञी तव माता मृगेक्षणे  ॥ ९७.२५ ॥  
प्रवासस्थे महीपाले सञ्जाता सा रजस्वला  ।  
नारीणां तु सदाकालं मन्मथो ह्यधिको भवेत् ॥ ९७.२६ ॥  
विशेषेण ऋतोः काले भिद्यन्ते कामसायकैः  ।  
मन्मथेन तु सन्तप्ताचिन्तयत्सा शुभेक्षणा  ॥ ९७.२७ ॥  
दूतं वै प्रेषयाम्यद्य वसुराज्ञः समीपतः  ।  
आहूतः सत्वरं दूत गच्छ त्वं नृपसन्निधौ  ॥ ९७.२८ ॥  

दूत उवाच -  
परतीरं गतो देवि वसुराजारिशासनः  ।  
तत्र गन्तुमशक्येत जलयानैर्विना शुभे  ॥ ९७.२९ ॥  
तानि यानानि सर्वाणि गृहीतानि परे तटे  ।  
दूतवाक्येन सा राज्ञी विषण्णा कामपीडिता  ॥ ९७.३० ॥  
तत्सखी तामुवाचाथ कस्मात्त्वं परितप्यसे  ।  
स्वलेखः प्रेष्यतां देवि शुकहस्ते यथार्थतः  ॥ ९७.३१ ॥  
समुद्रं लङ्घयित्वा तु शकुन्ता यान्ति सुन्दरि  ।  
सखिवाक्येन सा राज्ञी स्वस्था जाता नराधिप  ॥ ९७.३२ ॥  
व्याहृतो लेखकस्तत्र लिख लेखं ममाज्ञया  ।  
त्वद्धीना सत्यभामाद्य वसो राजन्न जीवति  ॥ ९७.३३ ॥  
ऋतुकालोऽद्य सञ्जातो लिख लेखं तु लेखकं  ।  
लिखिते भूर्जपत्रे तु लेखे वै लेखकेन तु  ॥ ९७.३४ ॥  
शुकः पञ्जरमध्यस्थ आनीतोद्धैव सन्निधौ  ॥ ९७.३५ ॥  

सत्यभामोवाच -  
नीत्वा लेखं गच्छ शीघ्रं वसुराज्ञः समीपतः  ।  
शकुनिः प्रणतो भूत्वा गृहीत्वा लेखमुत्तमम्  ॥ ९७.३६ ॥  
उत्पत्य सहसा राजञ्जगामाकाशमण्डलम्  ।  
ततः पक्षी गतः शीघ्रं वसुराजसमीपतः  ॥ ९७.३७ ॥  
क्षिप्ते लेखे शुकेनैव सत्यभामाविसर्जिते  ।  
वसुराज्ञा ततो लेखो गृह्य हस्तेऽवधारितः  ॥ ९७.३८ ॥  
लेखार्थं चिन्तयित्वा तु गृह्य वीर्यं नरेश्वरः  ।  
अमोघं पुटिकां कृत्वा प्रतिलेखेन मिश्रितम्  ॥ ९७.३९ ॥  
शुकस्य सोऽपयामास गच्छ राज्ञीसमीपतः  ।  
प्रणम्य वसुराजानं बीजं गृह्योत्पपात ह  ॥ ९७.४० ॥  
समुद्रोपरि सम्प्राप्तः शुकः श्येनेन वीक्षितः  ।  
सामिषं तं शुकं ज्ञात्वा श्येनस्तमभ्यधावत  ॥ ९७.४१ ॥  
हतश्चञ्चुप्रहारेण शुकः श्येनेन भारत  ।  
मूर्च्छया तस्य तद्बीजं पतितं सागराम्भसि  ॥ ९७.४२ ॥  
मत्स्येन गिलितं तच्च बीजं वसुमहीपतेः  ।  
कन्या मत्स्योदरे जाता तेन बीजेन सुन्दरि  ॥ ९७.४३ ॥  
प्राप्तोऽसौ लुब्धकैर्मत्स्य आनीतः स्वगृहं ततः  ।  
यावद्विदारितो मत्स्यस्तावद्दृष्टा त्वमुत्तमे  ॥ ९७.४४ ॥  
शशिमण्डलसङ्काशा सूर्यतेजःसमप्रभा  ।  
दृष्ट्वा त्वां हर्षिताः सर्वे कैवर्ता जाह्नवीतटे  ॥ ९७.४५ ॥  
हर्षितास्ते गताः सर्वे प्रधानस्य च मन्दिरम्  ।  
स्त्रीरत्नं कथयामासुर्गृहाण त्वं महाप्रभम्  ॥ ९७.४६ ॥  
गृहीता तेन तन्वङ्गी ह्यपुत्रेण मृगेक्षणा  ।  
भार्यां स्वामाह तन्वङ्गि पालयस्व मृगेक्षणे  ॥ ९७.४७ ॥  
ततः सा चिन्तयामास पराशरवचस्तदा  ।  
एवमुक्त्वा तु सा तेन दत्तात्मानं नरेश्वर  ॥ ९७.४८ ॥  
उवाच साधु मे ब्रह्मन्मत्स्यगन्धोऽनु वर्तते  ।  
ततस्तेन तु सा बाला दिव्यगन्धाधिवासिता  ॥ ९७.४९ ॥  
कृता योगबलेनैव ज्वालयित्वा विभावसुम्  ।  
कृत्वा प्रदक्षिणं वह्निमूढा तेन रसात्तदा  ॥ ९७.५० ॥  
जलयानस्य मध्ये तु कामस्थानान्यसंस्पृशत् ।  
ज्ञात्वा कामोत्सुकं विप्रं भीता सा धर्मनन्दन  ॥ ९७.५१ ॥  
हसन्ती तमुवाचाथ देव त्वं लोकसन्निधौ  ।  
न लज्जसे कथं धीमन्कुर्वाणः पामरोचितम्  ॥ ९७.५२ ॥  
ततस्तेन क्षणं ध्यात्वा संस्मृता हृदि तामसी  ।  
आगता तामसी माया यया व्याप्तं चराचरम्  ॥ ९७.५३ ॥  
ततः सा विस्मिता तेन कर्मणैव तु रञ्जिता  ।  
ब्रह्मचर्याभितप्तेन स्त्रीसौख्यं क्रीडितं तदा  ॥ ९७.५४ ॥  
ततः सा तत्क्षणादेव गर्भभारेण पीडिता  ।  
प्रसूता बालकं तत्र जटिलं दण्डधारिणम्  ॥ ९७.५५ ॥  
कमण्डलुधरं शान्तं मेखलाकटिभूषितम्  ।  
उत्तरीयकृतस्कन्धं विष्णुमायाविवर्जितम्  ॥ ९७.५६ ॥  
ततोऽपि शङ्किता पार्थ दृष्ट्वा तं कलबालकम्  ।  
वेपमाना ततो बाला जगाम शरणं मुनेः  ॥ ९७.५७ ॥  
रक्ष रक्ष मुनिश्रेष्ठ पराशर महामते  ।  
जातं मेऽत्यद्भुतं पुत्रं कौपीनवरमेखलम्  ।  
दण्डहस्तं जटायुक्तमुत्तरीयविभूषितम्  ॥ ९७.५८ ॥  

पराशर उवाच -  
मा भैषीः स्वसुते जाते कुमारी त्वं भविष्यसि  ।  
नाम्ना योजनगन्धेति द्वितीयं सत्यवत्यपि  ॥ ९७.५९ ॥  
शन्तनुर्नाम राजा यः स ते भर्ता भविष्यति  ।  
प्रथमा महिषी तस्य सोमवंशविभूषणा  ॥ ९७.६० ॥  
गच्छ त्वं स्वाश्रयं शुभ्रे पूर्वरूपेण संस्थिता  ।  
मा विषादं कुरुष्वात्र दृष्टं ज्ञानस्य मे बलम्  ॥ ९७.६१ ॥  
इत्युक्त्वा प्रययौ विप्रः सा बाला पुत्रमाश्रिता  ।  
नत्वोचे मातरं भक्त्या साष्टाङ्गं विनयानतः  ॥ ९७.६२ ॥  
क्षम्यतां मातरुक्तं मे प्रसादः क्रियतामपि  ।  
ईश्वराराधने यत्नं करिष्याम्यहमम्बिके  ॥ ९७.६३ ॥  
ततः सा पुत्रवाक्येन विषण्णा वाक्यमब्रवीत् ॥ ९७.६४ ॥  

योजनगन्धोवाच -  
मा त्यक्त्वा गच्छ वत्साद्य मातरं मामनागसम्  ।  
त्वद्वियोगेन मे पुत्र पञ्चत्वं भाव्यसंशयम्  ॥ ९७.६५ ॥  
नास्ति पुत्रसमः स्नेहो नास्ति भ्रातृसमं कुलम्  ।  
नास्ति सत्यपरो धर्मो नानृतात्पातकं परम्  ॥ ९७.६६ ॥  
बालभावे मया जात आधारः किल जायसे  ।  
न मे भर्ता न मे पुत्रः पश्य कर्मविडम्बनम्  ॥ ९७.६७ ॥  

व्यास उवाच -  
मा विषादं कुरुष्वान्तः सत्यमेतन्मयोरितम्  ।  
आपत्कालेऽस्मि ते देवि स्मर्तव्यः कार्यसिद्धये  ॥ ९७.६८ ॥  
आपदस्तारयिष्यामि क्षम्यतां मे दुरुत्तरम्  ।  
इत्युक्त्वा प्रययौ व्यासः कन्या सापि गता गृहम्  ॥ ९७.६९ ॥  
पराशरसुतस्तत्र विषष्णो वनमध्यतः  ।  
त्रेतायुगावसाने तु द्वापरादौ नरेश्वर  ॥ ९७.७० ॥  
व्यासार्थं चिन्तयामासुर्देवाः शक्रपुरोगमाः  ।  
आख्यातो नारदेनैव पुत्रः पराशरस्य सः  ॥ ९७.७१ ॥  
कैवर्तपुत्रिकाजातो ज्ञानी जह्नुसुतातटे  ।  
ततो नारदवाक्येन आगताः सुरसत्तमाः  ॥ ९७.७२ ॥  
रामः पितामहः शक्रो मुनिसङ्घैः समावृताः  ।  
आस्यादिकं पृथग्दत्त्वा साधु साध्वित्युदीरयन्  ॥ ९७.७३ ॥  
पितामहेन वै बालो गर्भाधानादिसंस्कृतः  ।  
द्वीपायनो द्वीपजन्मा पाराशर्यः पराशरात् ॥ ९७.७४ ॥  
कृष्णांशात्कृष्णनामायं व्यासो वेदान्व्यसिष्यति  ।  
विरञ्चिनाभिषिक्तोऽसौ मुनिसङ्घैः पुनःपुनः  ॥ ९७.७५ ॥  
व्यासस्त्वं सर्वलोकेषु इत्युक्त्वा प्रययुः सुराः  ।  
तीर्थयात्रा समारब्धा कृष्णद्वैपायनेन तु  ॥ ९७.७६ ॥  
गङ्गावगाहिता तेन केदारश्च सपुष्करः  ।  
गया च नैमिषं तीर्थं कुरुक्षेत्रं सरस्वती  ॥ ९७.७७ ॥  
उज्जयिन्यां महाकालं सोमनाथं प्रभासके  ।  
पृथिव्यां सागरान्तायां स्नात्वा यातो महामुनिः  ॥ ९७.७८ ॥  
अमृतां नर्मदां प्राप्तो रुद्रदेहोद्भवां शुभाम्  ।  
साह्लादो नर्मदां दृष्ट्वा चित्तविश्रान्तिमाप च  ॥ ९७.७९ ॥  
तपश्चचार विपुलं नर्मदातटमाश्रितः  ।  
ग्रीष्मे पञ्चाग्निमध्यस्थो वर्षासु स्थण्डिलेशयः  ॥ ९७.८० ॥  
सार्द्रवासाश्च हेमन्ते तिष्ठन्दध्यौ महेश्वरम्  ।  
स्वान्तर्हृत्कमले स्थाप्य ध्यायते परमेश्वरम्  ॥ ९७.८१ ॥  
सृष्टिसंहारकर्तारमछेद्यं वरदं शुभम्  ।  
नित्यं सिद्धेश्वरं लिङ्गं पूजयेद्ध्यानतत्परः  ॥ ९७.८२ ॥  
अर्चनात्सिद्धलिङ्गस्य ध्यानयोगप्रभावतः  ।  
प्रत्यक्षः शङ्करो जातः कृष्णद्वैपायनस्य सः  ॥ ९७.८३ ॥  

ईश्वर उवाच -  
तोषितोऽहं त्वया वत्स वरं वरय शोभनम्  ॥ ९७.८४ ॥  

व्यास उवाच -  
यदि तुष्टोऽसि मे देव यदि देयो वरो मम  ।  
प्रत्यक्षो नर्मदातीरे स्वयमेव भविष्यसि  ।  
अतीतानागतज्ञोऽहं त्वत्प्रसादादुमापते  ॥ ९७.८५ ॥  

ईश्वर उवाच -  
एवं भवतु ते पुत्र मत्प्रसादादसंशयम्  ।  
त्वयि भक्तिगृहीतोऽहं प्रत्यक्षो नर्मदातटे  ॥ ९७.८६ ॥  
सहस्रांशार्धभावेन प्रत्यक्षोऽहं त्वदाश्रमे  ।  
इत्युक्त्वा प्रययौ देवः कैलासं नगमुत्तमम्  ॥ ९७.८७ ॥  
पत्नीसङ्ग्रहणं जातं कृष्णद्वैपायनस्य तु  ।  
शास्त्रोक्तेन विधानेन पत्नी पालयतस्तथा  ॥ ९७.८८ ॥  
पुत्रो जातो ह्यपुत्रस्य पराशरसुतस्य च  ।  
देवैर्वर्धापितः सर्वैरिञ्चेन्द्रपुरोगमैः  ॥ ९७.८९ ॥  
पुत्रजन्मन्यथाजग्मुर्वशिष्ठाद्या मुनीश्वराः  ।  
तीर्थयात्राप्रसङ्गेन पराशरपुरोगमाः  ॥ ९७.९० ॥  
मन्वत्रिविष्णुहारीतयाज्ञवल्क्योशनोऽङ्गिराः  ।  
यमापस्तम्बसंवर्ताः कात्यायनबृहस्पती  ॥ ९७.९१ ॥  
एवमादिसहस्राणि लक्षकोटिशतानि च  ।  
सशिष्याश्च महाभागा नर्मदातटमाश्रिताः  ॥ ९७.९२ ॥  
व्यासाश्रमे शुभे रम्ये सन्तुष्टा आययुर्नृप  ।  
दृष्ट्वा तान्सोऽपि विप्रेन्द्रानभ्युत्थानकृतोद्यमः  ॥ ९७.९३ ॥  
पितुः पूर्वं प्रणम्यादौ सर्वेषां च यथाविधि  ।  
आसनानि ददौ भक्त्या पाद्यमर्घं न्यवेदयत् ॥ ९७.९४ ॥  
कृताञ्जलिपुटो भूत्वा वाक्यमेतदुवाच ह  ।  
उद्धृतोऽहं न सन्देहो युष्मत्सम्भाषणार्चनात् ॥ ९७.९५ ॥  
आरण्यानि च शाकानि फलान्यारण्यजानि च  ।  
तानि दास्यामि युष्माकं सर्वेषां प्रीतिपूर्वकम्  ॥ ९७.९६ ॥  
न्यमन्त्रयत तान्सर्वान्प्रत्येकं प्रणिपत्य च  ।  
ततस्ते प्रणतं दृष्ट्वा कृष्णद्वैपायनं मुनिम्  ॥ ९७.९७ ॥  
वर्धयित्वा जयाशीर्भिरवलोक्य परस्परम्  ।  
पराशरः समस्तैश्च वीक्षितो मुनिपुङ्गवैः  ॥ ९७.९८ ॥  
उत्तरं दीयतां तात कृष्णद्वैपायनस्य च  ।  
एवमुक्तस्तु तैः सर्वैर्भगवान्स पराशरः  ।  
प्रोवाच स्वात्मजं व्यासमृषीणां यच्चिकीर्षितम्  ॥ ९७.९९ ॥  

श्रीपराशर उवाच -  
नेच्छन्ति दक्षिणे कूले व्रतभङ्गभयादथ  ।  
भोजनं भोक्तुकामास्ते श्राद्धे चैव विशेषतः  ॥ ९७.१०० ॥  

व्यास उवाच -  
करोमि भवतामुक्तमत्रैव स्थीयतां क्षणम्  ।  
यावत्प्रसाद्य सरितं करोमि विधिमुत्तमम्  ॥ ९७.१०१ ॥  
एवमुक्त्वा शुचिर्भूत्वा नर्मदातटमास्थितः  ।  
स्तोत्रं जगाद सहसा तन्निबोध नरेश्वर  ॥ ९७.१०२ ॥  
जय भगवति देवि नमो वरदे जय पापविनाशिनी बहुफलदे  ।  
जय शुम्भनिशुम्भकपालधरे प्रणमामि तु देवनरार्तिहरे  ॥ ९७.१०३ ॥  
जय चन्द्रदिवाकरनेत्रधरे जय पावकभूषितवक्त्रवरे  ।  
जय भैरवदेहनिलीनपरे जय अन्धकरक्तविशोषकरे  ॥ ९७.१०४ ॥  
जय महिषविमर्दिनि शूलकरे जय लोकसमस्तकपापहरे  ।  
जय देवि पितामहरामनते जय भास्करशक्रशिरोऽवनते  ॥ ९७.१०५ ॥  
जय षण्मुखसायुध ईशनुते जय सागरगामिनि शम्भुनुते  ।  
जय दुःखदरिद्रविनाशकरे जय पुत्रकलत्रविवृद्धिकरे  ॥ ९७.१०६ ॥  
जय देवि समस्तशरीरधरे जय नाकविदर्शिनि दुःखहरे  ।  
जय व्याधिविनाशिनि मोक्षकरे जय वाञ्छितदायिनि सिद्धवरे  ॥ ९७.१०७ ॥  
एतद्व्यासकृतं स्तोत्रं यः पठेच्छिवसन्निधौ  ।  
गृहे वा शुद्धभावेन कामक्रोधविवर्जितः  ॥ ९७.१०८ ॥  
तस्य व्यासो भवेत्प्रीतः प्रीतश्च वृषवाहनः  ।  
प्रीता स्यान्नर्मदा देवी सर्वपापक्षयङ्करी  ॥ ९७.१०९ ॥  
न ते यान्ति यमालोकं यैः स्तुता भुवि नर्मदा  ।  
पितामहोऽपि मुह्येत देवि त्वद्गुणकीर्तनात् ॥ ९७.११० ॥  
वाक्पतिर्नैव ते वक्तुं स्वरूपं वेद नर्मदे  ।  
कथं गुणानहं देवि त्वदीयाञ्ज्ञातुमुत्सहे  ॥ ९७.१११ ॥  
इति ज्ञात्वा शुचिं भावं वाङ्मनःकायकर्मभिः  ।  
प्रसन्ना नर्मदादेवी ततो वचनमब्रवीत् ॥ ९७.११२ ॥  
सत्यवादेन तुष्टाहं भोभो व्यास महामुने  ।  
यदीच्छसि वरं किञ्चित्तं ते सर्वं ददाम्यहम्  ॥ ९७.११३ ॥  

व्यास उवाच -  
यदि तुष्टासि मे देवि यदि देयो वरो मम  ।  
आतिथ्यमुत्तरे कूले ऋषीणां दातुमर्हसि  ॥ ९७.११४ ॥  

नर्मदोवाच -  
अयुक्तं याचितं व्यास विमार्गे यत्प्रवर्तनम्  ।  
इन्द्रचन्द्रयमैः शक्यमुन्मार्गे न प्रवर्तितुम्  ॥ ९७.११५ ॥  
याचस्वान्यं वरं पुत्र यत्किञ्चिद्भुवि दुर्लभम्  ।  
एतच्छ्रुत्वा वचो देव्या व्यासो मूर्च्छां यतस्तदा  ॥ ९७.११६ ॥  
वृथा क्लेशोऽद्य मे जात इति मत्वा पपात ह  ।  
धरणी चलिता सर्वा सशैलवनकानना  ॥ ९७.११७ ॥  
मूर्च्छापन्नं ततो व्यासं दृष्ट्वा देवाः सवासवाः  ।  
हाहाकारमुखाः सर्वे तत्राजग्मुः सहस्रशः  ॥ ९७.११८ ॥  
व्यासमुत्थापयामासुर्वेदव्यसनतत्परम्  ।  
ब्राह्मणार्थे च सङ्क्लिष्टो नात्महेतोः सरिद्वरे  ॥ ९७.११९ ॥  
गवार्थे ब्राह्मणार्थे च सद्यः प्राणान्परित्यजेत् ।  
एवं सा नर्मदा प्रोक्ता ब्रह्माद्यैः सुरसत्तमैः  ॥ ९७.१२० ॥  
सुशीतलैस्तं बहुभिश्च वातैर्रेवाभ्यषिञ्चत्स्वजलेन भीता  ।  
सचेतनः सत्यवतीसुतोऽपि प्रणम्य देवान्सरितं जगाद  ॥ ९७.१२१ ॥  

व्यास उवाच -  
तीर्थैः समस्तैः किल सेवनाय फलं प्रदिष्टं मम मन्दभाग्यात् ।  
यद्देवि पुण्या विफला ममाशा आरण्यपुष्पाणि यथा जनानाम्  ॥ ९७.१२२ ॥  

नर्मदोवाच -  
यतो यतो मां हि महानुभाव निनीषते चित्तमिलातलेऽत्र  ।  
विन्ध्येन सार्द्धं तव मार्गमद्य यास्याम्यहं दण्डधरस्य पृष्ठे  ॥ ९७.१२३ ॥  
एवमुक्तो महातेजा व्यासः सत्यवतीसुतः  ।  
दक्षिणे चालयामास स्वाश्रमस्य सरिद्वराम्  ॥ ९७.१२४ ॥  
दण्डहस्तो महातेजा हुङ्कारमकरोन्मुनिः  ।  
व्यासहुङ्कारभीता सा चलिता रुद्रनन्दिनी  ॥ ९७.१२५ ॥  
दण्डेन दर्शयन्मार्गं देवी तत्र प्रवर्तिता  ।  
व्यासमार्गं गता देवी दृष्टा शक्रपुरोगमैः  ॥ ९७.१२६ ॥  
पुष्पवृष्टिं ततो देवा व्यमुञ्चन् सह किङ्करैः  ।  
किं कुर्मो ब्रूहि मे पुत्र कर्मणा ते स्म रञ्जिताः  ॥ ९७.१२७ ॥  

व्यास उवाच -  
तपश्च विपुलं कृत्वा दानं दत्त्वा महाफलम्  ।  
एतदेव नरैः कार्यं साधूनां यत्सुखावहम्  ॥ ९७.१२८ ॥  
यदि तुष्टा महाभागा अनुग्राह्यो ह्यहं यदि  ।  
तस्मान्ममाश्रमे सर्वैः स्थीयतां नात्र संशयः  ॥ ९७.१२९ ॥  
आतिथ्यं शाकपर्णेन रेवामृतविमिश्रितम्  ।  
प्रतिपन्नं समस्तैर्वः पराशरमुखैर्मम  ।  
स्थातव्यं स्वाश्रमे सर्वैर्रेवाया उत्तरे तटे  ॥ ९७.१३० ॥  

मार्कण्डेय उवाच -  
स्नानतर्पणनित्यानि कृतानि द्विजसत्तमैः  ।  
व्यासकुण्डे ततो गत्वा होमः सर्वैः प्रकल्पितः  ॥ ९७.१३१ ॥  
श्रीफलैर्बिल्वपत्रैश्च जुहुवुर्जातवेदसम्  ।  
गौतमो भृगुर्माण्डव्यो नारदो लोमशस्तथा  ॥ ९७.१३२ ॥  
पराशरस्तथा शङ्खः कौशिकश्च्यवनो मुनिः  ।  
पिप्पलादो वसिष्ठश्च नाचिकेतो महातपाः  ॥ ९७.१३३ ॥  
विश्वामित्रोऽप्यगस्त्यश्च उद्दालकयमौ तथा  ।  
शाण्डिल्यो जैमिनिः कण्वो याज्ञवल्क्योशनोऽङ्गिराः  ॥ ९७.१३४ ॥  
शातातपो दधीचिश्च कपिलो गालवस्तथा  ।  
जैगीषव्यस्तथा दक्षो भरतो मुद्गलस्तथा  ॥ ९७.१३५ ॥  
वात्स्यायनो महातेजाः संवर्तः शक्तिरेव च  ।  
जातूकर्ण्यो भरद्वाजो वालखिल्यारुणिस्तथा  ॥ ९७.१३६ ॥  
एवमादिसहस्राणि जुह्वते जातवेदसम्  ।  
अक्षमालाकरोत्कीर्णा ध्यानयोगपरायणाः  ॥ ९७.१३७ ॥  
एकचित्ता द्विजाः सर्वे चक्रुर्होमक्रियां तदा  ।  
ततः समुत्थितं लिङ्गं मोक्षदं व्याधिनाशनम्  ॥ ९७.१३८ ॥  
अच्छेद्यं परमं देवं दृष्ट्वा व्यासस्तुतोष च  ।  
पुष्पवृष्टिं ददुर्देवा आशीर्वादान्द्विजोत्तमाः  ॥ ९७.१३९ ॥  
साष्टाङ्गं प्रणतो व्यासो देवं दृष्ट्वा त्रिलोचनम्  ।  
ब्राह्मणान्पूजयामास शाकमूलफलेन च  ॥ ९७.१४० ॥  
पितृपूर्वं द्विजाः सर्वे भोजिताः पाण्डुनन्दन  ।  
आशीर्वादांस्ततः पुण्यान् दत्त्वा विप्रा ययुः पुनः  ॥ ९७.१४१ ॥  
तदा प्रभृति तत्तीर्थं व्यासाख्यं प्रोच्यते बुधैः  ॥ ९७.१४२ ॥  

युधिष्ठिर उवाच -  
व्यासतीर्थस्य यत्पुण्यं तत्सर्वं कथयस्व मे  ।  
स्नानदानविधानं च यस्मिन्काले महाफलम्  ॥ ९७.१४३ ॥  

श्रीमार्कण्डेय उवाच -  
कथयामि समस्तं ते भ्रातृभिः सह पाण्डव  ।  
कार्त्तिकस्य सिते पक्षे चतुर्दश्यां जितेन्द्रियः  ॥ ९७.१४४ ॥  
उपोष्य यो नरो भक्त्या रात्रौ कुर्वीत जागरम्  ।  
स्नापयेदीश्वरं भक्त्या क्षौद्रक्षीरेण सर्पिषा  ॥ ९७.१४५ ॥  
दध्ना च खण्डयुक्तेन कुशतोयेन वै पुनः  ।  
श्रीखण्डेन सुगन्धेन गुण्ठयेत्परमेश्वरम्  ॥ ९७.१४६ ॥  
ततः सुगन्धकुसुमैर्बिल्वपत्रैश्च पूजयेत् ।  
मुचुकुन्देन कुन्देन कुशजातीप्रसूनकैः  ॥ ९७.१४७ ॥  
उन्मत्तमुनिपुष्पैश्च तथान्यैः कालसम्भवैः  ।  
अर्चयेत्परया भक्त्या द्वीपेश्वरमनुत्तमम्  ॥ ९७.१४८ ॥  
इक्षुगडुकदानेन तुष्यते परमेश्वरः  ।  
गडुकाष्टकदानेन पातकं यात्यहोर्जितम्  ॥ ९७.१४९ ॥  
मासर्जितं च नश्येत गडुकाष्टशतेन च  ।  
षाण्मासिकं सहस्रेण द्विगुणैरब्दिकं तथा  ॥ ९७.१५० ॥  
आजन्मजनितं पापमयुतेन प्रणश्यति  ।  
द्विगुणैर्नश्यते व्याधिस्त्रिगुणैः स्याद्धनागमः  ॥ ९७.१५१ ॥  
षड्गुणैर्जायते वाग्मी सिद्धस्तद्द्विगुणैस्तथा  ।  
रुद्रत्वं दशलक्षैश्च जायते नात्र संशयः  ॥ ९७.१५२ ॥  
पौर्णमास्यां नृपश्रेष्ठ स्नानं कुर्वीत भक्तितः  ।  
मन्त्रोक्तेन विधानेन सर्वपापक्षयङ्करम्  ॥ ९७.१५३ ॥  
वारुणं च तथाग्नेयं ब्राह्मयं चैवाक्षयङ्करम्  ।  
देवान्पित्ःन्मनुष्यांश्च विधिवत्तर्पयेद्बुधः  ॥ ९७.१५४ ॥  
ऋचा ऋग्वेदजं पुण्यं साम्ना सामफलं लभेत् ।  
यजुर्वेदस्य यजुषा गायत्र्या सर्वमाप्नुयात् ॥ ९७.१५५ ॥  
अक्षरं च जपेन्मन्त्रं सौरं वा शिवदैवतम्  ।  
अथवा वैष्णवं मन्त्रं द्वादशाक्षरसञ्ज्ञितम्  ॥ ९७.१५६ ॥  
पूजयेद्ब्राह्मणान्भक्त्या सर्वलक्षणलक्षितान्  ।  
स्वदारनिरतान्विप्रान्दम्भलोभविवर्जितान्  ॥ ९७.१५७ ॥  
भिन्नवृत्तिकरान् पापान् पतिताञ्छूद्रसेवनान्  ।  
शूद्रीग्रहणसंयुक्तान्वृषली यस्य मन्दिरे  ॥ ९७.१५८ ॥  
परोक्षवादिनो दुष्टान्गुरुनिन्दापरायणान्  ।  
वेदद्वेषणशीलांश्च हैतुकान् बकवृत्तिकान्  ॥ ९७.१५९ ॥  
ईदृशान्वर्जयेच्छ्राद्धे दाने सर्वव्रतेषु च  ।  
गायत्रीसारमात्रोऽपि वरं विप्रः सुयन्त्रितः  ॥ ९७.१६० ॥  
नायन्त्रितश्चतुर्वेदी सर्वाशी सर्वविक्रयी  ।  
ईदृशान्पूजयेद्विप्रानन्नदानहिरण्यतः  ॥ ९७.१६१ ॥  
उपानहौ च वस्त्राणि शय्यां छत्रमथासनम्  ।  
यो दद्याद्ब्राह्मणे भक्त्या सोऽपि स्वर्गे महीयते  ॥ ९७.१६२ ॥  
प्रत्यक्षा सुरभी तत्र जलधेनुस्तथाघृता  ।  
तिलधेनुः प्रदातव्या महिष्यश्च तथैव च  ॥ ९७.१६३ ॥  
कृष्णाजिनप्रदाता यो दाता यस्तिलसर्पिषोः  ।  
कन्यापुस्तकयोर्दाता सोऽक्षयं लोकमाप्नुयात् ॥ ९७.१६४ ॥  
धूर्वाहौ खुरसंयुक्तौ धान्योपस्करसंयुतौ  ।  
दापयेत्स्वर्गकामस्तु इति मे सत्यभाषितम्  ॥ ९७.१६५ ॥  
सूत्रेण वेष्टयेद्द्वीपमथवा जगतीं शुभम्  ।  
मन्दिरं परया भक्त्या परमेशमथापि वा  ॥ ९७.१६६ ॥  
प्रदक्षिणां विधानेन यः करोत्यत्र मानवः  ।  
जम्बूप्लाक्षाह्वयौ द्वीपौ शाल्मलिश्चापरो नृप  ॥ ९७.१६७ ॥  
कुशः क्रौञ्चस्तथा काशः पुष्करश्चैव सप्तमः  ।  
सप्तसागरपर्यन्ता वेष्टिता तेन भारत  ॥ ९७.१६८ ॥  
द्वीपेश्वरे महाराज वृषोत्सर्गं च कारयेत् ।  
वृषेणारुणवर्णेन माहेशं लोकमाप्नुयात् ॥ ९७.१६९ ॥  
यस्तु वै पाण्डुरो वक्त्रे ललाटे पादयोस्तथा  ।  
लाङ्गूले यस्तु वै शुभ्रः स वै नाकस्य दर्शकः  ॥ ९७.१७० ॥  
नीलोऽयमीदृशः प्रोक्तो यस्तु द्वीपेश्वरे त्यजेत् ।  
स समाः रोमसङ्ख्याता नाके वसति भारत  ॥ ९७.१७१ ॥  
सौरं च शाङ्करं लोकं वैरञ्चं वैष्णवं क्रमात् ।  
भुनक्ति स्वेच्छया राजन्व्यासतीर्थप्रभावतः  ॥ ९७.१७२ ॥  
सपत्नीकं ततो विप्रं पूजयेत्तत्र भक्तितः  ।  
सितरक्तानि वस्त्राणि यो दद्यादग्रजन्मने  ॥ ९७.१७३ ॥  
कृत्वा प्रदक्षिणं युग्मं प्रीयतां मे जगद्गुरुः  ।  
नास्ति विप्रसमो बन्धुरिह लोके परत्र च  ॥ ९७.१७४ ॥  
यमलोके महाघोरे पतन्तं योऽभिरक्षति  ।  
इतिहासपुराणज्ञं विष्णुभक्तं जितेन्द्रियम्  ॥ ९७.१७५ ॥  
पूजयेत्परया भक्त्या सामगं वा विशेषतः  ।  
द्वीपेश्वरं च ये भक्त्या संस्मरन्ति गृहे स्थिताः  ॥ ९७.१७६ ॥  
न तेषां जायते शोको न हानिर्न च दुष्कृतम्  ।  
प्रथमं पूजयेत्तत्र लिङ्गं सिद्धेश्वरं ततः  ॥ ९७.१७७ ॥  
यत्र सिद्धो महाभागो व्यासः सत्यवतीसुतः  ।  
अस्यैव पूजनात्सिद्धो धारासर्पो महामतिः  ॥ ९७.१७८ ॥  
तत्र तीर्थे तु यो राजन्प्राणत्यागं करोति च  ।  
सूर्यलोकमसौ भित्त्वा प्रयाति शिवसन्निधौ  ॥ ९७.१७९ ॥  
समाः सहस्राणि च सप्त वै जले दशैकमग्नौ पतने च षोडश  ।  
महाहवे षष्टिरशीति गोग्रहे ह्यनाशके भारत चाक्षया गतिः  ॥ ९७.१८० ॥  
पिता पितामहश्चैव तथैव प्रपितामहः  ।  
वायुभूतं निरीक्षन्ते ह्यागच्छन्तं स्वगोत्रजम्  ॥ ९७.१८१ ॥  
अस्मद्गोत्रेऽस्ति कः पुत्रो यो नो दद्यात्तिलोदकम्  ।  
कार्त्तिक्यां च विशेषेण वेशाख्यां वा तथैव च  ॥ ९७.१८२ ॥  
स्वर्गतिं च प्रयास्यामस्तत्र तीर्थोपसेवनात् ।  
एतत्ते कथितं सर्वं द्वीपेश्वरमनुत्तमम्  ॥ ९७.१८३ ॥  
यः पठेत्परया भक्त्या शृणुयात्तद्गतो नृप  ।  
सोऽपि पापविनिर्मुक्तो मोदते शिवमन्दिरे  ॥ ९७.१८४ ॥  
ऊषरं सर्वतीर्थानां निर्मितं मुनिपुङ्गवैः  ।  
कामप्रदं नृपश्रेष्ठ व्यासतीर्थं न संशयः  ॥ ९७.१८५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे व्यासतीर्थमाहात्म्यवर्णनं नाम सप्तनवतितमोऽध्यायः ॥  


ऋKV अध्याय ९८  

श्रीमार्कण्डेय उवाच -  
ततो गच्छेत्तु राजेन्द्र प्रभासेश्वरमुत्तमम्  ।  
विख्यातं त्रिषु लोकेषु स्वर्गसोपानमुत्तमम्  ॥ ९८.१ ॥  

युधिष्ठिर उवाच -  
प्रभासं तात मे ब्रूहि कथं जातं महाफलम्  ।  
स्वर्गसोपानदं दृश्यं सङ्क्षेपात्कथयस्व मे  ॥ ९८.२ ॥  

श्रीमार्कण्डेय उवाच -  
दुर्भगा रविपत्नी च प्रभानामेति विश्रुता  ।  
तया चाराधितः शम्भुरुग्रेण तपसा पुरा  ॥ ९८.३ ॥  
वायुभक्षा स्थिता वर्षं वर्षं ध्यानपरायणा  ।  
ततस्तुष्टो महादेवः प्रभायाः पाण्डुनन्दन  ॥ ९८.४ ॥  

ईश्वर उवाच -  
कस्मात्सङ्क्लिश्यसे बाले कथ्यतां यद्विवक्षितम्  ।  
अहं हि भास्करोऽप्येको नानात्वं नैव विद्यते  ॥ ९८.५ ॥  

प्रभोवाच -  
नान्यो देवः स्त्रियः शम्भो विना भर्त्रा क्वचित्प्रभो  ।  
सगुणो निर्गुणो वापि धनाढ्यो वाप्यकिञ्चनः  ॥ ९८.६ ॥  
प्रियो वा यदि वा द्वेष्यः स्त्रीणां भर्तैव दैवतम्  ।  
दुर्भगत्वेन दग्धाहं सखीमध्ये सुरेश्वर  ।  
भर्त्तर्यल्लब्धसौख्यास्मि तेन क्लिश्याम्यहं भृशम्  ॥ ९८.७ ॥  

ईश्वर उवाच -  
वल्लभा भास्करस्यैव मत्प्रसादाद्भविष्यसि  ॥ ९८.८ ॥  

पार्वत्युवाच -  
अप्रमाणं भवद्वाक्यं भास्करोऽपि करिष्यति  ।  
वृथा क्लेशो भवेदस्याः प्रभायाः परमेश्वर  ॥ ९८.९ ॥  
उमावाक्यान्महेशानध्यातस्तिमिरनाशनः  ।  
आगतो गगनाद्भानुर्नर्मदोत्तररोधसि  ॥ ९८.१० ॥  

भानुरुवाच -  
आहूतोऽस्मि कथं देव ह्यघासुरनिषूदन  ॥ ९८.११ ॥  

ईश्वर उवाच -  
प्रभां पालय भो भानो सन्तोषेण परेण हि  ॥ ९८.१२ ॥  

उमोवाच -  
प्रभाया मन्दिरे नित्यं स्थीयतां हिमनाशन  ।  
अग्रपत्नी समस्तानां भार्याणां क्रियतां रवे  ॥ ९८.१३ ॥  

भानुरुवाच -  
एवं देवि करिष्यामि तव वाक्यं वरानने  ।  
एतच्छ्रुत्वा प्रभाहूता प्रत्युवाच महेश्वरम्  ॥ ९८.१४ ॥  

प्रभोवाच -  
स्वांशेन स्थीयतां देव मन्मथारे उमापते  ।  
एकांशः स्थाप्यतामत्र तीर्थस्योन्मीलनाय च  ॥ ९८.१५ ॥  

श्रीमार्कण्डेय उवाच -  
सर्वदेवमयं लिङ्गं स्थापितं तत्र पाण्डव  ।  
प्रभासेश इति ख्यातं सर्वलोकेषु दुर्लभम्  ॥ ९८.१६ ॥  
अन्यानि यानि तीर्थानि काले तानि फलन्ति वै  ।  
प्रभासेशस्तु राजेन्द्र सद्यः कामफलप्रदः  ॥ ९८.१७ ॥  
माघमासे सिते पक्षे सप्तम्यां च विशेषतः  ।  
अश्वं यः स्पर्शयेत्तत्र यथोक्तब्राह्मणे नृप  ॥ ९८.१८ ॥  
इन्द्रत्वं प्राप्यते तेन भास्करस्याथवा पदम्  ।  
स्नात्वा परमया भक्त्या दानं दद्याद्द्विजातये  ॥ ९८.१९ ॥  
गोप्रदाता लभेत्स्वर्गं सत्यलोकं वरेश्वर  ।  
सर्वाङ्गसुन्दरीं शुभ्रां क्षीरिणीं तरुणीं शुभाम्  ॥ ९८.२० ॥  
सवत्सां घण्टासंयुक्तां कांस्यपात्रावदोहिनीम्  ।  
ददते ये नृपश्रेष्ठ न ते यान्ति यमालयम्  ॥ ९८.२१ ॥  
अथ यः परया भक्त्या स्नानं देवस्य कारयेत् ।  
स प्राप्नोति परं लोकं यावदाभूतसम्प्लवम्  ॥ ९८.२२ ॥  
दौर्भाग्यं नाशमायाति स्नानमात्रेण पाण्डव  ।  
तत्र तीर्थे तु यो भक्त्या कन्यादानं प्रयच्छति  ॥ ९८.२३ ॥  
ब्राह्मणाय विवाहेन दापयेत्पाण्डुनन्दन  ।  
समानवयसे देया कुलशीलधनैस्तथा  ॥ ९८.२४ ॥  
ये ददन्ते महाराज ह्यपि पातकसंयुताः  ।  
तेषां पापानि लीयन्ते ह्युदके लवणं यथा  ॥ ९८.२५ ॥  
स्वामिद्रोहकृतं पापं निक्षेपस्यापहारिणि  ।  
मित्रघ्ने च कृतघ्ने च कूटसाक्ष्यसमुद्भवम्  ॥ ९८.२६ ॥  
तद्ग्रामोद्यानभेदोत्थं परदारनिषेवणम्  ।  
वार्द्धुषिकस्य यत्पापं यत्पापं स्तेयसम्भवम्  ॥ ९८.२७ ॥  
कूपभेदोद्भवं यच्च बैडालव्रतधारिणः  ।  
दाम्भिकं वृक्षच्छेदोत्थं विवाहस्य निषेधजम्  ॥ ९८.२८ ॥  
आरामस्थतरुच्छेदमगम्यागमनोद्भवम्  ।  
स्वभार्यात्यजने यच्च परभार्यासमीहनात् ॥ ९८.२९ ॥  
ब्रह्मस्वहरणे यच्च गरदे गोविघातिनि  ।  
विद्याविक्रयणोत्थं च संसर्गाद्यच्च पातकम्  ॥ ९८.३० ॥  
श्वबिडालवधाद्घोरं सर्पशूद्रोद्भवं तथा  ।  
भूमिहर्तुश्च यत्पापं भूमिहारिणि चैव हि  ॥ ९८.३१ ॥  
मा ददस्वेति यत्पापं गोवह्निब्राह्मणेषु च  ।  
तत्पापं याति विलयं कन्यादानेन पाण्डव  ॥ ९८.३२ ॥  
स गत्वा भास्करं लोकं रुद्रलोके शुभे व्रजेत् ।  
क्रीडते रुद्रलोकस्थो यावदिन्द्राश्चतुर्दश  ॥ ९८.३३ ॥  
सर्वपापक्षये जाते शिवे भवति भावना  ।  
एतद्व्रजति यस्तीर्थं प्रभासं पाण्डुनन्दन  ॥ ९८.३४ ॥  
सर्वतीर्थफलं प्राप्य सोऽश्वमेधफलं लभेत् ।  
गोप्रदानं महापुण्यं सर्वपापक्षयं परम्  ।  
प्रशस्तं सर्वकालं हि चतुर्दश्यां विशेषतः  ॥ ९८.३५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे प्रभासतीर्थमाहात्म्यवर्णनं नामाष्टनवतितमोऽध्यायः ॥  


ऋKV अध्याय ९९  

श्रीमार्कण्डेय उवाच -  
ततो गच्छेन्महीपाल नर्मदादक्षिणे तटे  ।  
स्थापितं वासुकीशं तु समस्ताघौघनाशनम्  ॥ ९९.१ ॥  

युधिष्ठिर उवाच -  
कस्माच्च कारणात्तात रेवाया दक्षिणे तटे  ।  
वासुकीशस्थापितो वै विस्तराद्वद मे गुरो  ॥ ९९.२ ॥  

श्रीमार्कण्डेय उवाच -  
एतत्सर्वं समास्थाय नृत्यं शम्भुश्चकार वै  ॥ ९९.३ ॥  
श्रमादजायत स्वेदो गङ्गातोयविमिश्रितम्  ।  
पतन्तमुरगोऽश्नाति हरमौलिविनिर्गतम्  ॥ ९९.४ ॥  
मन्दाकिनी ततः क्रुद्धा व्यालस्योपरि भारत  ।  
प्राप्नुह्यजगरत्त्वं हि भुजङ्ग क्षुद्रजन्तुक  ॥ ९९.५ ॥  

वासुकिरुवाच -  
अनुग्राह्योऽस्मि ते पापो दुर्नयोऽहं हरादृते  ।  
त्रैलोक्यपावनी पुण्या सरित्त्वं शुभलक्षणा  ॥ ९९.६ ॥  
संसारच्छेदनकरी ह्यार्तानामार्तिनाशनी  ।  
स्वर्गद्वारे स्थिता त्वं हि दयां कुरु मयीश्वरि  ॥ ९९.७ ॥  

गङ्गोवाच -  
कुरुष्व विपुलं विन्ध्यं तपस्त्वं शङ्करं प्रति  ।  
ततः प्राप्स्यसि स्वं स्थानं पन्नगत्वं ममाज्ञया  ॥ ९९.८ ॥  

श्रीमार्कण्डेय उवाच -  
ततोऽसौ त्वरितो विन्ध्यं नागो गत्वा नगं शुभम्  ।  
तपस्तप्तुं समारेभे शङ्कराराधनोद्यतः  ॥ ९९.९ ॥  
नित्यं दध्यौ महादेवं त्र्यक्षं डमरुकोद्यतम्  ।  
ततो वर्षशते पूर्ण उपरुद्धो जगद्गुरुः  ।  
आगतस्तत्समीपं तु श्लक्ष्णां वाणीमुदाहरत् ॥ ९९.१० ॥  
वरं वरय मे वत्स पन्नग त्वं कृतादर  ॥ ९९.११ ॥  

वासुकिरुवाच -  
यदि तुष्टोऽसि मे देव वरं दास्यसि शङ्कर  ।  
प्रसादात्तव देवेश भूयान्निष्पापता मम  ।  
तीर्थं किञ्चित्समाख्याहि सर्वपापप्रणाशनम्  ॥ ९९.१२ ॥  

ईश्वर उवाच -  
पन्नग त्वं महाबाहो रेवां गच्छ शुभङ्करीम्  ।  
याम्ये तस्यास्तटे पुण्ये स्नानं कुरु यथाविधि  ॥ ९९.१३ ॥  
इत्युक्त्वान्तर्दधे देवो वासुकिस्त्वरयान्वितः  ।  
रूपेणाजगरेणैव प्रविष्टो नर्मदाजलम्  ॥ ९९.१४ ॥  
मार्गेण तस्य सञ्जातं जाह्नव्याः स्रोत उत्तमम्  ।  
निर्धूतकल्मषः सर्पः सञ्जातो नर्मदाजले  ॥ ९९.१५ ॥  
स्थापितः शङ्करस्तत्र नर्मदायां युधिष्ठिर  ।  
ततो नागेश्वरं लिङ्गं प्रसिद्धं पापनाशनम्  ॥ ९९.१६ ॥  
अष्टम्यां वा चतुर्दश्यां स्नापयेन्मधुना शिवम्  ।  
विमुक्तकल्मषः सद्यो जायते नात्र संशयः  ॥ ९९.१७ ॥  
अपुत्रा ये नराः पार्थ स्नानं कुर्वन्ति सङ्गमे  ।  
ते लभन्ते सुताञ्छ्रेष्ठान् कार्त्तवीर्योपमाञ्छुभान्  ॥ ९९.१८ ॥  
श्राद्धं तत्रैव यः कुर्यादुपवासपरायणः  ।  
कुर्वन्प्रमोचयेत्प्रेतान्नरकान्नृपनन्दन  ॥ ९९.१९ ॥  
सर्पाणां च भयं वंशे ज्ञातिवर्गे न जायते  ।  
निर्दोषं नन्दते तस्य कुलं नागप्रसादतः  ॥ ९९.२० ॥  
एतत्ते सर्वमाख्यातं तव स्नेहान्नृपोत्तम  ॥ ९९.२१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नागेश्वरतीर्थमाहात्म्यवर्णनं नामैकोनशततमोऽध्यायः ॥  


ऋKV अध्याय १००  

श्रीमार्कण्डेय उवाच -  
ततो गच्छेन्महीपाल तीर्थं परमरोचनम्  ।  
मार्कण्डेशमिति ख्यातं नर्मदादक्षिणे तटे  ॥ १००.१ ॥  
उत्तमं सर्वतीर्थानां गीर्वाणैर्वन्दितं शिवम्  ।  
गुह्याद्गुह्यतरं पुत्र नाख्यातं कस्यचिन्मया  ॥ १००.२ ॥  
स्थापितं तु मया पूर्वं स्वर्गसोपानसन्निभम्  ।  
ज्ञानं तत्रैव मे जातं प्रसादाच्छङ्करस्य च  ॥ १००.३ ॥  
अन्यस्तत्रैव यो गत्वा द्रुपदामन्तर्जले जपेत् ।  
स पातकैरशेषश्च मुच्यते पाण्डुनन्दन  ॥ १००.४ ॥  
वाचिकैर्मानसैश्च वा कर्मजैरपि पातकैः  ।  
पिण्डिकां चाप्यवष्टभ्य याम्यामाशां च संस्थितः  ॥ १००.५ ॥  
योजयेच्छूलिनं भक्त्या द्वात्रिंशद्बहुरूपिणम्  ।  
देहपाते शिवं गच्छेदिति मे निश्चयो नृप  ॥ १००.६ ॥  
आज्येन बोधयेद्दीपमष्टम्यां निशि भारत  ।  
स्वर्गलोकमवाप्नोति इत्येवं शङ्करोऽब्रवीत् ॥ १००.७ ॥  
श्राद्धं तत्रैव यो भक्त्या कुर्वीत नृपनन्दन  ।  
पितरस्तस्य तृप्यन्ति यावदाभूतसम्प्लवम्  ॥ १००.८ ॥  
इङ्गुदैर्बदरैर्बिल्वैरक्षतेन जलेन वा  ।  
तर्पयेत्तत्र यो वंश्यानाप्नुयाज्जन्मनः फलम्  ॥ १००.९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मार्कण्डेश्वरतीर्थमाहात्म्यवर्णनं नाम शततमोऽध्यायः ॥  


ऋKV अध्याय १०१  

श्रीमार्कण्डेय उवाच -  
ततो गच्छेत्तु राजेन्द्र तीर्थं परमशोभनम्  ।  
उत्तरे नर्मदाकूले यज्ञवाटस्य मध्यतः  ॥ १०१.१ ॥  
सङ्कर्षणमिति ख्यातं पृथिव्यां पापनाशनम्  ।  
तपश्चीर्णं पुरा राजन्बलभद्रेण तत्र वै  ॥ १०१.२ ॥  
गीर्वाणा अपि तत्रैव सन्निधौ नृपनन्दन  ।  
उमया सहितः शम्भुः स्थितस्तत्रैव केशवः  ॥ १०१.३ ॥  
बलभद्रेण राजेन्द्र प्राणिनामुपकारतः  ।  
स्थापितः परया भक्त्या शङ्करः पापनाशनः  ॥ १०१.४ ॥  
यस्तत्र स्नाति वै भक्त्या जितक्रोधो जितेन्द्रियः  ।  
एकादश्यां सिते पक्षे मधुना स्नापयेच्छिवम्  ॥ १०१.५ ॥  
श्राद्धं तत्रैव यो भक्त्या पित्ःणामथ दापयेत् ।  
स याति परमं स्थानं बलभद्रवचो यथा  ॥ १०१.६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सङ्कर्षणतीर्थमाहात्म्यवर्णनं नामैकाधिकशततमोऽध्यायः ॥  


ऋKV अध्याय १०२  

मार्कण्डेय उवाच -  
मन्मथेशं ततो गच्छेत्सर्वदेवनमस्कृतम्  ।  
स्नानमात्रान्नरो राजन्यमलोकं न पश्यति  ॥ १०२.१ ॥  
अनपत्या या च नारी स्नायाद्वै पाण्डुनन्दन  ।  
पुत्रं सा लभते पार्थ सत्यसङ्घं दृढव्रतम्  ॥ १०२.२ ॥  
तत्र स्नात्वा नरो राजञ्छुचिः प्रयतमानसः  ।  
उपोष्य रजनीमेकां गोसहस्रफलं लभेत् ॥ १०२.३ ॥  
कामिकं तीर्थराजं तु तादृशं न भविष्यति  ।  
त्रिरात्रं कुरुते राजन्स गोलक्षफलं लभेत् ॥ १०२.४ ॥  
तत्र नृत्यं प्रकर्तव्यं तुष्यते परमेश्वरः  ।  
गीतवादित्रनिर्घोषै रात्रौ जागरणेन च  ॥ १०२.५ ॥  
एरण्ड्यां च महादेवो दृष्टो मे मन्मथेश्वरः  ।  
किं समर्थो यमो रुष्टो भद्रो भद्राणि पश्यति  ॥ १०२.६ ॥  
कामेन स्थापितः शम्भुरेतस्मात्कामदो नृप  ।  
सोपानः स्वर्गमार्गस्य पृथिव्यां मन्मथेश्वरः  ॥ १०२.७ ॥  
विशेषश्चात्र सन्ध्यायां श्राद्धदाने च भारत  ।  
अन्नदानेन राजेन्द्र कीर्तितं फलमुत्तमम्  ॥ १०२.८ ॥  
एतत्ते सर्वमाख्यातं तव भक्त्या तु भारत  ।  
पृथिव्यां सागरान्तायां प्रख्यातो मन्मथेश्वरः  ॥ १०२.९ ॥  
गोदानं पाण्डवश्रेष्ठ त्रयोदश्यां प्रकारयेत् ।  
चैत्रे मासि सिते पक्षे तत्र गत्वा जितेन्द्रियः  ॥ १०२.१० ॥  
रात्रौ जागरणं कृत्वा देवस्याग्रे नृपोत्तम  ।  
दीपं भक्त्या घृतेनैव देवस्याग्रे निवेदयेत् ॥ १०२.११ ॥  
स्त्र्यथ वा पुरुषो वापि सममेतत्फलं स्मृतम्  ॥ १०२.१२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मन्मथेश्वरतीर्थमाहात्म्यवर्णनं नाम द्व्यधिकशततमोऽध्यायः ॥  


ऋKV अध्याय १०३  

श्रीमार्कण्डेय उवाच -  
ततो गच्छेन्महीपाल एरण्डीसङ्गमं परम्  ।  
यच्छ्रुतं वै मया राजञ्छिवस्य वदतः पुरा  ॥ १०३.१ ॥  
एतदेव पुरा प्रश्नं गौर्या पृष्टस्तु शङ्करः  ।  
प्रोवाच नृपशार्दूल गुह्याद्गुह्यतरं शुभम्  ॥ १०३.२ ॥  

ईश्वर उवाच -  
शृणु देवि परं गुह्यं नाख्यातं कस्यचिन्मया  ।  
रेवायाश्चोत्तरे कूले तीर्थं परमशोभनम्  ।  
भ्रूणहत्याहरं देवि कामदं पुत्रवर्धनम्  ॥ १०३.३ ॥  

पार्वत्युवाच -  
कथयस्व महादेव तीर्थं परमशोभनम्  ।  
भ्रूणहत्याहरं कस्मात्कामदं स्वर्गदर्शनम्  ॥ १०३.४ ॥  

ईश्वर उवाच -  
अत्रिर्नाम महादेवि मानसो ब्रह्मणः सुतः  ।  
अग्निहोत्ररतो नित्यं देवतातिथिपूजकः  ॥ १०३.५ ॥  
सोमसंस्थाश्च सप्तैव कृता विप्रेण पार्वति  ।  
अनसूयेति विख्याता भार्या तस्य गुणान्विता  ॥ १०३.६ ॥  
पतिव्रता पतिप्राणा पत्युः कार्यहिते रता  ।  
एवं याति ततः काले न पुत्रा न च पुत्रिका  ॥ १०३.७ ॥  
अपराह्णे महादेवि सुखासीनौ तु सुन्दरि  ।  
वदन्तौ सुखदुःखानि पूर्ववृत्तानि यानि च  ॥ १०३.८ ॥  

अत्रिरुवाच -  
सौम्ये शुभे प्रिये कान्ते चारुसर्वाङ्गसुन्दरि  ।  
विद्याविनयसम्पन्ने पद्मपत्रनिभेक्षणे  ॥ १०३.९ ॥  
पूर्णचन्द्रनिभाकारे पृथुश्रोणिभरालसे  ।  
न त्वया सदृशी नारी त्रैलोक्ये सचराचरे  ॥ १०३.१० ॥  
रतिपुत्रफला नारी पठ्यते वेदवादिभिः  ।  
पुत्रहीनस्य यत्सौख्यं तत्सौख्यं मम सुन्दरि  ॥ १०३.११ ॥  
यथाहं न तथा पुत्रः समर्थः सर्वकर्मसु  ।  
पुन्नामनरकाद्भद्रे जातमात्रेण सुन्दरि  ॥ १०३.१२ ॥  
पतन्तं रक्षयेद्देवि महापातकिनं यदि  ।  
महाघोरे गता वापि दुष्टकर्मपितामहाः  ॥ १०३.१३ ॥  
तद्धरन्ति सुपुत्राश्च वैतरण्यां गतानपि  ।  
पुत्रेण लोकाञ्जयति पौत्रेण परमा गतिः  ॥ १०३.१४ ॥  
अथ पुत्रस्य पौत्रेण प्रगच्छेद्ब्रह्म शाश्वतम्  ।  
नास्ति पुत्रसमो बन्धुरिह लोके परत्र च  ॥ १०३.१५ ॥  
अहश्च मध्यरात्रे च चिन्तयानस्य सर्वदा  ।  
शुष्यन्ति मम गात्राणि ग्रीष्मे नद्युदकं यथा  ॥ १०३.१६ ॥  

अनसूयोवाच -  
यत्त्वया शोचितं विप्र तत्सर्वं शोचयाम्यहम्  ।  
तवोद्वेगकरं यच्च तन्मे दहति चेतसि  ॥ १०३.१७ ॥  
येन पुत्रा भविष्यन्ति आयुष्मन्तो गुणान्विताः  ।  
तत्कार्यं च समीक्षस्व येन तुष्येत्प्रजापतिः  ॥ १०३.१८ ॥  

अत्रिरुवाच -  
तपस्तप्तं मया भद्रे जातमात्रेण दुष्करम्  ।  
व्रतोपवासनियमैः शाकाहारेण सुन्दरि  ॥ १०३.१९ ॥  
क्षीणदेहस्तु तिष्ठामि ह्यशक्तोऽहं महाव्रते  ।  
तेन शोचामि चात्मानं रहस्यं कथितं मया  ॥ १०३.२० ॥  

अनसूयोवाच -  
भर्तुः पतिव्रता नारी रतिपुत्रविवर्धिनी  ।  
त्रिवर्गसाधना सा च श्लाघ्या च विदुषां जने  ॥ १०३.२१ ॥  
जपस्तपस्तीर्थयात्रा मृडेज्यामन्त्रसाधनम्  ।  
देवताराधनं चैव स्त्रीशूद्रपतनानि षट् ॥ १०३.२२ ॥  
ईदृशं तु महादोषं स्त्रीणां तु व्रतसाधने  ।  
वदन्ति मुनयः सर्वे यथोक्तं वेदभाषितम्  ॥ १०३.२३ ॥  
अनुज्ञाता त्वया ब्रह्मंस्तपस्तप्स्यामि दुष्करम्  ।  
पुत्रार्थित्वं समुद्दिश्य तोषयामि सुरोत्तमान्  ॥ १०३.२४ ॥  

अत्रिरुवाच -  
साधु साधु महाप्राज्ञे मम सन्तोषकारिणि  ।  
आज्ञाता त्वं मया भद्रे पुत्रार्थं तप आश्रय  ॥ १०३.२५ ॥  
देवतानां मनुष्याणां पित्ःणामनृणो भवे  ।  
न भार्यासदृशो बन्धुस्त्रिषु लोकेषु विद्यते  ॥ १०३.२६ ॥  
तेन देवाः प्रशंसन्ति न भार्यासदृशं सुखम्  ।  
सन्मुखे मन्मुखाः पुत्राः विलोमे तु पराङ्मुखाः  ॥ १०३.२७ ॥  
तेन भार्यां प्रशंसन्ति सदेवासुरमानुषाः  ।  
महाव्रते महाप्राज्ञे सत्त्ववति शुभेक्षणे  ॥ १०३.२८ ॥  
तपस्तपस्व शीघ्रं त्वं पुत्रार्थं तु ममाज्ञया  ।  
एतद्वाक्यावसाने तु साष्टाङ्गं प्रणताब्रवीत् ॥ १०३.२९ ॥  
त्वत्प्रसादेन विप्रेन्द्र सर्वान्कामानवाप्नुयाम्  ।  
हंसलीलागतिः सा च मृगाक्षी वरवर्णिनी  ॥ १०३.३० ॥  
नियमस्था ततो भूत्वा सम्प्राप्ता नर्मदां नदीम्  ।  
शिवस्वेदोद्भवां देवीं सर्वपापप्रणाशनीम्  ॥ १०३.३१ ॥  
यस्या दर्शनमात्रेण नश्यते पापसञ्चयः  ।  
स्नानमात्रेण वै यस्या अश्वमेधफलं लभेत् ॥ १०३.३२ ॥  
ये पिबन्ति महादेवि श्रद्दधानाः पयः शुभम्  ।  
सोमपानेन तत्तुल्यं नात्र कार्या विचारणा  ॥ १०३.३३ ॥  
ये स्मरन्ति दिवा रात्रौ योजनानां शतैरपि  ।  
मुच्यन्ते सर्वपापेभ्यो रुद्रलोकं प्रयान्ति ते  ॥ १०३.३४ ॥  
नर्मदायाः समीपे तु तावुभौ योजनद्वये  ।  
न पश्यन्ति यमं तत्र ये मृता वरवर्णिनि  ॥ १०३.३५ ॥  
ततस्तदुत्तरे कूले एरण्ड्याः सङ्गमे शुभे  ।  
नियमस्था विशालाक्षी शाकाहारेण सुन्दरि  ॥ १०३.३६ ॥  
तोषयन्ती त्रींश्च देवाञ्छुभैः स्तोत्रैर्व्रतैस्तथा  ।  
ग्रीष्मेषु च महादेवि पञ्चाग्निं साधयेत्ततः  ॥ १०३.३७ ॥  
वर्षाकाले चार्द्रवासाश्चरेच्चान्द्रायणानि च  ।  
हेमन्ते तु ततः प्राप्ते तोयमध्ये वसेत्सदा  ॥ १०३.३८ ॥  
प्रातःस्नानं ततः सन्ध्यां कुर्याद्देवर्षितर्पणम्  ।  
देवानामर्चनं कृत्वा होमं कुर्याद्यथाविधि  ॥ १०३.३९ ॥  
यजते वैष्णवांल्लोकान् स्नानजाप्यहुतेन च  ।  
एवं वर्षशते प्राप्ते रुद्रविष्णुपितामहाः  ॥ १०३.४० ॥  
सम्प्राप्ता द्विजरूपैस्तु एरण्ड्याः सङ्गमे प्रिये  ।  
पुरतः संस्थितास्तस्या वेदमभ्युद्धरन्ति च  ॥ १०३.४१ ॥  
अनसूया जपं त्यक्त्वा निरीक्ष्य तान्मुहुर्मुहुः  ।  
उत्थिता सा विशालाक्षी अर्घं दत्त्वा यथाविधि  ॥ १०३.४२ ॥  
अद्य मे सफलं जन्म अद्य मे सफलं तपः  ।  
दर्शनेन तु विप्राणां सर्वपापैः प्रमुच्यते  ॥ १०३.४३ ॥  
प्रदक्षिणं ततः कृत्वा साष्टाङ्गं प्रणताब्रवीत् ।  
कन्दमूलफलं शाकं नीवारानपि पावनान्  ।  
प्रयच्छाम्यहमद्यैव मुनीनां भावितात्मनाम्  ॥ १०३.४४ ॥  
विप्रा ऊचुः  ।  
तपसा तु विचित्रेण तपःसत्येन सुव्रते  ।  
तृप्ताः स्म सर्वकामैस्तु सुव्रते तव दर्शनात् ॥ १०३.४५ ॥  
अस्माकं कौतुकं जातं तापसेन व्रतेन यत् ।  
स्वर्गमोक्षसुतस्यार्थे तपस्तपसि दुष्करम्  ॥ १०३.४६ ॥  

अनसूयोवाच -  
तपसा सिध्यते स्वर्गस्तपसा परमा गतिः  ।  
तपसा चार्थकामौ च तपसा गुणवान्सुतः  ।  
तप एव च मे विप्राः सर्वकामफलप्रदम्  ॥ १०३.४७ ॥  
विप्रा ऊचुः  ।  
तन्वी श्यामा विशालाक्षी स्निग्धाङ्गी रूपसंयुता  ।  
हंसलीलागतिगमा त्वं च सर्वाङ्गसुन्दरी  ॥ १०३.४८ ॥  
किं च ते तपसा कार्यमात्मानं शोच्यसे कथम्  ॥ १०३.४९ ॥  

अनसूयोवाच -  
यदि रुद्रश्च विष्णुश्च स्वयं साक्षात्पितामहः  ।  
गूढरूपधराः सर्वे तच्चिह्नमुपलक्षये  ॥ १०३.५० ॥  
तस्या वाक्यावसाने तु स्वरूपं दर्शयन्ति ते  ।  
स्वस्वरूपैः स्थिता देवाः सूर्यकोटिसमप्रभाः  ॥ १०३.५१ ॥  
चतुर्भुजो महादेवि शङ्खचक्रगदाधरः  ।  
अतसीपुष्पवर्णस्तु पीतवासा जनार्दनः  ॥ १०३.५२ ॥  
गरुत्मान्वाहनं यस्य श्रिया च सहितो हरिः  ।  
प्रसन्नवदनः श्रीमान्स्वयंरूपो व्यवस्थितः  ॥ १०३.५३ ॥  
पीतवासा महादेवि चतुर्वदनपङ्कजः  ।  
हंसोपरि समारूढो ह्यक्षमालाकरोद्यतः  ॥ १०३.५४ ॥  
आगतो नर्मदातीरे ब्रह्मा लोकपितामहः  ।  
योऽसौ सर्वजगद्व्यापी स्वयं साक्षान्महेश्वरः  ॥ १०३.५५ ॥  
वृषभं तु समारूढो दशबाहुसमन्वितः  ।  
भस्माङ्गरागशोभाढ्यः पञ्चवक्त्रस्त्रिलोचनः  ॥ १०३.५६ ॥  
जटामुकुटसंयुक्तः कृतचन्द्रार्द्धशेखरः  ।  
एवंरूपधरो देवः सर्वव्यापी महेश्वरः  ॥ १०३.५७ ॥  
अनसूया निरीक्ष्यैतद्देवानां दर्शनं परम्  ।  
वेपमाना ततः साध्वी सुरान्दृष्ट्वा मुहुर्मुहुः  ॥ १०३.५८ ॥  

अनसूयोवाच -  
किं व्यापारस्वरूपास्तु विष्णुरुद्रपितामहाः  ।  
एतद्वै श्रोतुमिच्छामि ह्यशेषं कथयन्तु मे  ॥ १०३.५९ ॥  

ब्रह्मोवाच -  
प्रावृट्कालो ह्यहं ब्रह्मा आपश्चैव प्रकीर्तिताः  ।  
मेघरूपो ह्यहं प्रोक्तो वर्षयामि च भूतले  ॥ १०३.६० ॥  
अहं सर्वाणि बीजानि प्राक्सन्ध्यासूदिते रवौ  ।  
एतद्वै कारणं सर्वं रहस्यं कथितं परम्  ॥ १०३.६१ ॥  

विष्णुरुवाच -  
हेमन्तश्च भवेद्विष्णुर्विश्वरूपं चराचरम्  ।  
पालनाय जगत्सर्वं विष्णोर्माहात्म्यमुत्तमम्  ॥ १०३.६२ ॥  

रुद्र उवाच -  
ग्रीष्मकालो ह्यहं प्रोक्तः सर्वभूतक्षयङ्करः  ।  
कर्षयामि जगत्सर्वं रुद्ररूपस्तपस्विनि  ॥ १०३.६३ ॥  
एवं ब्रह्मा च विष्णुश्च रुद्रश्चैव महाव्रते  ।  
त्रयो देवास्त्रयः सन्ध्यास्त्रयः कालास्त्रयोऽग्नयः  ॥ १०३.६४ ॥  
तथा ब्रह्मा च विष्णुश्च रुद्रश्चैकात्मतां गतः  ।  
वरं दद्युश्च ते भद्रे यस्त्वया मनसीप्सितम्  ॥ १०३.६५ ॥  

अनसूयोवाच -  
धन्या पुण्या ह्यहं लोके श्लाघ्या वन्द्या च सर्वदा  ।  
ब्रह्मा विष्णुश्च रुद्रश्च प्रसन्नवदनाः शुभाः  ॥ १०३.६६ ॥  
यदि तुष्टास्त्रयो देवा दयां कृत्वा ममोपरि  ।  
अस्मिंस्तीर्थे तु सान्निध्याद्वरदाः सन्तु मे सदा  ॥ १०३.६७ ॥  

रुद्र उवाच -  
एवं भवतु ते वाक्यं यत्त्वया प्रार्थितं शुभे  ।  
प्रत्यक्षा वैष्णवी माया एरण्डीनाम नामतः  ॥ १०३.६८ ॥  
यस्या दर्शनमात्रेण नश्यते पापसञ्चयः  ।  
चैत्रमासे तु सम्प्राप्ते अहोरात्रोषितो भवेत् ॥ १०३.६९ ॥  
एरण्ड्याः सङ्गमे स्नात्वा ब्रह्महत्यां व्यपोहति  ।  
रात्रौ जागरणं कुर्यात्प्रभाते भोजयेद्द्विजान्  ॥ १०३.७० ॥  
यथोक्तेन विधानेन पिण्डं दद्याद्यथाविधि  ।  
प्रदक्षिणां ततो दद्याद्धिरण्यं वस्त्रमेव च  ॥ १०३.७१ ॥  
रजतं च तथा गावो भूमिदानमथापि वा  ।  
सर्वं कोटिगुणं प्रोक्तमिति स्वायम्भुवोऽब्रवीत् ॥ १०३.७२ ॥  
ये म्रियन्ति नरा देवि एरण्ड्याः सङ्गमे शुभे  ।  
यावद्युगसहस्रं तु रुद्रलोके वसन्ति ते  ॥ १०३.७३ ॥  
अहोरात्रोषितो भूत्वा जपेद्रुद्रांश्च वैदिकान्  ।  
एकादशैकसञ्ज्ञांश्च स याति परमां गतिम्  ॥ १०३.७४ ॥  
विद्यार्थी लभते विद्यां धनार्थी लभते धनम्  ।  
पुत्रार्थी लभते पुत्रांल्लभेत्कामान् यथेप्सितान्  ॥ १०३.७५ ॥  
एरण्ड्याः सङ्गमे स्नात्वा रेवाया विमले जले  ।  
महापातकिनो वापि ते यान्ति परमां गतिम्  ॥ १०३.७६ ॥  

अनसूयोवाच -  
यदि तुष्टास्त्रयो देवा मम भक्तिप्रचोदिताः  ।  
मम पुत्रा भवन्त्वेव हरिरुद्रपितामहाः  ॥ १०३.७७ ॥  

विष्णुरुवाच -  
पूज्या यत्पुत्रतां यान्ति न कदाचिच्छ्रुतं मया  ।  
शुभे ददामि पुत्रांस्ते देवतुल्यपराक्रमान्  ।  
रूपवन्तो गुणोपेतान्यज्विनश्च बहुश्रुतान्  ॥ १०३.७८ ॥  

अनसूयोवाच -  
ईप्सितं तच्च दातव्यं यन्मया प्रार्थितं हरे  ।  
नान्यथा चैव कर्तव्या मम पुत्रैषणा तु या  ॥ १०३.७९ ॥  

विष्णुरुवाच -  
पूर्वं तु भृगुसंवादे गर्भवास उपार्जितः  ।  
तस्याहं चैव पारं तु नैव पश्यामि शोभने  ॥ १०३.८० ॥  
स्मरमाणः पुरावृत्तं चिन्तयामि पुनःपुनः  ।  
एवं सञ्चिन्त्य ते देवाः पितामहमहेश्वराः  ॥ १०३.८१ ॥  
अयोनिजा भविष्यामस्तव पुत्रा वरानने  ।  
योनिवासे महाप्राज्ञि देवा नैव व्रजन्ति च  ॥ १०३.८२ ॥  
सान्निध्यात्सङ्गमे देवि लोकानां तु वरप्रदाः  ।  
एरण्डी वैष्णवी माया प्रत्यक्षा त्वं भविष्यसि  ॥ १०३.८३ ॥  
त्रयो देवाः स्थिताः पाथ रेवाया उत्तरे तटे  ।  
वरप्राप्ता तु सा देवी गता माहेन्द्रपर्वतम्  ॥ १०३.८४ ॥  
क्षीणाङ्गी शुक्लदेहा च रूक्षकेशी सुदारुणा  ।  
कृतयज्ञोपवीता सा तपोनिष्ठा शुभेक्षणा  ॥ १०३.८५ ॥  
शिलातलनिविष्टोऽसौ दृष्टः कान्तो महायशाः  ।  
हृष्टचित्तोऽभवद्देवि उत्तिष्ठोत्तिष्ठ साब्रवीत् ॥ १०३.८६ ॥  

अत्रिरुवाच -  
साधु साधु महाप्राज्ञे ह्यनसूये महाव्रते  ।  
अचिन्त्यं गालवादीनां वरं प्राप्तासि दुर्लभम्  ॥ १०३.८७ ॥  

अनसूयोवाच -  
त्वत्प्रसादेन देवर्षे वरं प्राप्तास्मि दुर्लभम्  ।  
तेन देवाः प्रशंसन्ति सिद्धाश्च ऋषयोऽमलाः  ॥ १०३.८८ ॥  
एवमुक्ता तु सा देवी हर्षेण महता युता  ।  
आलोकयेत्ततः कान्तं तेनापि शुभदर्शना  ॥ १०३.८९ ॥  
ईक्षणाच्चैव सञ्जातं ललाटे मण्डलं शुभम्  ।  
नवयोजनसाहस्रं मण्डलं रश्मिभिर्वृतम्  ॥ १०३.९० ॥  
कदम्बगोलकाकारं त्रिगुणं परिमण्डलम्  ।  
तस्य मध्ये तु देवेशि पुरुषो दिव्यरूपधृक् ॥ १०३.९१ ॥  
हेमवर्णोऽमृतमयः सूर्यकोटिसमप्रभः  ।  
आद्यः पुत्रोऽनसूयायाः स्वयं साक्षात्पितामहः  ॥ १०३.९२ ॥  
चन्द्रमा इति विख्यातः सोमरूपो नृपात्मज  ।  
इष्टापूर्ते च सम्पाति कलाषोडशकेन तु  ॥ १०३.९३ ॥  
प्रतिपच्च द्वितीया च तृतीया च महेश्वरि  ।  
चतुर्थी पञ्चमी चैव अव्यया षोडशी कला  ॥ १०३.९४ ॥  
चतुर्विधस्य लोकस्य सूक्ष्मो भूत्वा वरानने  ।  
आप्रीणाति जगत्सर्वं त्रैलोक्यं सचराचरम्  ॥ १०३.९५ ॥  
सर्वे ते ह्युपजीवन्ति हुतं दत्तं शशिस्थितम्  ।  
वनस्पतिगते सोमे धनवांश्च वरानने  ॥ १०३.९६ ॥  
भुञ्जन् परगृहे मूढो ददेदब्दकृतं शुभम्  ।  
वनस्पतिगते सोमे यस्तु छिन्द्याद्वनस्पतीन्  ।  
तेन पापेन देवेशि नरा यान्ति यमालयम्  ॥ १०३.९७ ॥  
वनस्पतिगते सोमे मैथुनं यो निषेवते  ।  
ब्रह्महत्यासमं पापं लभते नात्र संशयः  ॥ १०३.९८ ॥  
वनस्पतिगते सोमे मन्थानं योऽधिवाहयेत् ।  
गावस्तस्य प्रणश्यन्ति याश्च वै पूर्वसञ्चिताः  ॥ १०३.९९ ॥  
वनस्पतिगते सोमे ह्यध्वानं योऽधिगच्छति  ।  
भवन्ति पितरस्तस्य तं मासं रेणुभोजनाः  ॥ १०३.१०० ॥  
अमावस्यां महादेवि यस्तु श्राद्धप्रदो भवेत् ।  
अब्दमेकं विशालाक्षि तृप्तास्तत्पितरो ध्रुवम्  ॥ १०३.१०१ ॥  
हिरण्यं रजतं वस्त्रं यो ददाति द्विजातिषु  ।  
सर्वं लक्षगुणं देवि लभते नात्र संशयः  ॥ १०३.१०२ ॥  
एवं गुणविशिष्टोऽसौ सोमरूपः प्रजापतिः  ।  
सञ्जातः प्रथमः पुत्रो ह्यनसूयासुनन्दनः  ॥ १०३.१०३ ॥  
द्वितीयस्तु महादेवि दुर्वासा नाम नामतः  ।  
सृष्टिसंहारकर्ता च स्वयं साक्षान्महेश्वरः  ॥ १०३.१०४ ॥  
ऋषिमध्यगतो देवि तपस्तपति दुष्करम्  ।  
सोऽपि रुद्रत्वमायाति सम्प्राप्ते भूतविप्लवे  ॥ १०३.१०५ ॥  
इन्द्रोऽपि शप्तस्तेनैव दुर्वाससा वरानने  ।  
द्वितीयस्य तु पुत्रस्य सम्भवः कथितो मया  ॥ १०३.१०६ ॥  
दत्तात्रेयस्वरूपेण भगवान्मधुसूदनः  ।  
जगद्व्यापी जगन्नाथः स्वयं साक्षाज्जनार्दनः  ॥ १०३.१०७ ॥  
एते देवास्त्रयः पुत्रा अनसूयाया महेश्वरि  ।  
वरदानेन ते देवा ह्यवतीर्णा महीतले  ॥ १०३.१०८ ॥  
पुत्रप्राप्तिकरं तीर्थं रेवायाश्चोत्तरे तटे  ।  
अनसूयाकृतं पार्थ सर्वपापक्षयं परम्  ॥ १०३.१०९ ॥  

श्रीमार्कण्डेय उवाच -  
आश्चर्यभूतं लोकेऽस्मिन्नर्मदायां पुरातनम्  ।  
भ्रूणहत्या गता तत्र ब्राह्मणस्य नराधिप  ॥ १०३.११० ॥  

युधिष्ठिर उवाच -  
इतिहासं द्विजश्रेष्ठ कथयस्व ममानघ  ।  
सर्वपापहरं लोके दुःखार्तस्य च कथ्यताम्  ॥ १०३.१११ ॥  

श्रीमार्कण्डेय उवाच -  
सुवर्णशिलके ग्रामे गौतमान्वयसम्भवः  ।  
कृषीवलो महादेवि भार्यापुत्रसमन्वितः  ॥ १०३.११२ ॥  
वसते तत्र गोविन्दः सञ्जातो विपुले कुले  ।  
पुत्रदारसमोपेतो गृहक्षेत्ररतः सदा  ॥ १०३.११३ ॥  
शकटं पूरयित्वा तु काष्ठानामगमद्गुहम्  ।  
प्रक्षिप्तानि च काष्ठानि ह्येकाकी क्षुधयान्वितः  ॥ १०३.११४ ॥  
रिङ्गमाणस्तदा पुत्रः पितुः शब्दात्समागतः  ।  
न दृष्टस्तेन वै पुत्रः काष्ठैः सञ्छादितोऽवशः  ॥ १०३.११५ ॥  
आगतस्त्वरितो गेहे पिपासार्तो नराधिप  ।  
शकटं मोच्य तद्द्वारि सवृषं रज्जुसंयुतम्  ॥ १०३.११६ ॥  
भार्या तस्यैव या दृष्टा चित्तज्ञा वशवर्तिनी  ।  
दृष्ट्वा निपातितं पुत्रं काष्ठैर्निर्भिन्नमस्तकम्  ॥ १०३.११७ ॥  
अजल्पमानाकरुणं निक्षिप्तं ज्ञोलिकां शिशुम्  ।  
शुश्रूषणे रता साध्वी प्रियस्य च नराधिप  ॥ १०३.११८ ॥  
ततः स्नानादिकं कृत्वा भोजनाच्छयनं शुभम्  ।  
पुत्रं पुत्रवतां श्रेष्ठा ह्युत्थापयति शासनैः  ॥ १०३.११९ ॥  
यदा च नोत्थितः सुप्तः पुत्रः पञ्चत्वमागतः  ।  
तदा सा दीनवदना रुरोद च मुमोह च  ॥ १०३.१२० ॥  
तच्छ्रुत्वा रुदितं शब्दं गोविन्दस्त्रस्तमानसः  ।  
किमेतदिति चोक्त्वा तु पतितो धरणीतले  ॥ १०३.१२१ ॥  
द्वावेतौ मुक्तकेशौ तु भूमौ निपतितौ नृप  ।  
विलेपाते च राजेन्द्र निःश्वासोच्छ्वासितेन च  ॥ १०३.१२२ ॥  
कं पश्ये प्राङ्गणे पुत्रं दृष्ट्वा क्रीडन्तमातुरम्  ।  
सन्धारयिष्ये हृदयं स्फुटितं तव कारणे  ॥ १०३.१२३ ॥  
त्वज्जन्मान्तं यशो नित्यमक्षयां कुलसन्ततिम्  ।  
दृष्ट्वा किमनृणीभूतो यास्यामि परमां गतिम्  ॥ १०३.१२४ ॥  
मम वृद्धस्य दीनस्य गतिस्त्वं किल पुत्रक  ।  
एते मनोरथाः सर्वे चिन्तिता विफला गताः  ॥ १०३.१२५ ॥  
इमां तु विकलां दीनां विहीनां सुतबान्धवैः  ।  
रुदन्तीं पतितां पाहि मातरं धरणीतले  ॥ १०३.१२६ ॥  
पुन्नाम्नो नरकाद्यस्मात्पितरं त्रायते सुतः  ।  
तेन पुत्र इति प्रोक्तः स्वयमेव स्वयम्भुवा  ॥ १०३.१२७ ॥  
अपुत्रस्य गृहं शून्यं दिशः शून्या ह्यबान्धवाः  ।  
मूर्खस्य हृदयं शून्यं सर्वशून्यं दरिद्रता  ॥ १०३.१२८ ॥  
मृषायं वदते लोकश्चन्दनं किल शीतलम्  ।  
पुत्रगात्रपरिष्वङ्गश्चन्दनादपि शीतलः  ॥ १०३.१२९ ॥  
श्मश्रुग्रहणक्रीडन्तं धूलिधूसरिताननम्  ।  
पुण्यहीना न पश्यन्ति निजोत्सङ्गसमास्थितम्  ॥ १०३.१३० ॥  
दिगम्बरं गतव्रीडं जटिलं धूलिधूसरम्  ।  
पुण्यहीना न पश्यन्ति गङ्गाधरमिवात्मजम्  ॥ १०३.१३१ ॥  
वीणावाद्यस्वरो लोके सुस्वरः श्रूयते किल  ।  
रुदितं बालकस्यैव तस्मादाह्लादकारकम्  ॥ १०३.१३२ ॥  
मृगपक्षिषु काकेषु पशूनां स्वरयोनिषु  ।  
पुत्रं तेषु समस्तेषु वल्लभं ब्रुवते बुधाः  ॥ १०३.१३३ ॥  
मत्स्याश्वप्रकराश्चैव कूर्मग्राहादयोऽपि वा  ।  
पुत्रोत्पत्तौ च हृष्यन्ति विपत्तौ यान्ति दुःखिताम्  ॥ १०३.१३४ ॥  
देवगन्धर्वयक्षाश्च हृष्यन्ते पुत्रजन्मनि  ।  
पञ्चत्वे तेऽपि शोचन्ति मन्दभाग्योऽस्मि पुत्रक  ॥ १०३.१३५ ॥  
ऋषिमेलापकं चक्रे पुत्रार्थे राघवो नृप  ।  
इन्द्रस्थाने स्थितस्तस्य प्रोक्षते ह्यासनं यतः  ॥ १०३.१३६ ॥  
स्वर्गवासं सुताद्बाह्यं विद्यते न तु पाण्डव  ।  
चक्रे दशरथस्तस्मात्पुत्रार्थं यज्ञमुत्तमम्  ॥ १०३.१३७ ॥  
रामो लक्ष्मणशत्रुघ्नौ भरतस्तत्र सम्भवात् ।  
कार्तवीर्यो जितो येन रामेणामिततेजसा  ॥ १०३.१३८ ॥  
स रामो रामचन्द्रेण अष्टवर्षेण निर्जितः  ।  
एकाकिना हतो वाली प्लवगः शत्रुदुर्जयः  ॥ १०३.१३९ ॥  
रावणो ब्रह्मपुत्रो यस्त्रैलोक्यं यस्य शङ्कते  ।  
हतः स रामचन्द्रेण सपुत्रः सहबान्धवः  ॥ १०३.१४० ॥  
एवं पुत्रं विना सौख्यं मर्त्यलोके न विद्यते  ।  
वंशार्थे मैथुनं यस्य स्वर्गार्थे यस्य भारती  ॥ १०३.१४१ ॥  
मृष्टान्नं ब्राह्मणस्यार्थे स्वर्गे वासं तु यान्ति ते  ।  
ब्रह्महत्याश्वमेधाभ्यां न परं पापपुण्ययोः  ॥ १०३.१४२ ॥  
पुत्रोत्पत्तिविपत्तिभ्यां न परं सुखदुःखयोः  ।  
किं ब्रवीमीति भो वत्स न तु सौख्यं सुतं विना  ॥ १०३.१४३ ॥  
एवं बहुविधं दुःखं प्रलपित्वा पुनःपुनः  ।  
जनैश्चाश्वासितो विप्रो बालं गृह्य बहिर्गतः  ॥ १०३.१४४ ॥  
ततः संस्कृत्य तं बालं विधिदृष्टेन कर्मणा  ।  
समवेतौ तु दुःखार्तावागतौ स्वगृहं पुनः  ॥ १०३.१४५ ॥  
एवं गृहागते विप्रे रात्रिर्जाता युधिष्ठिर  ।  
भूमौ प्रसुप्तो गोविन्दः पुत्रशोकेन पीडितः  ॥ १०३.१४६ ॥  
यावन्निरीक्षते भार्या भर्तारं दुःखपीडितम्  ।  
कृमिराशिगतं सर्वं गोविन्दं समपश्यत  ॥ १०३.१४७ ॥  
दुःखाद्दुःखतरे मग्ना दृष्ट्वा तं पातकान्वितम्  ।  
एवं दुःखनिमग्नायाः शर्वरी विगता तदा  ॥ १०३.१४८ ॥  
पशुपालस्तु महिषीमुक्त्वारण्येऽगमद्गृहात् ।  
अरण्ये महिषीः सर्वा रक्षयित्वा गृहागतः  ॥ १०३.१४९ ॥  
विज्ञप्तः पशुपालेन गोविन्दो ब्राह्मणोत्तमः  ।  
यावद्भोक्ष्याम्यहं स्वामिन्महिषीस्त्वं च रक्षसे  ॥ १०३.१५० ॥  
ततः स त्वरितो विप्रो जगाम महिषीः प्रति  ।  
न तत्र महिषीः पश्येत्पश्चात्क्षेत्राभिसम्मुखम्  ॥ १०३.१५१ ॥  
धावमानश्च विप्रस्तु एरण्डीसङ्गमे गतः  ।  
ततः प्रविष्टस्तु जले रेवैरण्ड्योस्तु सङ्गमे  ॥ १०३.१५२ ॥  
तज्जलं पीतमात्रं तु त्वरया चातितर्षितः  ।  
अकामात्सलिलं पीत्वा प्रक्षाल्य नयने शुभे  ॥ १०३.१५३ ॥  
आजगाम ततः पश्चाद्भवनं दिवसक्षये  ।  
भुक्त्वा दुःखान्वितो रात्रौ गोविन्दः शयनं ययौ  ॥ १०३.१५४ ॥  
निद्राभिभूतः शोकेन श्रमेणैव तु खेदितः  ।  
पुनस्तच्चार्धरात्रे तु तस्य भार्या युधिष्ठिर  ॥ १०३.१५५ ॥  
कृमिभिर्वेष्टितं गान्त्रं क्वचित्पश्यत्यवेष्टितम्  ।  
पुनः सा विस्मयाविष्टा तस्य भार्या गुणान्विता  ।  
उवाच दुष्कृतं तस्य साध्वसाविष्टचेतसा  ॥ १०३.१५६ ॥  

भार्योवाच -  
अतीते पञ्चमे चाह्नि त्विन्धनं क्षिपतस्तु ते  ।  
गृहपश्चाद्गतो बालो ह्यज्ञानाद्घातितस्त्वया  ॥ १०३.१५७ ॥  
मया तत्पातकं घोरं रहस्यं न प्रकाशितम्  ।  
तेन प्रच्छन्नपापेन दह्यमाना दिवानिशम्  ॥ १०३.१५८ ॥  
न सुखं तव गात्रस्य पश्यामि न हि चात्मनः  ।  
निद्रा मम शमं याता रतिश्चैव त्वया सह  ॥ १०३.१५९ ॥  
श्रूयते मानवे शास्त्रे श्लोको गीतो महर्षिभिः  ।  
स्मृत्वा स्मृत्वा तु तं चित्ते परितापो न शाम्यति  ॥ १०३.१६० ॥  
कीर्तनान्नश्यते धर्मो वर्धतेऽसौ निगूहनात् ।  
इह लोके परे चैव पापस्याप्येवमेव च  ॥ १०३.१६१ ॥  
एवं सञ्चित्यमानाहं स्थिता रात्रौ भयातुरा  ।  
कृमिराशिगतं त्वां हि कस्याहं कथयामि किम्  ॥ १०३.१६२ ॥  
पुनस्त्वं चाद्य मे दृष्टो भ्रूणहत्याकृमिश्रितः  ।  
क्वचिद्भिन्दन्ति ते गात्रं क्वचिन्नष्टाः समन्ततः  ॥ १०३.१६३ ॥  
एतत्संस्मृत्य संस्मृत्य विमृशामि पुनःपुनः  ।  
न जाने कारणं किञ्चित्पृच्छन्त्याः कथयस्व मे  ॥ १०३.१६४ ॥  
तडागं वा सरिद्वापि तीर्थं वा देवतार्चनम्  ।  
यं गतोऽसि प्रभावोऽयं तस्य नान्यस्य मे स्थितम्  ॥ १०३.१६५ ॥  
एवमुक्तस्तु विप्रोऽसौ कथयामास भारत  ।  
भार्याया यद्दिवा वृत्तं शङ्कमानो नृपोत्तम  ॥ १०३.१६६ ॥  
अद्याहं महिषीसार्थं एरण्डीसङ्गमं गतः  ।  
नाभिमात्रे जले गत्वा पीतवान्सलिलं बहु  ॥ १०३.१६७ ॥  
नान्यत्तीर्थं विजानामि सरितं सर एव वा  ।  
सत्यं सत्यं पुनः सत्यं कथितं तव भामिनि  ॥ १०३.१६८ ॥  
एवं ज्ञात्वा तु सा सर्वमुपवासकृतक्षणा  ।  
सपत्नीको गतस्तत्र सङ्गमे वरवर्णिनि  ॥ १०३.१६९ ॥  
स्नात्वा तत्र जले रम्ये नत्वा देवं तु भास्करम्  ।  
स्नापयामास देवेशं शङ्करं चोमया सह  ॥ १०३.१७० ॥  
पञ्चगव्यघृतक्षीरैर्दधिक्षौद्रघृतैर्जलैः  ।  
गन्धमाल्यादिधूपैश्च नैवेद्यैश्च सुशोभनैः  ॥ १०३.१७१ ॥  
पूज्य त्रयीमयं लिङ्गं देवीं कात्यायनीं शुभाम्  ।  
रात्रौ जागरणं कृत्वा पत्यासि पतिव्रता  ॥ १०३.१७२ ॥  
ततः प्रभाते विमले द्विजान्सम्पूज्य यत्नतः  ।  
गोदानेन हिरण्येन वस्त्रेणान्नेन भारत  ॥ १०३.१७३ ॥  
गोविन्दः पूजयामास स्वशक्त्या ब्राह्मणाञ्छुभान्  ।  
मुक्तपापो गृहायातः स्वभार्यासहितो नृप  ॥ १०३.१७४ ॥  
एवं यः शृणुते भक्त्या गोविन्दाख्यानमुत्तमम्  ।  
पठते परया भक्त्या भ्रूणहत्या प्रणश्यति  ॥ १०३.१७५ ॥  
क्रीडते शाङ्करे लोके यावदाभूतसम्प्लवम्  ।  
यश्चैवाश्वयुजे मासि चैत्रे वा नृपसत्तम  ॥ १०३.१७६ ॥  
सप्तम्यां च सिते पक्षे सोपवासो जितेन्द्रियः  ।  
सात्त्विकीं वासनां कृत्वा यो वसेच्छिवमन्दिरे  ॥ १०३.१७७ ॥  
ध्यायमानो विरूपाक्षं त्रिशूलकरसंस्थितम्  ।  
कंसासुरनिहन्तारं शङ्खचक्रगदाधरम्  ॥ १०३.१७८ ॥  
पक्षिराजसमारूढं त्रैलोक्यवरदायकम्  ।  
पितामहं ततो ध्यायेद्धंसस्थं चतुराननम्  ॥ १०३.१७९ ॥  
सर्गप्रदं समस्तस्य कमलाकरशोभितम्  ।  
यो ह्येवं वसते तत्र त्रियमे स्थान उत्तमे  ॥ १०३.१८० ॥  
ततः प्रभाते विमले ह्यष्टम्यां च नराधिप  ।  
ब्राह्मणान् पूजयेद्भक्त्या सर्वदोषविवर्जितान्  ॥ १०३.१८१ ॥  
सर्वावयवसम्पूर्णान्सर्वशास्त्रविशारदान्  ।  
वेदाभ्यासरतान्नित्यं स्वदारनिरतान्सदा  ॥ १०३.१८२ ॥  
श्राद्धे दाने व्रते योग्यान् ब्राह्मणान् पाण्डुनन्दन  ।  
प्रेतानां पूजनं तत्र देवपूर्वं समारभेत् ॥ १०३.१८३ ॥  
प्रेतत्वान्मुच्यते शीघ्रमेरण्ड्यां पिण्डतर्पणैः  ।  
दानानि तत्र देयानि ह्यन्नमुख्यानि सर्वदा  ॥ १०३.१८४ ॥  
हिरण्यभूमिकन्याश्च धूर्वाहौ शुभलक्षणौ  ।  
सीरेण सहितौ पार्थ धान्यं द्रोणकसङ्ख्यया  ॥ १०३.१८५ ॥  
अलङ्कृतां सवत्सां च क्षीरिणीं तरुणीं सिताम्  ।  
रक्तां वा कृष्णवर्णां वा पाटलां कपिलां तथा  ॥ १०३.१८६ ॥  
कांस्यदोहनसंयुक्तां रुक्मखुरविभूषणाम्  ।  
स्वर्णशृङ्गीं सवत्सां च ब्राह्मणायोपपादयेत् ॥ १०३.१८७ ॥  
प्रीयतां मे जगन्नाथा हरकृष्णपितामहाः  ।  
संसाररक्षणी देवी सुरभी मां समुद्धरेत् ॥ १०३.१८८ ॥  
पुत्रार्थं याः स्त्रियः पार्थ ह्येरण्डीसङ्गमे नृप  ।  
स्नाप्यन्ते रुद्रसूक्तैश्च चतुर्वेदोद्भवैस्तथा  ॥ १०३.१८९ ॥  
चतुर्भिर्ब्राह्मणैः शस्तं द्वाभ्यां योग्यैश्च कारयेत् ।  
एकेन सार्द्रकुम्भेन दाम्पत्यमभिषेचयेत् ॥ १०३.१९० ॥  
दैवज्ञेनैव चैकेन अथवा सामगेन वा  ।  
पञ्चरत्नसमायुक्तं कुम्भे तत्रैव कारयेत् ॥ १०३.१९१ ॥  
गन्धतोयसमायुक्तं सर्वौषधिविमिश्रितम्  ।  
आम्रपल्लवसंयुक्तमश्वत्थमधुकं तथा  ॥ १०३.१९२ ॥  
गुण्ठितं सितवस्त्रेण सितचन्दनचर्चितम्  ।  
सितपुष्पैस्तु सञ्छन्नं सिद्धार्थकृतमध्यमम्  ॥ १०३.१९३ ॥  
कांस्यपात्रे तु संस्थाप्य पुत्रार्थी देशिकोत्तमः  ।  
अङ्गलग्नं तु यद्वस्त्रं कटकाभरणं तथा  ॥ १०३.१९४ ॥  
तत्सर्वं मण्डले त्याज्यं सिद्ध्यर्थं चात्मनस्तदा  ।  
प्रणम्य भास्करं पश्चादाचार्यं रुद्ररूपिणम्  ॥ १०३.१९५ ॥  
मधुरं च ततोऽश्नीयाद्देव्या भुवन उत्तमे  ।  
फलदानं च विप्राय छत्रं ताम्बूलमेव च  ॥ १०३.१९६ ॥  
उपानहौ च यानं च स भवेद्दुःखवर्जितः  ।  
भास्करे क्रीडते लोके यावदाभूतसम्प्लवम्  ॥ १०३.१९७ ॥  
दानं कोटिगुणं सर्वं शुभं वा यदि वाशुभम्  ।  
यथा नदीनदाः सर्वे सागरे यान्ति सङ्क्षयम्  ॥ १०३.१९८ ॥  
एवं पापानि नश्यन्ति ह्येरण्डीसङ्गमे नृणाम्  ।  
समन्ताच्छस्त्रपातेन ह्येरण्डीसङ्गमे नृप  ॥ १०३.१९९ ॥  
भ्रूणहत्यासमं पापं नश्यते शङ्करोऽब्रवीत् ।  
प्राणत्यागं च यो भक्त्या जातवेदसि कारयेत् ॥ १०३.२०० ॥  
अनाशकं नृपश्रेष्ठ जले वा तदनन्तरम्  ।  
पञ्चसाहस्रिकं मानं वर्षाणां जातवेदसि  ॥ १०३.२०१ ॥  
जले त्रीणि सहस्राण्यनाशके षष्टिं भुञ्जते  ।  
काका बकाः कपोताश्च ह्युलूकाः पशवस्तथा  ॥ १०३.२०२ ॥  
सङ्गमोदकसंस्पृष्टास्ते यान्ति परमां गतिम्  ।  
वृक्षाश्च तत्पदं ज्ञात्वा यां गतिं यान्ति योगिनः  ॥ १०३.२०३ ॥  
एरण्डिका मया देवी दृष्टो मे मन्मथेश्वरः  ।  
किं समर्थो यमो रुष्टो भद्रो भद्राणि पश्यति  ॥ १०३.२०४ ॥  
मृत्तिकां सङ्गमोद्भूतां ये च गुण्ठन्ति नित्यशः  ।  
भ्रूणहत्यादिपापानि नश्यन्ते नात्र संशयः  ॥ १०३.२०५ ॥  
एरण्डीसङ्गमे मर्त्यो लुण्ठ्यमानो नराधिप  ।  
सर्वपापैर्विनिर्मुक्तः पदं गच्छत्यनामयम्  ॥ १०३.२०६ ॥  
एरण्ड्याः सङ्गमं मर्त्याः कीर्तयन्त्याश्रमस्थिताः  ।  
विमुक्तपापा जायन्ते सत्यं शङ्करभाषितम्  ॥ १०३.२०७ ॥  
एरण्डीपादपाग्रैस्तु दृष्टैः पापं व्यपोहति  ॥ १०३.२०८ ॥  
तीर्थाख्यानमिदं पुण्यं ये पठिष्यन्ति मानवाः  ।  
शृण्वन्ति चापरे भक्त्या मुक्तपापा भवन्ति ते  ॥ १०३.२०९ ॥  
एतत्ते सर्वमाख्यातमेरण्डीसङ्गमं नृप  ।  
भूयश्चान्यत्प्रवक्ष्यामि सर्वपापक्षयङ्करम्  ॥ १०३.२१० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे एरण्डीसङ्गमतीर्थफलमाहात्म्यवर्णनं नाम त्र्यधिकशततमोऽध्यायः ॥  


ऋKV अध्याय १०४  

श्रीमार्कण्डेय उवाच -  
ततो गच्छेन्महीपालं सौवर्णशिलमुत्तमम्  ।  
प्रख्यातमुत्तरे कूले सर्वपापक्षयङ्करम्  ॥ १०४.१ ॥  
समन्ताच्छतपातेन मुनिसङ्घैः पुरा कृतम्  ।  
रेवायां दुर्लभं स्थानं सङ्गमस्य समीपतः  ॥ १०४.२ ॥  
विभक्तं हस्तमात्रं च पुण्यक्षेत्रं नराधिप  ।  
सुवर्णशिलके स्नात्वा पूजयित्वा महेश्वरम्  ॥ १०४.३ ॥  
नत्वा तु भास्करं देवं होतव्यं च हुताशने  ।  
बिल्वेनाज्यविमिश्रेण बिल्वपत्रैरथापि वा  ॥ १०४.४ ॥  
प्रीयतां मे जगन्नाथो व्याधिर्नश्यतु मे ध्रुवम्  ।  
द्विजाय काञ्चने दत्ते यत्फलं तच्छृणुष्व मे  ॥ १०४.५ ॥  
बहुस्वर्णस्य यत्प्रोक्तं यागस्य फलमुत्तमम्  ।  
तथासौ लभते सर्वं काञ्चनं यः प्रयच्छति  ॥ १०४.६ ॥  
तेन दानेन पूतात्मा मृतः स्वर्गमवाप्नुयात् ।  
रुद्रस्यानुचरस्तावद्यावदिन्द्राश्चतुर्दश  ॥ १०४.७ ॥  
ततः स्वर्गावतीर्णस्तु जायते विशदे कुले  ।  
धनधान्यसमोपेतः पुनः स्मरति तज्जलम्  ॥ १०४.८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सुवर्णशिलातीर्थमाहात्म्यवर्णनं नाम चतुरधिकशततमोऽध्यायः ॥  


ऋKV अध्याय १०५  

श्रीमार्कण्डेय उवाच -  
करञ्जाख्यं ततो गच्छेत्सोपवासो जितेन्द्रियः  ।  
तत्र स्नात्वा तु राजेन्द्र सर्वपापैः प्रमुच्यते  ॥ १०५.१ ॥  
अर्चयित्वा महादेवं दत्त्वा दानं तु भक्तितः  ।  
सुवर्णं रजतं वापि मणिमौक्तिकविद्रुमान्  ॥ १०५.२ ॥  
पादुकोपानहौ छत्रं शय्यां प्रावरणानि च  ।  
कोटिकोटिगुणं सर्वं जायते नात्र संशयः  ॥ १०५.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे करञ्जतीर्थमाहात्म्यवर्णनं नाम पञ्चाधिकशततमोऽध्यायः ॥  


ऋKV अध्याय १०६  

श्रीमार्कण्डेय उवाच -  
ततो गच्छेन्महीपाल तीर्थं परमशोभनम्  ।  
सौभाग्यकरणं दिव्यं नरनारीमनोरमम्  ॥ १०६.१ ॥  
तत्र या दुर्भगा नारी नरो वा नृपसत्तम  ।  
स्नात्वार्चयेदुमारुद्रौ सौभाग्यं तस्य जायते  ॥ १०६.२ ॥  
तृतीयायामहोरात्रं सोपवासो जितेन्द्रियः  ।  
निमन्त्रयेद्द्विजं भक्त्या सपत्नीकं सुरूपिणम्  ॥ १०६.३ ॥  
गन्धमाल्यैरलङ्कृत्य वस्त्रधूपादिवासितम्  ।  
भोजयेत्पायसान्नेन कृसरेणाथ भक्तितः  ॥ १०६.४ ॥  
भोजयित्वा यथान्यायं प्रदक्षिणमुदाहरेत् ।  
प्रीयतां मे महादेवः सपत्नीको वृषध्वजः  ॥ १०६.५ ॥  
यथा ते देवदेवेश न वियोगः कदाचन  ।  
ममापि करुणां कृत्वा तथास्त्विति विचिन्तयेत् ॥ १०६.६ ॥  
एवं कृते ततस्तस्य यत्पुण्यं समुदाहृतम्  ।  
तत्ते सर्वं प्रवक्ष्यामि यथा देवेन भाषितम्  ॥ १०६.७ ॥  
दौर्भाग्यं दुर्गतिश्चैव दारिद्र्यं शोकबन्धनम्  ।  
वन्ध्यत्वं सप्तजन्मानि जायते न युधिष्ठिर  ॥ १०६.८ ॥  
ज्येष्ठमासे सिते पक्षे तृतीयायां विशेषतः  ।  
तत्र गत्वा तु यो भक्त्या पञ्चाग्निं साधयेत्ततः  ॥ १०६.९ ॥  
सोऽपि पापैरशेषैस्तु मुच्यते नात्र संशयः  ।  
गुग्गुलं दहते यस्तु द्विधा चित्तविवर्जितः  ॥ १०६.१० ॥  
शरीरं भेदयेद्यस्तु गौर्याश्चैव समीपतः  ।  
तस्मिन्कर्मप्रविष्टस्य उत्क्रान्तिर्जायते यदि  ॥ १०६.११ ॥  
देहपाते व्रजेत्स्वर्गमित्येवं शङ्करोऽब्रवीत् ।  
सितरक्तैस्तथा पीतैर्वस्त्रैश्च विविधैः शुभैः  ॥ १०६.१२ ॥  
ब्राह्मणीं ब्राह्मणं चैव पूजयित्वा यथाविधि  ।  
पुष्पैर्नानाविधैश्चैव गन्धधूपैः सुशोभनैः  ॥ १०६.१३ ॥  
कण्ठसूत्रकसिन्दूरैः कुङ्कुमेन विलेपयेत् ।  
कल्पयेत स्त्रियं गौरीं ब्राह्मणं शिवरूपिणम्  ॥ १०६.१४ ॥  
तेषां तद्रूपकं कृत्वा दानमुत्सृज्यते ततः  ।  
कङ्कणं कर्णवेष्टं च कण्ठिकां मुद्रिकां तथा  ॥ १०६.१५ ॥  
सप्तधान्यं तथा चैव भोजनं नृपसत्तम  ।  
अन्यान्यपि च दानानि तस्मिंस्तीर्थे ददाति यः  ॥ १०६.१६ ॥  
सर्वदानैश्च यत्पुण्यं प्राप्नुयान्नात्र संशयः  ।  
सहस्रगुणितं सर्वं नात्र कार्या विचारणा  ॥ १०६.१७ ॥  
शङ्करेण समं तस्माद्भोगं भुङ्क्ते ह्यनुत्तमम्  ।  
सौभाग्यं तस्य विपुलं जायते नात्र संशयः  ॥ १०६.१८ ॥  
अपुत्रो लभते पुत्रमधनो धनमाप्नुयात् ।  
राजेन्द्र कामदं तीर्थं नर्मदायां व्यवस्थितम्  ॥ १०६.१९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कामदतीर्थमाहात्म्यवर्णनं नाम षडुत्तरशततमोऽध्यायः॥  


ऋKV अध्याय १०७  

श्रीमार्कण्डेय उवाच -  
ततो गच्छेत राजेन्द्र भण्डारीतीर्थमुत्तमम्  ।  
दरिद्रच्छेदकरणं युगान्येकोनविंशतिः  ॥ १०७.१ ॥  
धनदेन तपस्तप्त्वा प्रसन्ने पद्मसम्भवे  ।  
तत्रैव स्वल्पदानेन प्राप्तं वित्तस्य रक्षणम्  ॥ १०७.२ ॥  
तत्र गत्वा तु यो भक्त्या स्नात्वा वित्तं प्रयच्छति  ।  
तस्य वित्तपरिच्छेदो न कदाचिद्भविष्यति  ॥ १०७.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भण्डारीतीर्थमाहात्म्यवर्णनं नाम सप्तोत्तरशततमोऽध्यायः ॥  


ऋKV अध्याय १०८  

श्रीमार्कण्डेय उवाच -  
ततो गच्छेन्महीपाल रोहिणीतीर्थमुत्तमम्  ।  
विख्यातं त्रिषु लोकेषु सर्वपापहरं परम्  ॥ १०८.१ ॥  

युधिष्ठिर उवाच -  
रोहिणीतीर्थमाहात्म्यं सर्वपापप्रणाशनम्  ।  
श्रोतुमिच्छामि तत्त्वेन तन्मे त्वं वक्तुमर्हसि  ॥ १०८.२ ॥  

श्रीमार्कण्डेय उवाच -  
तस्मिन्नेकार्णवे घोरे नष्टे स्थावरजङ्गमे  ।  
उदधौ च शयानस्य देवदेवस्य चक्रिणः  ॥ १०८.३ ॥  
नाभौ समुत्थितं पद्मं रविमण्डलसन्निभम्  ।  
कर्णिकाकेसरोपेतं पत्रैश्च समलङ्कृतम्  ॥ १०८.४ ॥  
तत्र ब्रह्मा समुत्पन्नश्चतुर्वदनपङ्कजः  ।  
किं करोमीति देवेश आज्ञा मे दीयतां प्रभो  ॥ १०८.५ ॥  
एवमुक्तस्तु देवेशः शङ्खचक्रगदाधरः  ।  
उवाच मधुरां वाणीं तदा देवं पितामहम्  ॥ १०८.६ ॥  
सरस्वत्यां महाबाहो लोकं कुरु ममाज्ञया  ।  
भूतग्राममशेषस्य उत्पादनविधिक्षयम्  ॥ १०८.७ ॥  
एतच्छ्रुतं तु वचनं पद्मनाभस्य भारत  ।  
चिन्तयामास भगवान्सप्तर्षीन्हितकाम्यया  ॥ १०८.८ ॥  
क्रमात्ते चिन्तिताः प्राज्ञाः पुलस्त्यः पुलहः क्रतुः  ।  
प्राचेतसो वसिष्ठश्च भृगुर्नारद एव च  ॥ १०८.९ ॥  
यज्ञे प्राचेतसो दक्षो महातेजाः प्रजापतिः  ।  
दक्षस्यापि तथा जाताः पञ्चाशद्दुहितरोऽनघ  ॥ १०८.१० ॥  
ददौ स दश धर्माय कश्यपाय त्रयोदश  ।  
तथैव स महाभागः सप्तविंशतिमिन्दवे  ॥ १०८.११ ॥  
रोहिणीनाम या तासां मध्ये तस्य नराधिप  ।  
अनिष्टा सर्वनारीणां भर्तुश्चैव विशेषतः  ॥ १०८.१२ ॥  
ततः सा परमं कृत्वा वैराग्यं नृपसत्तम  ।  
आगत्य नर्मदातीरे चचार विपुलं तपः  ॥ १०८.१३ ॥  
एकरात्रैस्त्रिरात्रैश्च षड्द्वादशभिरेव च  ।  
पक्षमासोपवासैश्च कर्शयन्ति कलेवरम्  ॥ १०८.१४ ॥  
आराधयन्ती सततं महिषासुरनाशिनीं  ।  
देवीं भगवतीं तात सर्वार्तिविनिवारणीम्  ॥ १०८.१५ ॥  
स्नात्वा स्नात्वा जले नित्यं नर्मदायाः शुचिस्मिता  ।  
ततस्तुष्टा महाभागा देवी नारायणी नृप  ॥ १०८.१६ ॥  
प्रसन्ना ते महाभागे व्रतेन नियमेन च  ।  
एतच्छ्रुत्वा तु वचनं रोहिणी शशिनः प्रिया  ॥ १०८.१७ ॥  
यथा भवामि न चिरात्तथा भवतु मानदे  ।  
एवमस्त्विति सा चोक्त्वा भवानी भक्तवत्सला  ॥ १०८.१८ ॥  
स्तूयमाना मुनिगणैस्तत्रैवान्तरधीयत  ।  
तदाप्रभृति तत्तीर्थं रोहिणी शशिनः प्रिया  ॥ १०८.१९ ॥  
सञ्जाता सर्वकालं तु वल्लभा नृपसत्तम  ।  
तत्र तीर्थे तु या नारी नरो वा स्नानि भक्तितः  ॥ १०८.२० ॥  
वल्लभा जायते सा तु भर्तुर्वै रोहिणी यथा  ।  
तत्र तीर्थे तु यः कश्चित्प्राणत्यागं करोति वै  ॥ १०८.२१ ॥  
सप्तजन्मानि दाम्पत्यवियोगो न भवेत्क्वचित् ॥ १०८.२२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रोहिणीसोमनाथतीर्थमाहात्म्यवर्णनं नामाष्टोत्तरशततमोऽध्यायः ॥  


ऋKV अध्याय १०९  

श्रीमार्कण्डेय उवाच -  
ततो गच्छेन्महीपाल चक्रतीर्थमनुत्तमम्  ।  
सेनापुरमितिख्यातं सर्वपापक्षयङ्करम्  ॥ १०९.१ ॥  
सैनापत्याभिषेकाय देवदेवेन चक्रिणा  ।  
आनीतश्च महासेनो देवैः सेन्द्रपुरोगमैः  ॥ १०९.२ ॥  
दानवानां वधार्थाय जयाय च दिवौकसाम्  ।  
भूमिदानेन विप्रेन्द्रांस्तर्पयित्वा यथाविधि  ॥ १०९.३ ॥  
शङ्खभेरीनिनादैश्च पटहानां च निस्वनैः  ।  
वीणावेणुमृदङ्गैश्च झल्लरीस्वरमङ्गलैः  ॥ १०९.४ ॥  
ततः कृत्वा स्वनं घोरं दानवो बलदर्पितः  ।  
रुरुर्नाम विघातार्थमभिषेकस्य चागतः  ॥ १०९.५ ॥  
हस्त्यश्वरथपत्त्योघैः पूरयन्वै दिशो दश  ।  
तत्र तेन महद्युद्धं प्रवृत्तं किल भारत  ॥ १०९.६ ॥  
शक्त्यृष्टिपाशमुशलैः खड्गैस्तोमरटङ्कनैः  ।  
भल्लैः कर्णिकनाराचैः कबन्धपटसङ्कुलैः  ॥ १०९.७ ॥  
ततस्तु तां शत्रुबलस्य सेनां क्षणेन चापन्च्युतबाणघातैः  ।  
विध्वस्तहस्त्यश्वरथान्महात्मा जग्राह चक्रं रिपुसङ्घनाशनः  ॥ १०९.८ ॥  
ज्वलच्च चक्रं निशितं भयङ्करं सुरासुराणां च सुदर्शनं रणे  ।  
चकर्त दैत्यस्य शिरस्तदानीं करात्प्रमुक्तं मधुघातिनश्च तत् ॥ १०९.९ ॥  
तं दृष्ट्वा सहसा विघ्नमभिषेके षडाननः  ।  
त्यक्त्वा तु तत्र संस्थानं चचार विपुलं तपः  ॥ १०९.१० ॥  
मुक्तं चक्रं विनाशाय हरिणा लोकधारिणा  ।  
द्विदलं दानवं कृत्वा पपात विमले जले  ॥ १०९.११ ॥  
तदा प्रभृति तत्तीर्थं चक्रतीर्थमिति श्रुतम्  ।  
सर्वपापविनाशाय निर्मितं विश्वमूर्तिना  ॥ १०९.१२ ॥  
चक्रतीर्थे तु यः स्नात्वा पूजयेद्देवमच्युतम्  ।  
पुण्डरीकस्य यज्ञस्य फलमाप्नोति मानवः  ॥ १०९.१३ ॥  
तत्र तीर्थे तु यः स्नात्वा पूजयेद्ब्राह्मणाञ्छुभान्  ।  
शान्तदान्तजितक्रोधान्स लभेत्कोटिजं फलम्  ॥ १०९.१४ ॥  
तत्र तीर्थे तु यो भक्त्या त्यजते देहमात्मनः  ।  
विष्णुलोकं मृतो याति जयशब्दादिमङ्गलैः  ॥ १०९.१५ ॥  
क्रीडयित्वा यथाकामं देवगन्धर्वपूजितः  ।  
इहागत्य च भूयोऽपि जायते विपुले कुले  ॥ १०९.१६ ॥  
एतत्पुण्यं पापहरं धन्यं दुःखप्रणाशनम्  ।  
कथितं ते महाभाग भूयश्चान्यच्छृणुष्व मे  ॥ १०९.१७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सेनापुरे चक्रतीर्थमाहात्म्यवर्णनं नाम नवोत्तरशततमोऽध्यायः ॥  


ऋKV अध्याय ११०  

श्रीमार्कण्डेय उवाच -  
धौतपापं ततो गच्छेन्महापातकनाशनम्  ।  
समीपे चक्रतीर्थस्य विष्णुना निर्मितं पुरा  ॥ ११०.१ ॥  
निहतैर्दानवैर्घोरैर्देवदेवो जनार्दनः  ।  
तत्पापस्य विनाशार्थं दानवान्तोद्भवस्य च  ॥ ११०.२ ॥  
तत्र तीर्थे जितक्रोधश्चचार विपुलं तपः  ।  
दुश्चरं मौनमास्थाय ह्यशक्यं देवदानवैः  ॥ ११०.३ ॥  
स्नात्वा दत्त्वा द्विजातिभ्यो दानानि विविधानि च  ।  
तत्क्षणात्सुपापस्तु गतस्तद्वैष्णवं पदम्  ॥ ११०.४ ॥  
एवं युक्तस्तु यस्तत्र पापं कृत्वा सुदारुणम्  ।  
स्नात्वा जप्त्वा विधानेन मुच्यते सर्वपातकैः  ॥ ११०.५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे धौतपापतीर्थमाहात्म्यवर्णनं नाम दशोत्तरशततमोऽध्यायः ॥  


ऋKV अध्याय १११  

श्रीमार्कण्डेय उवाच -  
नर्मदादक्षिणे कूले तीर्थं परमशोभनम्  ।  
स्कन्देन निर्मितं पूर्वं तपः कृत्वा सुदारुणम्  ॥ १११.१ ॥  

युधिष्ठिर उवाच -  
स्कन्दस्य चरितं सर्वमाजन्म द्विजसत्तम  ।  
तीर्थस्य च विधिं पुण्यं कथयस्व यथार्थतः  ॥ १११.२ ॥  

श्रीमार्कण्डेय उवाच -  
देवदेवेन वै तप्तं तपः पूर्वं युधिष्ठिर  ।  
विज्ञप्तेन सुरैः सर्वैरुमादेवी विवाहिता  ॥ १११.३ ॥  
नास्ति सेनापतिः कश्चिद्देवानां सुरसत्तम  ।  
नीयन्ते दानवैर्घोरैः सर्वे देवाः सवासवाः  ॥ १११.४ ॥  
यथा निशा विना चन्द्रं दिवसो भास्करं विना  ।  
न शोभते मुहूर्तं वै तथा सेना विनायका  ॥ १११.५ ॥  
एवं ज्ञात्वा महादेव परया दयया विभो  ।  
सेनानीर्दीयतां कश्चित्त्रिषु लोकेषु विश्रुतः  ॥ १११.६ ॥  
एतच्छ्रुत्वा शुभं वाक्यं देवानां परमेश्वरः  ।  
कामयान उमां देवीं सस्मार मनसा स्मरम्  ॥ १११.७ ॥  
तेन मूर्छितसर्वाङ्गः कामरूपो जगद्गुरुः  ।  
कामयामास रुद्राणीं दिव्यं वर्षशतं किल  ॥ १११.८ ॥  
देवराजस्ततो ज्ञात्वा महामैथुनगं हरम्  ।  
सम्मन्त्र्य दैवतैः सार्द्धं प्रैषयज्जातवेदसम्  ॥ १११.९ ॥  
तेन गत्वा महादेवः परमानन्दसंस्थितः  ।  
सहसा तेन दृष्टोऽसौ हाहेत्युक्त्वा समुत्थितः  ॥ १११.१० ॥  
ततः क्रुद्धा महादेवी शापवाचमुवाच ह  ।  
वेपमाना महाराज शृणु यत्ते वदाम्यहम्  ॥ १११.११ ॥  
अहं यस्मात्सुरैः सर्वैर्याचिता पुत्रजन्मनि  ।  
कृता रतिश्च विफला सम्प्रेष्य जातवेदसम्  ॥ १११.१२ ॥  
तस्मात्सर्वे पुत्रहीना भविष्यन्ति न संशयः  ।  
हरेणोक्तस्ततो वह्निरस्माकं बीजमावह  ॥ १११.१३ ॥  
यथा भवति लोकेषु तथा त्वं कर्तुमर्हसि  ।  
मम तेजस्त्वया शक्यं गृहीतुं सुरसत्तम  ।  
देवकार्यार्थसिद्ध्यर्थं नान्यः शक्तो जगत्त्रये  ॥ १११.१४ ॥  

अग्निरुवाच -  
तेजसस्तव मे देव का शक्तिर्धारणे विभो  ।  
करोति भस्मसात्सर्वं त्रैलोक्यं सचराचरम्  ॥ १११.१५ ॥  

ईश्वर उवाच -  
उदरस्थेन बीजेन यदि ते जायते रुजा  ।  
तदा क्षिपस्व तत्तेजो गङ्गातोये हुताशन  ॥ १११.१६ ॥  
एवमुक्त्वा महादेवोऽमोघं बीजमुत्तमम्  ।  
हव्यवाहमुखे सर्वं प्रक्षिप्यान्तरधीयत  ॥ १११.१७ ॥  
गते चादर्शनं देवे दह्यमानो हुताशनः  ।  
गङ्गातोये विनिक्षिप्य जगाम स्वन्निवेशनम्  ॥ १११.१८ ॥  
असहन्ती तु तत्तेजो गङ्गापि सरितां वरा  ।  
शरस्तम्बे विनिक्षिप्य जगामाशु यथागतम्  ॥ १११.१९ ॥  
तत्र जातं तु तद्दृष्ट्वा सर्वे देवाः सवासवाः  ।  
कृत्तिकां प्रेषयामासुः स्तन्यं पाययितुं तदा  ॥ १११.२० ॥  
दृष्ट्वा ता आगताः सर्वा गङ्गागर्भे महामतेः  ।  
षण्मुखैः षण्मुखो भूत्वा पिपासुरपिबत्स्तनम्  ॥ १११.२१ ॥  
जातकर्मादिसंस्कारान्वेदोक्तान्पद्मसम्भवः  ।  
चकार सर्वान्दाजेन्द्र विधिदृष्टेन कर्मणा  ॥ १११.२२ ॥  
षण्मुखात्षण्मुखो नाम कार्त्तिकेयस्तु कृत्तिकात् ।  
कुमारश्च कुमारत्वाद्गङ्गागर्भोऽग्निजोऽपरः  ॥ १११.२३ ॥  
एवं कुमारः सम्भूतो ह्यनधीत्य स वेदवित् ।  
शास्त्राण्यनेकानि वेद चचार विपुलं तपः  ॥ १११.२४ ॥  
देवारण्येषु सर्वेषु नदीषु च नदेषु च  ।  
पृथिव्यां यानि तीर्थानि समुद्राद्यानि भारत  ॥ १११.२५ ॥  
ततः पर्याययोगेन नर्मदातटमाश्रितः  ।  
नर्मदादक्षिणे कूले चचार विपुलं तपः  ॥ १११.२६ ॥  
ऋग्यजुःसामविहितं जपञ्जाप्यमहर्निशम्  ।  
ध्यायमानो महादेवं शुचिर्धमनिसन्ततः  ॥ १११.२७ ॥  
ततो वर्षसहस्रान्ते पूर्णे देवो महेश्वरः  ।  
उमया सहितः काले तदा वचनमब्रवीत् ॥ १११.२८ ॥  

ईश्वर उवाच -  
अहं ते वरदस्तात गौरी माता पिता ह्यहम्  ।  
वरं वृणीष्व यच्चेष्टं त्रिषु लोकेषु दुर्लभम्  ॥ १११.२९ ॥  

षण्मुख उवाच -  
यदि तुष्टो महादेव उमया सह शङ्कर  ।  
वृणोमि मातापितरौ नान्या गतिर्मतिर्मम  ॥ १११.३० ॥  
एतच्छ्रुत्वा शुभं वाक्यं पुत्रस्य वदनाच्च्युतम्  ।  
तथेत्युक्त्वा तु स्नेहेन प्रेम्णा तं परिषस्वजे  ॥ १११.३१ ॥  
ततस्तं मूर्ध्न्युपाघ्राय ह्युमयोवाच शङ्करः  ॥ १११.३२ ॥  

ईश्वर उवाच -  
अक्षयश्चाव्ययश्चैव सेनानीस्त्वं भविष्यसि  ॥ १११.३३ ॥  
शिखी च ते वाहनं दिव्यरूपो दत्तो मया शक्तिधरस्य सङ्ख्ये  ।  
सुरासुरादींश्च जयेति चोक्त्वा जगाम कैलासवरं महात्मा  ॥ १११.३४ ॥  
गते चादर्शनं देवे तदा स शिखिवाहनः  ।  
स्थापयित्वा महादेवं जगाम सुरसन्निधौ  ॥ १११.३५ ॥  
तदाप्रभृति तत्तीर्थं स्कन्दतीर्थमिति श्रुतम्  ।  
सर्वपापहरं पुण्यं मर्त्यानां भुवि दुर्लभम्  ॥ १११.३६ ॥  
तत्र तीर्थे तु यो राजन्भक्त्या स्नात्वार्चयेच्छिवम्  ।  
गन्धमाल्याभिषेकैश्च याज्ञिकं स लभेत्फलम्  ॥ १११.३७ ॥  
स्कन्दतीर्थे तु यः स्नात्वा पूजयेत्पितृदेवताः  ।  
तिलमिश्रेण तोयेन तस्य पुण्यफलं शृणु  ॥ १११.३८ ॥  
पिण्डदानेन चैकेन विधियुक्तेन भारत  ।  
द्वादशाब्दानि तुष्यन्ति पितरो नात्र संशयः  ॥ १११.३९ ॥  
तत्र तीर्थे तु राजेन्द्र शुभं वा यादि वाशुभम्  ।  
इह लोके परे चैव तत्सर्वं जायतेऽक्षयम्  ॥ १११.४० ॥  
तत्र तीर्थे तु यः कश्चित्प्राणत्यागं करिष्यति  ।  
शास्त्रयुक्तेन विधिना स गच्छेच्छिवमन्दिरम्  ॥ १११.४१ ॥  
कल्पमेकं वसित्वा तु देवगन्धर्वपूजितः  ।  
अत्र भारतवर्षे तु जायते विमले कुले  ॥ १११.४२ ॥  
वेदवेदाङ्गतत्त्वज्ञः सर्वव्याधिविवर्जितः  ।  
जीवेद्वर्षशतं साग्रं पुत्रपौत्रसमन्वितः  ॥ १११.४३ ॥  
इदं ते कथितं राजन्स्कन्दतीर्थस्य सम्भवम्  ।  
धन्यं यशस्यमायुष्यं सर्वदुःखघ्नमुत्तमम्  ।  
सर्वपापहरं पुण्यं देवदेवेन भाषितम्  ॥ १११.४४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे स्कन्दतीर्थमाहात्म्यवर्णनं नामैकादशोत्तरशततमोऽध्यायः ॥  


ऋKV अध्याय ११२  

श्रीमार्कण्डेय उवाच -  
ततो गच्छेत्तु राजेन्द्र तीर्थमाङ्गिरसस्य तु  ।  
उत्तरे नर्मदाकूले सर्वपापविनाशनम्  ॥ ११२.१ ॥  
पुरासीदङ्गिरानाम ब्राह्मणो वेदपारगः  ।  
पुत्रहेतोर्युगस्यादौ चचार विपुलं तपः  ॥ ११२.२ ॥  
नित्यं त्रिषवणस्नायी जपन्देवं सनातनम्  ।  
पूजयंश्च महादेवं कृच्छ्रचान्द्रायणादिभिः  ॥ ११२.३ ॥  
द्वादशाब्दे ततः पूर्णे तुतोष परमेश्वरः  ।  
वरेण छन्दयामास द्विजमाङ्गिरसं वरम्  ॥ ११२.४ ॥  
वव्रे स तु महादेवं पुत्रं पुत्रवतां वरम्  ।  
वेदविद्याव्रतस्नातं सर्वशास्त्रविशारदम्  ॥ ११२.५ ॥  
देवानां मन्त्रिणं राजन् सर्वलोकेषु पूजितम्  ।  
ब्रह्मलक्ष्म्याः सदावासमक्षयं चाव्ययं सुतम्  ॥ ११२.६ ॥  
तथाभिलषितः पुत्रः सर्वविद्याविशारदः  ।  
भविष्यति न सन्देहश्चैवमुक्त्वा ययौ हरः  ॥ ११२.७ ॥  
वरैरङ्गिरसश्चापि बृहस्पतिरजायत  ।  
यथाभिलषितः पुत्रो वेदवेदाङ्गपारगः  ॥ ११२.८ ॥  
जाते पुत्रेऽङ्गिरास्तत्र स्थापयामास शङ्करम्  ।  
हृष्टतुष्टमना भूत्वा जगामोत्तरपर्वतम्  ॥ ११२.९ ॥  
तत्र चाङ्गिरसे तीर्थे यः स्नात्वा पूजयेच्छिवम्  ।  
सर्वपापविनिर्मुक्तो रुद्रलोकं स गच्छति  ॥ ११२.१० ॥  
अपुत्रो लभते पुत्रमधनो धनमाप्नुयात् ।  
इच्छते यश्च यं कामं स तं लभति मानवः  ॥ ११२.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डेऽग्निरसतीर्थमाहात्म्यवर्णनं नाम द्वादशाधिकशततमोऽध्यायः ॥  


ऋKV अध्याय ११३  

श्रीमार्कण्डेय उवाच -  
ततो गच्छेत्तु राजेन्द्र कोटितीर्थमनुत्तमम्  ।  
ऋषिकोटिर्गता तत्र परां सिद्धिमुपागता  ॥ ११३.१ ॥  
तत्र तीर्थे तु यः स्नात्वा भोजयेद्ब्राह्मणाञ्छुचिः  ।  
एकस्मिन्भोजिते विप्रे कोटिर्भवति भोजिता  ॥ ११३.२ ॥  
तत्र तीर्थे तु यः स्नात्वा पूजयेत्पितृदेवताः  ।  
पूजिते तु महादेवे वाजपेयफलं लभेत् ॥ ११३.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटितीर्थमाहात्म्यवर्णनं नाम त्रयोदशाधिकशाततमोऽध्यायः ॥  


ऋKV अध्याय ११४  

श्रीमार्कण्डेय उवाच -  
ततो गच्छेत्तु राजेन्द्र तीर्थं परमशोभनम्  ।  
अयोनिजं महापुण्यं सर्वपापप्रणाशनम्  ॥ ११४.१ ॥  
अयोनिजे नरः स्नात्वा पूजयेत्परमेश्वरम्  ।  
पितृदेवार्चनं कृत्वा मुच्यते सर्वकिल्बिषैः  ॥ ११४.२ ॥  
तत्र तीर्थे तु विधिना प्राणत्यागं करोति यः  ।  
स कदाचिन्महाराज योनिद्वारं न पश्यति  ॥ ११४.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अयोनिसम्भवतीर्थमाहात्म्यवर्णनं नाम चतुर्दशाधिकशततमोऽध्यायः ॥  


ऋKV अध्याय ११५  

श्रीमार्कण्डेय उवाच -  
ततो गच्छेन्महाराज तीर्थमङ्गारकं परम्  ।  
रूपदं सर्वलोकानां विश्रुतं नर्मदातटे  ॥ ११५.१ ॥  
अङ्गारकेण राजेन्द्र पुरा तप्तं तपः किल  ।  
अर्बुदं च निखर्वं च प्रयुतं वर्षसङ्ख्यया  ॥ ११५.२ ॥  
ततस्तुष्टो महादेवः परया कृपया नृप  ।  
प्रत्यक्षदर्शी भगवानुवाच क्षितिनन्दनम्  ॥ ११५.३ ॥  
वरदोऽस्मि महाभाग दुर्लभं त्रिदशैरपि  ।  
वरं दास्याम्यहं वत्स ब्रूहि यत्ते विवक्षितम्  ॥ ११५.४ ॥  

अङ्गारक उवाच -  
तव प्रसादाद्देवेश सर्वलोकमहेश्वर  ।  
ग्रहमध्यगतो नित्यं विचरामि नभस्तले  ॥ ११५.५ ॥  
यावद्धराधरो लोके यावच्चन्द्रदिवाकरौ  ।  
नद्यो नदाः समुद्राश्च वरो मे चाक्षयो भवेत् ॥ ११५.६ ॥  
एवमस्त्विति देवेशो दत्त्वा वरमनुत्तमम्  ।  
जगामाकाशमाविश्य वन्द्यमानः सुरासुरैः  ॥ ११५.७ ॥  
भूमिपुत्रस्ततस्तस्मिन्स्थापयामास शङ्करम्  ।  
गतः सुरालये लोके ग्रहभावे निवेशितः  ॥ ११५.८ ॥  
तत्र तीर्थे तु यः स्नात्वा पूजयेत्परमेश्वरम्  ।  
हुतहोमो जितक्रोधः सोऽश्वमेधफलं लभेत् ॥ ११५.९ ॥  
चतुर्थ्यङ्गारके यस्तु स्नात्वा चाभ्यर्चयेद्ग्रहम्  ।  
अङ्गारकं विधानेन सप्तजन्मानि भारत  ॥ ११५.१० ॥  
दशयोजनविस्तीर्णे मण्डले रूपवान् भवेत् ।  
तत्रैव ता मृतो जन्तुः कामतोऽकामतोऽपि वा  ।  
रुद्रस्यानुचरो भूत्वा तेनैव सह मोदते  ॥ ११५.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अङ्गारकतीर्थमाहात्म्यवर्णनं नाम पञ्चदशोत्तरशततमोऽध्यायः ॥  


ऋKV अध्याय ११६  

मार्कण्डेय उवाच -  
पाण्डुतीर्थं ततो गच्छेत्सर्वपापविनाशनम्  ।  
तत्र स्नात्वा नरो राजन्मुच्यते सर्वकिल्बिषैः  ॥ ११६.१ ॥  
तत्र तीर्थे तु यः स्नात्वा दापयेत्काञ्चनं शुचिः  ।  
भ्रूणहत्यादिपापानि नश्यन्ते नात्र संशयः  ॥ ११६.२ ॥  
पिण्डोदकप्रदानेन वाजपेयफलं लभेत् ।  
पितरः पितामहाश्च नृत्यन्ते च प्रहर्षिताः  ॥ ११६.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पाण्डुतीर्थमाहात्म्यवर्णनं नाम षोडशाधिकशततमोऽध्यायः ॥  

ऋKV अध्याय ११७  

श्रीमार्कण्डेय उवाच -  
ततो गच्छेत्तु राजेन्द्र पुण्यं तीर्थं त्रिलोचनम्  ।  
तत्र तिष्ठति देवेशः सर्वलोकनमस्कृतः  ॥ ११७.१ ॥  
तत्र तीर्थे तु यः स्नात्वा भक्त्यार्चयति शङ्करम्  ।  
रुद्रस्य भवनं याति मृतो नास्त्यत्र संशयः  ॥ ११७.२ ॥  
कल्पक्षये ततः पूर्णे क्रीडित्वा च इहागतः  ।  
आवियोगेन तिष्ठेत पूज्यमानः शतं समाः  ॥ ११७.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे त्रिलोचनतीर्थमाहात्म्यवर्णनं नाम सप्तदशोत्तरशततमोऽध्यायः ॥  


ऋKV अध्याय ११८  

श्रीमार्कण्डेय उवाच -  
ततो गच्छेत्तु राजेन्द्र तीर्थं परमशोभनम्  ।  
इन्द्रतीर्थेतिविख्यातं नर्मदादक्षिणे तटे  ॥ ११८.१ ॥  

युधिष्ठिर उवाच -  
नर्मदादक्षिणे कूले इन्द्रतीर्थं कथं भवेत् ।  
श्रोतुमिच्छामि विप्रेन्द्र ह्यादिमध्यान्तविस्तरैः  ॥ ११८.२ ॥  
एतच्छ्रुत्वा तु वचनं धर्मपुत्रस्य धीमतः  ।  
कथयामास तद्वत्तमितिहासं पुरातनम्  ॥ ११८.३ ॥  

श्रीमार्कण्डेय उवाच -  
विश्वासयित्वा सुचिरं धर्मशत्रुं महाबलम्  ।  
वृत्रं जित्वाथ हत्वा तु गच्छमानं शचीपतिम्  ॥ ११८.४ ॥  
निष्क्राममाणं मार्गेण ब्रह्महत्या दुरासदा  ।  
अहोरात्रमविश्रान्ता जगाम भुवनत्रयम्  ॥ ११८.५ ॥  
यतोयतो ब्रह्महणं याति यानेन शोभनम्  ।  
दिशो भागं सुरैः सार्द्धं ततो हत्या न मुञ्चति  ॥ ११८.६ ॥  
ब्रह्महत्या सुरापानं स्तेयं गुर्वगनागमः  ।  
पातकानां गतिर्दृष्टा न तु विश्वासघातिनाम्  ॥ ११८.७ ॥  
पापकर्ममुखं दृष्ट्वा स्नानदानैर्विशुध्यति  ।  
नारी वा पुरुषो वापि नैव विश्वासघातिनः  ॥ ११८.८ ॥  
एवमादीनि चान्यानि श्रुत्वा वाक्यानि देवराट् ।  
वचनं तद्विधैरुक्तं विषादमगमत्परम्  ॥ ११८.९ ॥  
त्यक्त्वा राज्यं सुरैः सार्धं जगाम तप उत्तमम्  ।  
पुत्रदारगृहं राज्यं वसूनि विविधानि च  ॥ ११८.१० ॥  
फलान्येतानि धर्मस्य शोभयन्ति जनेश्वरम्  ।  
फलं धर्मस्य भुञ्जेति सुहृत्स्वजनबान्धवाः  ॥ ११८.११ ॥  
पश्यतां सर्वमेतेषां पापमेकेन भुज्यते  ।  
परं हि सुखमुत्सृज्य कर्शयन्वै कलेवरम्  ॥ ११८.१२ ॥  
देवराजो जगामासौ तीर्थान्यायतनानि च  ।  
गङ्गातीर्थेषु सर्वेषु यामुनेषु तथैव च  ॥ ११८.१३ ॥  
सारस्वतेषु सर्वेषु सामुद्रेषु पृथक्पृथक् ।  
नदीषु देवखातेषु तडागेषु सरःसु च  ॥ ११८.१४ ॥  
पापं न मुञ्चते सर्वे पश्चाद्देवसमागमे  ।  
रेवाप्रभवतीर्थेषु कूलयोरुभयोरपि  ॥ ११८.१५ ॥  
पूजयन्वै महादेवं स्कन्दतीर्थं समासदत् ।  
तव स्थित्वोपवासैश्च कृच्छ्रचान्द्रायणादिभिः  ॥ ११८.१६ ॥  
कर्शयन्वै स्वकं देहं न लेभे शर्म वै क्वचित् ।  
ग्रीष्मे पञ्चाग्निमध्यस्थो वर्षासु स्थण्डिलेशयः  ॥ ११८.१७ ॥  
आर्द्रवासास्तु हेमन्ते चचार विपुलं तपः  ।  
एवं तु तपतस्तस्य इन्द्रस्य विदितात्मनः  ॥ ११८.१८ ॥  
वत्सराणां सहस्राणि गतानि दश भारत  ।  
ततस्त्वेकादशे प्राप्ते वर्षे तु नृपसत्तम  ॥ ११८.१९ ॥  
सहसा भगवान्देवस्तु तुतोष परमेश्वरः  ।  
तथा ब्रह्मर्षयः सिद्धा ब्रह्मविष्णुपुरोगमाः  ॥ ११८.२० ॥  
तत्राजग्मुः सुराः सर्वे यत्र देवः शतक्रतुः  ।  
दृष्ट्वा समागतान् देवानृषींश्चैव महामतिः  ॥ ११८.२१ ॥  
उवाच प्रणतो भूत्वा सर्वदेवपुरोहितः  ।  
विदितं सर्वमेतेषां यथा वृत्रवधः कृतः  ॥ ११८.२२ ॥  
युष्माकं चाज्ञया पूर्वं ब्रह्मविष्णुमहेश्वराः  ।  
तथाप्येवं ब्रह्महणं मत्वा पापस्य कारिणम्  ॥ ११८.२३ ॥  
भ्रमन्तं सर्वतीर्थेषु ब्रह्महत्या न मुञ्चति  ।  
न नन्दति जगत्सर्वं त्रैलोक्यं सचराचरम्  ॥ ११८.२४ ॥  
यथा विहीनचन्द्रार्कं तथा राज्यमनायकम्  ।  
तस्मात्सर्वे सुरश्रेष्ठा विज्ञाप्यं मम सम्प्रति  ॥ ११८.२५ ॥  
कुर्वन्तु शक्रं निर्दोषं तथा सर्वे महर्षयः  ।  
बृहस्पतिमुखोद्गीर्णं श्रुत्वा तद्वचनं शुभम्  ॥ ११८.२६ ॥  
ततः प्रोवाच भगवान्ब्रह्मा लोकपितामहः  ।  
एतत्पापं महाघोरं ब्रह्महत्यासमुद्भवम्  ॥ ११८.२७ ॥  
दैवतेभ्योऽथ भूतेभ्यश्चतुर्भागं क्षिपाम्यहम्  ।  
एवं मुक्त्वा क्षिपच्चैनो जलोपरि महामतिः  ॥ ११८.२८ ॥  
अवगाह्य ततः पेया आपो वै नान्यथा बुधैः  ।  
धरायामक्षिपद्भागं द्वितीयं पद्मसम्भवः  ॥ ११८.२९ ॥  
अभक्ष्या तेन सञ्जाता सदाकालं वसुन्धरा  ।  
तदार्धमर्द्धं नारीणां द्वितीयेऽह्नि युधिष्ठिर  ॥ ११८.३० ॥  
निक्षिप्य भगवान्देवः पुनरन्यज्जगाद ह  ।  
असङ्ग्राह्या त्वसङ्ग्राह्या तेन जाता रजस्वला  ॥ ११८.३१ ॥  
चतुर्दिनानि सा प्राज्ञैः पापस्य महतो महात् ।  
चतुर्थं तु ततो भागं विभज्य परमेश्वरः  ॥ ११८.३२ ॥  
कृषिगोरक्ष्यवाणिज्यैः शूद्रसेवाकरे द्विजे  ।  
ततोऽभिनन्दयामासुः सर्वे देवा महर्षयः  ॥ ११८.३३ ॥  
देवेन्द्रं वाग्भिरिष्टाभिर्नर्मदाजलसंस्थितम्  ।  
वरेण छन्दयामास ततस्तुष्टो महेश्वरः  ॥ ११८.३४ ॥  
वरं दास्यामि देवेश वरं वृणु यथेप्सितम्  ॥ ११८.३५ ॥  

इन्द्र उवाच -  
यदि तुष्टोऽसि देवेश यदि देयो वरो मम  ।  
अत्र संस्थापयिष्यामि सदा सन्निहितो भव  ॥ ११८.३६ ॥  
एवमस्त्विति चोक्त्वा तं ब्रह्मविष्णुमहेश्वराः  ।  
जग्मुराकाशमाविश्य स्तूयमाना महर्षिभिः  ॥ ११८.३७ ॥  
गतेषु देवदेवेषु देवराजः शतक्रतुः  ।  
स्थापयित्वा महादेवं जगाम त्रिदशालयम्  ॥ ११८.३८ ॥  
इन्द्रतीर्थे तु यः स्नात्वा तर्पयेत्पितृदेवताः  ।  
महापातकयुक्तोऽपि मुच्यते सर्वपातकैः  ॥ ११८.३९ ॥  
इन्द्रतीर्थे तु यः स्नात्वा पूजयेत्परमेश्वरम्  ।  
सोऽश्वमेधस्य यज्ञस्य पुष्कलं फलमश्नुते  ॥ ११८.४० ॥  
एतत्ते कथितं सर्वं तीर्थमाहात्म्यमुत्तमम्  ।  
श्रुतमात्रेण येनैव मुच्यन्ते पातकैर्नराः  ॥ ११८.४१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे इन्द्रतीर्थमाहात्म्यवर्णनं नामाष्टादशोत्तरशततमोऽध्यायः ॥  


ऋKV अध्याय ११९  

श्रीमार्कण्डेय उवाच -  
ततो गच्छेत्तु राजेन्द्र कह्लोडीतीर्थमुत्तमम्  ।  
रेवायाश्चोत्तरे कूले सर्वपापविनाशनम्  ॥ ११९.१ ॥  
हितार्थं सर्वभूतानामृषिभिः स्थापितं पुरा  ।  
तपसा तु समुद्धृत्य नर्मदायां महाम्भसि  ॥ ११९.२ ॥  
स्नात्वा तु कपिलातीर्थे कपिलां यः प्रयच्छति  ।  
श्रुत्वा चाख्यानकं दिव्यं ब्राह्मणाञ्छृणु यत्फलम्  ॥ ११९.३ ॥  
सर्वेषामेव दानानां कपिलादानमुत्तमम्  ।  
ब्राह्मणान्वेषितं पूर्वमृषिदेवसमागमे  ॥ ११९.४ ॥  
सद्यः प्रसूतां कपिलां शोभनां यः प्रयच्छति  ।  
सोपवासो जितक्रोधस्तस्य पुण्यफलं शृणु  ॥ ११९.५ ॥  
ससमुद्रगुहा तेन सशैलवनकानना  ।  
दत्ता चैव महाबाहो पृथिवी नात्र संशयः  ॥ ११९.६ ॥  
वाचिकं मानसं पापं कर्मणा यत्पुरा कृतम्  ।  
नश्यते कपिलां दत्त्वा सप्तजन्मार्जितं नृप  ॥ ११९.७ ॥  
भूमिदानं धनं धान्यं हस्त्यश्वकनकादिकम्  ।  
कपिलादानस्यैकस्य कलां नार्हन्ति षोडशीम्  ॥ ११९.८ ॥  
तत्र तीर्थे नरः स्नात्वा कपिलां यः प्रयच्छति  ।  
मृतो विष्णुपुरं याति गीयमानोऽप्सरोगणैः  ॥ ११९.९ ॥  
यावन्ति तस्या रोमाणि सवत्सायास्तु भारत  ।  
तावद्वर्षसहस्राणि स स्वर्गे क्रीडते चिरम्  ॥ ११९.१० ॥  
ततोऽवकीर्णकालेन त्विह मानुष्यतां गतः  ।  
धनधान्यसमोपेतो जायते विपुले कुले  ॥ ११९.११ ॥  
वेदविद्या व्रतस्नातः सर्वशास्त्रविशारदः  ।  
व्याधिशोकविनिर्मुक्तो जीवेच्च शरदां शतम्  ॥ ११९.१२ ॥  
एतत्ते सर्वमाख्यातं कल्होडीतीर्थमुत्तमम्  ।  
यत्कृत्वा सर्वपापेभ्यो मुच्यते नात्र संशयः  ॥ ११९.१३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कह्लोडीतीर्थमाहात्म्यवर्णनं नामैकोनविंशत्युत्तरशततमोऽध्यायः ॥  


ऋKV अध्याय १२०  

श्रीमार्कण्डेय उवाच -  
अतः परं प्रवक्ष्यामि कम्बुकेश्वरमुत्तमम्  ।  
हिरण्यकशिपुर्दैत्यो दानवो बलदर्पितः  ॥ १२०.१ ॥  
अवध्यः सर्वलोकानां त्रिषु लोकेषु विश्रुतः  ।  
तस्य पुत्रो महातेजाः प्रह्लादो नाम नामतः  ॥ १२०.२ ॥  
विष्णुप्रसादाद्भक्त्या च तस्य राज्ये प्रतिष्ठितः  ।  
विरोचनस्तस्य सुतस्तस्यापि बलिरेव च  ॥ १२०.३ ॥  
बलिपुत्रोऽभवद्बाणस्तस्मादपि च शम्बरः  ।  
शम्बरस्यान्वये जातः कम्बुर्नाम महासुरः  ॥ १२०.४ ॥  
ज्ञात्वा विष्णुमयं घोरं महद्भयमुपस्थितम्  ।  
दानवानां विनाशाय नान्यो हेतुः कदाचन  ॥ १२०.५ ॥  
स त्यक्त्वा पुत्रदारांश्च सुहृद्बन्धुपरिग्रहान्  ।  
चचार मौनमास्थाय तपः कम्बुर्महामतिः  ॥ १२०.६ ॥  
अक्षसूत्रकरो भूत्वा दण्डी मुण्डी च मेखली  ।  
शाकयावकभक्षश्च वल्कलाजिनसंवृतः  ॥ १२०.७ ॥  
स्नात्वा नित्यं धृतिपरो नर्मदाजलमाश्रितः  ।  
पूजयंस्तु महादेवमर्बुदं वर्षसङ्ख्यया  ॥ १२०.८ ॥  
ततस्तुतोष भगवान्देवदेवो महेश्वरः  ।  
उवाच दानवं काले मेघगम्भीरया गिरा  ॥ १२०.९ ॥  
भोभोः कम्बो महाभाग तुष्टोऽहं तव सुव्रत  ।  
इष्टं व्रतानां परमं मौनं सर्वार्थसाधनम्  ॥ १२०.१० ॥  
चरितं च त्वया लोके देवदानवदुश्चरम्  ।  
वरं वृणीष्व भद्रं ते यत्ते मनसि रोचते  ॥ १२०.११ ॥  

कम्बुरुवाच -  
यदि प्रसन्नो देवेश यदि देयो वरो मम  ।  
अक्षय्यश्चाव्ययश्चैव स्वेच्छया विचराम्यहम्  ॥ १२०.१२ ॥  
दैत्यदानवसङ्घानां संयुगेष्वपलायिता  ।  
भयं चान्यन्न विद्येत मुक्त्वा देवं गदाधरम्  ॥ १२०.१३ ॥  
तस्याहं संयुगे साध्यो येनोपायेन शङ्कर  ।  
भवामि न सदा कालं तं वदस्व वरं मम  ॥ १२०.१४ ॥  

ईश्वर उवाच -  
मम सन्निहितो यत्र त्वं भविष्यसि दानव  ।  
तत्र विष्णुभयं नास्ति वसात्र विगतज्वरः  ॥ १२०.१५ ॥  
तस्य देवाधिदेवस्य वेदगर्भस्य संयुगे  ।  
शङ्खचक्रधरस्येशा नाहं सर्वे सुरासुराः  ॥ १२०.१६ ॥  
किं पुनर्यो द्विषत्येनं लोकालोकप्रभुं हरिम्  ।  
स सुखी वर्तते कालं न निमेषं मतं मम  ॥ १२०.१७ ॥  
तस्मात्त्वं परया भक्त्या सर्वभूतहिते रतः  ।  
वसिष्यसि चिरं कालमित्युक्त्वादर्शनं गतः  ॥ १२०.१८ ॥  
गते चादर्शनं देवे तत्र तीर्थे महामतिः  ।  
स्थापयामास देवेशं शिवं शान्तमनामयम्  ॥ १२०.१९ ॥  
तस्मिंस्तीर्थे महादेवं स्थापयित्वा दिवं गतः  ।  
तदाप्रभृति तत्पार्थ कम्बुतीर्थमिति श्रुतम्  ।  
विख्यातं सर्वलोकेषु महापातकनाशनम्  ॥ १२०.२० ॥  
कम्बुतीर्थे नरः स्नात्वा विधिनाभ्यर्च्य भास्करम्  ।  
ऋग्यजुःसाममन्त्रैश्च स्तूयमानो नृपोत्तम  ॥ १२०.२१ ॥  
तस्य पुण्यं समुद्दिष्टं ब्राह्मणैर्वेदपारगैः  ।  
तत्सर्वं तु शृणुष्वाद्य ममैव गदतो नृप  ॥ १२०.२२ ॥  
ऋग्यजुःसामगीतेषु साङ्गोपाङ्गेषु यत्फलम्  ।  
तत्फलं समवाप्नोति गायत्रीमात्रमन्त्रवित् ॥ १२०.२३ ॥  
तत्र तीर्थे तु यः स्नात्वा तर्पयेत्पितृदेवताः  ।  
पूजयेद्देवमीशानं सोऽग्निष्टोमफलं लभेत् ॥ १२०.२४ ॥  
अकामो वा सकामो वा तत्र तीर्थे कलेवरम्  ।  
यस्त्यजेन्नात्र सन्देहो रुद्रलोकं स गच्छति  ॥ १२०.२५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कम्बुकेश्वरतीर्थमाहात्म्यवर्णनं नाम विंशत्युत्तरशततमोऽध्यायः ॥  


ऋKV अध्याय १२१  

मार्कण्डेय उवाच -  
ततो गच्छेन्महीपाल चन्द्रहासमतः परम्  ।  
यत्र सिद्धिं परां प्राप्तः सोमराजः सुरोत्तमः  ॥ १२१.१ ॥  

युधिष्ठिर उवाच -  
कथं सिद्धिं परां प्राप्तः सोमनाथो जगत्पतिः  ।  
तत्सर्वं श्रोतुमिच्छामि कथयस्व ममानघ  ॥ १२१.२ ॥  

श्रीमार्कण्डेय उवाच -  
पुरा शप्तो मुनीन्द्रेण दक्षेण किल भारत  ।  
असेवनाद्धि दाराणां क्षयरोगी भविष्यसि  ॥ १२१.३ ॥  
उद्वाहितानां पत्नीनां ये न कुर्वन्ति सेवनम्  ।  
या निष्ठा जायते नृणां तां शृणुष्व नराधिप  ॥ १२१.४ ॥  
ऋतावृतौ हि नारीणां सेवनाज्जायते सुतः  ।  
सुतात्स्वर्गश्च मोक्षश्च इत्येवं श्रुतिभाषितम्  ॥ १२१.५ ॥  
तत्कालोचितधर्मेण वेष्टितो रौरवे पतेत् ।  
तस्यास्तद्रुधिरं पापः पिबते कालमीप्सितम्  ॥ १२१.६ ॥  
ततोऽवतीर्णः कालेन यां यां योनिं प्रयास्यति  ।  
तस्यां तस्यां स दुष्टात्मा दुर्भगो जायते सदा  ॥ १२१.७ ॥  
नारीणां तु सदा कामोऽभ्यधिकाः परिवर्तते  ।  
विशेषेण ऋतौ काले पीड्यते कामसायकैः  ॥ १२१.८ ॥  
परिभूता हिता भर्त्रा ध्यायन्तेऽन्यं पतिं स्त्रियः  ।  
ततः पुत्रः समुत्पन्नो ह्यटते कुलमुत्तमम्  ॥ १२१.९ ॥  
स्वर्गस्थास्तेन पितरः पूर्वजास्ते पितामहाः  ।  
पतन्ति जातमात्रेण कुलटस्तेन चोच्यते  ॥ १२१.१० ॥  
तेन कर्मविपाकेन क्षयरोग्यभवच्छशी  ।  
त्यक्त्वा लोकं सुरेन्द्राणां मर्त्यलोकमुपागतः  ॥ १२१.११ ॥  
ततस्तीर्थान्यनेकानि पुण्यान्यायतनानि च  ।  
भ्रमन्वै नर्मदां प्राप्तः सर्वपापप्रणाशनीम्  ॥ १२१.१२ ॥  
उपवासं च दानानि व्रतानि नियमांस्तथा  ।  
चचार द्वादशाब्दानि ततो मुक्तः स किल्बिषैः  ॥ १२१.१३ ॥  
स्नापयित्वा महादेवं सर्वपातकनाशनम्  ।  
जगाम प्रभया पूर्णः स च लोकमनुत्तमम्  ॥ १२१.१४ ॥  
येनैव स्थापितो देवः पूज्यते वर्षसङ्ख्यया  ।  
तावद्वर्षसहस्राणि रुद्रलोके स पूज्यते  ॥ १२१.१५ ॥  
तेन देवान्विधानोक्तान्स्थापयन्ति नरा भुवि  ।  
अक्षयं चाव्ययं यस्मात्कालं भुञ्जन्ति मानवाः  ॥ १२१.१६ ॥  
सोमतीर्थे नरः स्नात्वा पूजयेद्देवमीश्वरम्  ।  
स भ्राजते नरो लोके सोमवत्प्रियदर्शनः  ॥ १२१.१७ ॥  
चन्द्रहासे तु यो गत्वा ग्रहणे चन्द्रसूर्ययोः  ।  
स्नानं समाचरेद्भक्त्या मुच्यते सर्वकिल्बिषैः  ॥ १२१.१८ ॥  
तत्र स्नानं च दानं च चन्द्रहासे शुभाशुभम्  ।  
कृतं नृपवरश्रेष्ठ सर्वं भवति चाक्षयम्  ॥ १२१.१९ ॥  
ते धन्यास्ते महात्मानस्तेषां जन्म सुजीवितम्  ।  
चन्द्रहासे तु ये स्नात्वा पश्यन्ति ग्रहणं नराः  ॥ १२१.२० ॥  
वाचिकं मानसं पापं कर्मजं यत्पुराकृतम्  ।  
स्नानमात्रेण राजेन्द्र तत्र तीर्थे प्रणश्यति  ॥ १२१.२१ ॥  
बहवस्तं न जानन्ति महामोहसमन्विताः  ।  
देहस्थमिव सर्वेषां परमानन्दरूपिणम्  ॥ १२१.२२ ॥  
पश्चिमे सागरे गत्वा सोमतीर्थे तु यत्फलम्  ।  
तत्समग्रमवाप्नोति चन्द्रहासे न संशयः  ॥ १२१.२३ ॥  
सङ्क्रान्तौ च व्यतीपाते अयने विषुवे तथा  ।  
चन्द्रहासे नरः स्नात्वा सर्वपापैः प्रमुच्यते  ॥ १२१.२४ ॥  
ते मूढास्ते दुराचारास्तेषां जन्म निरर्थकम्  ।  
चन्द्रहासं न जानन्ति ये रेवायां व्यवस्थितम्  ॥ १२१.२५ ॥  
चन्द्रहासे तु यः कश्चित्सन्न्यासं कुरुते द्विजः  ।  
अनिवर्तिका गतिस्तस्य सोमलोकान्न संशयः  ॥ १२१.२६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सोमतीर्थमाहात्म्यवर्णनं नामैकविंशत्युत्तरशततमोऽध्यायः ॥  


ऋKV अध्याय १२२  
श्रीमार्कण्डेय उवाच -  
ततो गच्छेन्महीपाल कोहनस्वेति विश्रुतम्  ।  
सर्वपापहरं पुण्यं तीर्थं मृत्युविनाशनम्  ॥ १२२.१ ॥  
पुरा तत्र द्विजः कश्चिद्वेदवेदाङ्गपारगः  ।  
पत्नीपुत्रसुहृद्वर्गैः स्वकर्मनिरतोऽवसत् ॥ १२२.२ ॥  

युधिष्ठिर उवाच -  
ब्राह्मणस्य तु यत्कर्म उत्पत्तिः क्षत्रियस्य तु  ।  
वैश्यस्यापि च शूद्रस्य तत्सर्वं कथयस्व मे  ॥ १२२.३ ॥  
धर्मस्यार्हस्य कामस्य मोक्षस्य च परं विधिम्  ।  
निखिलं ज्ञातुमिच्छामि नान्यो वेत्ता मतिर्मम  ॥ १२२.४ ॥  

मार्कण्डेय उवाच -  
उत्पत्तिकारणं ब्रह्मा देवदेवः प्रकीर्तितः  ।  
प्रथमं सर्वभूतानां चराचरजगद्गुरुः  ॥ १२२.५ ॥  
द्विजातयो मुखाज्जाताः क्षत्रिया बाहुयन्त्रतः  ।  
ऊरुप्रदेशाद्वैश्यास्तु शूद्राः पादेष्वथाभवन्  ॥ १२२.६ ॥  
ततस्त्वन्ये पृथग्वर्णाः पृथग्धर्मान् समाचरन्  ।  
पर्यायेण समुत्पन्ना ह्यनुलोमविलोमतः  ॥ १२२.७ ॥  
तेषां धर्मं प्रवक्ष्यामि श्रुतिस्मृत्यर्थचोदितम्  ।  
येन सम्यक्कृतेनैव सर्वे यान्ति परां गतिम्  ॥ १२२.८ ॥  
गतिर्ध्यानं विना भक्तैर्ब्राह्मणैः प्राप्यते नृप  ।  
अध्यापयन्यतो वेदान्वेदं वापि यथाविधि  ॥ १२२.९ ॥  
कुलजां रूपसम्पन्नां सर्वलक्षणलक्षिताम्  ।  
उद्वाहयेत्ततः पत्नीं गुरुणानुमते तदा  ॥ १२२.१० ॥  
ततः स्मार्तं विवाहाग्निं श्रौतं वा पूजयेत्क्रमात् ।  
प्रतिग्रहधनो भूत्वा दम्भलोभविवर्जितः  ॥ १२२.११ ॥  
पञ्चयज्ञविधानानि कारयेद्वै यथाविधि  ।  
वनं गच्छेत्ततः पश्चाद्द्वितीयाश्रमसेवनात् ॥ १२२.१२ ॥  
पुत्रेषु भार्यां निक्षिप्य सर्वसङ्गविवर्जितः  ।  
इष्टांल्लोकानवाप्नोति न चेह जायते पुनः  ॥ १२२.१३ ॥  
क्षत्रियस्तु स्थितो राज्ये पालयित्वा वसुन्धराम्  ।  
शश्वद्धर्ममनाश्चैव प्राप्नोति परमां गतिम्  ॥ १२२.१४ ॥  
वैश्यधर्मो न सन्देहः कृषिगोरक्षणे रतः  ।  
सत्यशौचसमोपेतो गच्छते स्वर्गमुत्तमम्  ॥ १२२.१५ ॥  
न शूद्रस्य पृथग्धर्मो विहितः परमेष्ठिना  ।  
न मन्त्रो न च संस्कारो न विद्यापरिसेवनम्  ॥ १२२.१६ ॥  
न शब्दविद्यासमयो देवताभ्यर्चनानि च  ।  
यथा जातेन सततं वर्तितव्यमहर्निशम्  ॥ १२२.१७ ॥  
स धर्मः सर्ववर्णानां पुरा सृष्टः स्वयम्भुवा  ।  
मन्त्रसंस्कारसम्पन्नास्त्रयो वर्णा द्विजातयः  ॥ १२२.१८ ॥  
तेषां मतमनादृत्य यदि वर्तेत कामतः  ।  
स मृतो जायते श्वा वै गतिरूर्ध्वा न विद्यते  ॥ १२२.१९ ॥  
न तेषां प्रेषणं नित्यं तेषां मतमनुस्मरन्  ।  
यशोभागी स्वधर्मस्थः स्वर्गभागी स जायते  ॥ १२२.२० ॥  
एवं गुणगणाकीर्णोऽवसद्विप्रः स भारत  ।  
हनस्वेति हनस्वेति शृणोति वाक्यमीदृशम्  ॥ १२२.२१ ॥  
ततो निरीक्षते चोर्ध्वमधश्चैव दिशो दश  ।  
वेपमानः स भीतश्च प्रस्खलंश्च पदे पदे  ॥ १२२.२२ ॥  
शृङ्खलायुधहस्तैश्च पाशैश्चैव सुदारुणैः  ।  
वेष्टितं महिषारूढं नरं पश्यति मन्मुखम्  ॥ १२२.२३ ॥  
कृष्णाञ्जनचयप्रख्यं कृष्णाम्बरविभूषितम्  ।  
रक्ताक्षमायतभुजं सर्वलक्षणलक्षितम्  ॥ १२२.२४ ॥  
दृष्ट्वा तं तु समायान्तं निरीक्ष्यात्मानमात्मना  ।  
जपञ्जाप्यं च परमं शतरुद्रीयसंस्तवम्  ॥ १२२.२५ ॥  
ततः प्रोवाच भगवान्यमः संयमनो महान्  ।  
शृणु वाक्यमतो ब्रह्मन्यमोऽहं सर्वजन्तुषु  ॥ १२२.२६ ॥  
संहरस्व महाभाग रुद्रजाप्यं सुदुर्भिदम्  ।  
येनाहं कालपाशैस्त्वां संयमामि गतव्यथः  ॥ १२२.२७ ॥  
तच्छ्रुत्वा निष्ठुरं वाक्यं यमस्य मुखनिर्गतम्  ।  
महाभयसमोपेतो ब्राह्मणः प्रपलायितः  ॥ १२२.२८ ॥  
तस्य मार्गे गताः सर्वे यमेन सह किङ्कराः  ।  
तिष्ठ तिष्ठेति तं विप्रमूचुस्ते सोऽप्यधावत  ॥ १२२.२९ ॥  
त्वरमाणः परिश्रान्तो हा हतोऽहं दुरात्मभिः  ।  
रक्ष रक्ष महादेव शरणागतवत्सल  ॥ १२२.३० ॥  
एवमुक्त्वापतद्भूमौ लिङ्गमालिङ्ग्य भारत  ।  
गतसत्त्वः स विप्रेन्द्रः समाश्रित्य सुरेश्वरम्  ॥ १२२.३१ ॥  
तं दृष्ट्वा पतितं भूमौ देवदेवो महेश्वरः  ।  
को हनिष्यति माभैस्त्वं हुङ्कारमकरोत्तदा  ॥ १२२.३२ ॥  
तेन ते किङ्कराः सर्वे यमेन सह भारत  ।  
हुङ्कारेण गताः सर्वे मेघा वातहता यथा  ॥ १२२.३३ ॥  
तदाप्रभृति तत्तीर्थं कोहनस्वेति विश्रुतम्  ।  
सर्वपापहरं पुण्यं सर्वतीर्थेष्वनुत्तमम्  ॥ १२२.३४ ॥  
तत्र तीर्थे तु यः स्नात्वा पूजयेत्परमेश्वरम्  ।  
अग्निष्टोमस्य यज्ञस्य फलमाप्नोत्यनुत्तमम्  ॥ १२२.३५ ॥  
तत्र तीर्थे तु राजेन्द्र प्राणत्यागं करोति यः  ।  
न पश्यति यमं देवमित्येवं शङ्करोऽब्रवीत् ॥ १२२.३६ ॥  
अग्निप्रवेशं यः कुर्याज्जले वा नृपसत्तम  ।  
अग्निलोके वसेत्तावद्यावत्कल्पशतत्रयम्  ॥ १२२.३७ ॥  
एवं वरुणलोकेऽपि वसित्वा कालमीप्सितम्  ।  
इह लोकमनुप्राप्तो महाधनपतिर्भवेत् ॥ १२२.३८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोहनतीर्थमाहात्म्यवर्णनं नाम द्वाविंशत्युत्तरशततमोऽध्यायः ॥  


ऋKV अध्याय १२३  

मार्कण्डेय उवाच -  
ततो गच्छेत्तु राजेन्द्र कर्मदीतीर्थमुत्तमम्  ।  
यत्र तिष्ठति विघ्नेशो गणनाथो महाबलः  ॥ १२३.१ ॥  
तत्र तीर्थे नरः स्नात्वा चतुर्थ्यां वा ह्युपोषितः  ।  
विघ्नं न विद्यते तस्य सप्तजन्मनि भारत  ॥ १२३.२ ॥  
तत्र तीर्थे हि यत्किञ्चिद्दीयते नृपसत्तम  ।  
तदक्षयफलं सर्वं जायते नात्र संशयः  ॥ १२३.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कर्मदेश्वरतीर्थमाहत्म्यवर्णनं नाम त्रयोविंशत्युत्तरशततमोऽध्यायः॥  


ऋKV अध्याय १२४  

श्रीमार्कण्डेय उवाच -  
ततो गच्छेन्महीपाल नर्मदेश्वरमुत्तमम्  ।  
तत्र तीर्थे नरः स्नात्वा मुच्यते सर्वकिल्बिषैः  ॥ १२४.१ ॥  
अग्निप्रवेशश्च जलेऽथवा मृत्युरनाशके  ।  
अनिवर्तिका गतिस्तस्य यथा मे शङ्करोऽब्रवीत् ॥ १२४.२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदेश्वरतीर्थमाहात्म्यवर्णनं नाम चतुर्विंशत्युत्तरशततमोऽध्यायः ॥  


ऋKV अध्याय १२५  

श्रीमार्कण्डेय उवाच -  
ततो गच्छेन्महीपाल रवितीर्थमनुत्तमम्  ।  
यत्र देवः सहस्रांशुस्तपस्तप्त्वा दिवं गतः  ॥ १२५.१ ॥  

युधिष्ठिर उवाच -  
कथं देवो जगद्धाता सर्वदेवनमस्कृतः  ।  
तपस्तपति देवेशस्तापसो भास्करो रविः  ॥ १२५.२ ॥  
आराध्यः सर्वभूतानां सर्वदेवैश्च पूजितः  ।  
प्रत्यक्षो दृश्यते लोके सृष्टिसंहारकारकः  ॥ १२५.३ ॥  
आदित्यत्वं कथं प्राप्तः कथं भास्कर उच्यते  ।  
सर्वमेतत्समासेन कथयस्व ममानघ  ॥ १२५.४ ॥  

मार्कण्डेय उवाच -  
महाप्रश्नो महाराज यस्त्वया परिपृच्छितः  ।  
तत्सर्वं सम्प्रवक्ष्यामि नमस्कृत्य स्वयम्भुवम्  ॥ १२५.५ ॥  
आसीदिदं तमोभूतमप्रज्ञातमलक्षणम्  ।  
अप्रतर्क्यमविज्ञेयं प्रसुप्तमिव सर्वतः  ॥ १२५.६ ॥  
ततस्तेजश्च दिव्यं च तप्तपिण्डमनुत्तमम्  ।  
आकाशात्तु यथैवोल्का सृष्टिहेतोरधोमुखी  ॥ १२५.७ ॥  
तत्तेजसोऽन्तः पुरुषः सञ्जातः सर्वभूषितः  ।  
स शिवोऽपाणिपादश्च येन सर्वमिदं ततम्  ॥ १२५.८ ॥  
तस्योत्पन्नस्य भूतस्य तेजो रूपस्य भारत  ।  
पश्चात्प्रजापतिर्भूयः कालः कालान्तरेण वै  ॥ १२५.९ ॥  
अग्निर्जातः स भूतानां मनुष्यासुररक्षसाम्  ।  
सर्वदेवाधिदेवश्च आदित्यस्तेन चोच्यते  ॥ १२५.१० ॥  
आदौ तस्य नमस्कारोऽन्येषां च तदनन्तरम्  ।  
क्रियते दैवतैः सर्वैस्तेन सर्वैर्महर्षिभिः  ॥ १२५.११ ॥  
तिस्रः सन्ध्यास्त्रयो देवाः सान्निध्याः सूर्यमण्डले  ।  
नमस्कृतेन सूर्येण सर्वे देवा नमस्कृताः  ॥ १२५.१२ ॥  
न दिवा न भवेद्रात्रिः षण्मासा दक्षिणायनम्  ।  
अयनं चोत्तरं चापि भास्करेण विना नृप  ॥ १२५.१३ ॥  
स्नानं दानं जपो होमः स्वाध्यायो देवतार्चनम्  ।  
न वर्तते विना सूर्यं तेन पूज्यतमो रविः  ॥ १२५.१४ ॥  
शब्दगाः श्रुतिमुख्याश्च ब्रह्मविष्णुमहेश्वराः  ।  
प्रत्यक्षो भगवान्देवो दृश्यते लोकपावनः  ॥ १२५.१५ ॥  
उत्पत्तिः प्रलयस्थानं निधानं बीजमव्ययम्  ।  
हेतुरेको जगन्नाथो नान्यो विद्येत भास्करात् ॥ १२५.१६ ॥  
एवमात्मभवं कृत्वा जगत्स्थावरजङ्गमम्  ।  
लोकानां तु हितार्थाय स्थापयेद्धर्मपद्धतिम्  ॥ १२५.१७ ॥  
नर्मदातटमाश्रित्य स्थापयित्वात्मनस्तनुम्  ।  
सहस्रांशुं निधिं धाम्नां जगामाकाशमव्ययम्  ॥ १२५.१८ ॥  
तत्र तीर्थे तु यः स्नात्वा पूजयेत्परमेश्वरम्  ।  
सहस्रकिरणं देवं नाममन्त्रविधानतः  ॥ १२५.१९ ॥  
तेन तप्तं हुतं तेन तेन सर्वमनुष्ठितम्  ।  
तेन सम्यग्विधानेन सम्प्राप्तं परमं पदम्  ॥ १२५.२० ॥  
ते धन्यास्ते महात्मानस्तेषां जन्म सुजीवितम्  ।  
स्नात्वा ये नर्मदातोये देवं पश्यन्ति भास्करम्  ॥ १२५.२१ ॥  
तथा देवस्य राजेन्द्र ये कुर्वन्ति प्रदक्षिणम्  ।  
अनन्यभक्त्या सततं त्रिरक्षरसमन्विताः  ॥ १२५.२२ ॥  
तेन पूतशरीरास्ते मन्त्रेण गतपातकाः  ।  
यत्पुण्यं च भवेत्तेषां तदिहैकमनाः शृणु  ॥ १२५.२३ ॥  
ससमुद्रगुहा तेन सशैलवनकानना  ।  
प्रदक्षिणीकृता सर्वा पृथिवी नात्र संशयः  ॥ १२५.२४ ॥  
मन्त्रमूलमिदं सर्वं त्रैलोक्यं सचराचरम्  ।  
तेन मन्त्रविहीनं तु कार्यं लोके न सिध्यति  ॥ १२५.२५ ॥  
यथा काष्ठमयो हस्ती यथा चर्ममयो मृगः  ।  
कार्यार्थं नैव सिध्येत तथा कर्म ह्यमन्त्रकम्  ॥ १२५.२६ ॥  
भस्महुतं पार्थ यथा तोयविवर्जितम्  ।  
निष्फलं जायते दानं तथा मन्त्रविवर्जितम्  ॥ १२५.२७ ॥  
काष्ठपाषाणलोष्टेषु मृन्मयेषु विशेषतः  ।  
मन्त्रेण लोके पूजां तु कुर्वन्ति न ह्यमन्त्रतः  ॥ १२५.२८ ॥  
द्वादशाब्दान्नमस्काराद्भक्त्या यल्लभते फलम्  ।  
मन्त्रयुक्तनमस्कारात्सकृत्तल्लभते फलम्  ॥ १२५.२९ ॥  
सङ्क्रान्तौ च व्यतीपाते अयने विषुवे तथा  ।  
नर्मदाया जले स्नात्वा यस्तु पूजयते रविम्  ॥ १२५.३० ॥  
द्वादशाब्देन यत्पापमज्ञानज्ञानसञ्चितम्  ।  
तत्क्षणान्नश्यते सर्वं वह्निना तु तुषं यथा  ॥ १२५.३१ ॥  
चन्द्रसूर्यग्रहे स्नात्वा सोपवासो जितेन्द्रियः  ।  
तत्रादित्यमुखं दृष्ट्वा मुच्यते सर्वकिल्बिषैः  ॥ १२५.३२ ॥  
माघमासे तु सम्प्राप्ते सप्तम्यां नृपसत्तम  ।  
सोपवासो जितक्रोध उषित्वा सूर्यमन्दिरे  ॥ १२५.३३ ॥  
प्रातः स्नात्वा विधानेन ददात्यर्घं दिवाकरे  ।  
विधिना मन्त्रयुक्तेन स लभेत्पुण्यमुत्तमम्  ॥ १२५.३४ ॥  
पितृदेवमनुष्याणां कृत्वा ह्युदकतर्पणम्  ।  
मन्दिरे देवदेवस्य ततः पूजां समाचरेत् ॥ १२५.३५ ॥  
गन्धैः पुष्पैस्तथा धूपैर्दीपनैवेद्यशोभनैः  ।  
पूजयित्वा जगन्नाथं ततो मन्त्रमुदीरयेत् ॥ १२५.३६ ॥  
विष्णुः शक्रो यमो धाता मित्रोऽथ वरुणस्तथा  ।  
विवस्वान्सविता पूषा चण्डांशुर्भर्ग एव च  ॥ १२५.३७ ॥  
इति द्वादशनामानि जपन्कृत्वा प्रदक्षिणाम्  ।  
यत्फलं लभते पार्थ तदिहैकमनाः शृणु  ॥ १२५.३८ ॥  
दरिद्रो व्याधितो मूको बधिरो जड एव च  ।  
न भवेत्सप्त जन्मानि इत्येवं शङ्करोऽब्रवीत् ॥ १२५.३९ ॥  
एवं ज्ञात्वा विधानेन जपन्मन्त्रं विचक्षणः  ।  
आराधयेद्रविं भक्त्या य इच्छेत्पुण्यमुत्तमम्  ॥ १२५.४० ॥  
मन्त्रहीनां तु यः कुर्याद्भक्तिं देवस्य भारत  ।  
स विडम्बति चात्मानं पशुकीटपतङ्गवत् ॥ १२५.४१ ॥  
तत्र तीर्थे तु यः कश्चित्त्यजते देहमुत्तमम्  ।  
स गतस्तत्र देवैस्तु पूज्यमानो महर्षिभिः  ॥ १२५.४२ ॥  
स्वेच्छया सुचिरं कालमिह लोके नृपो भवेत् ॥ १२५.४३ ॥  
पुत्रपौत्रसमायुक्तो हस्त्यश्वरथसङ्कुलः  ।  
दासीदासशतोपेतो जायते विपुले कुले  ॥ १२५.४४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रवितीर्थमाहात्म्यवर्णनं नाम पञ्चविंशत्युत्तरशततमोऽध्यायः ॥  


ऋKV अध्याय १२६  

मार्कण्डेय उवाच -  
ततो गच्छेत्तु राजेन्द्र परं तीर्थमयोनिजम्  ।  
स्नातमात्रो नरस्तत्र न पश्येद्योनिसङ्कटम्  ॥ १२६.१ ॥  
तत्र तीर्थे नरः स्नात्वा पूजयेद्देवमीश्वरम्  ।  
अयोनिजो महादेव यथा त्वं परमेश्वर  ॥ १२६.२ ॥  
तथा मोचय मां देव सम्भवाद्योनिसङ्कटात् ।  
गन्धपुष्पादिधूपैश्च स मुच्येत्सर्वपातकैः  ॥ १२६.३ ॥  
तस्य देवस्य यो भक्त्या कुरुते लिङ्गपूरणम्  ।  
स वसेद्देवदेवस्य यावत्सिक्थस्य सङ्ख्यया  ॥ १२६.४ ॥  
अयोनिजे महादेवं स्नापयेद्गन्धवारिणा  ।  
मधुक्षीरेण दध्ना वा स लभेद्विपुलां श्रियम्  ॥ १२६.५ ॥  
अष्टभ्यां च सिते पक्षे असितां वा चतुर्दशीम्  ।  
पूजयित्वा महादेवं प्रीणयेद्गीतवाद्यकैः  ॥ १२६.६ ॥  
वसेत्स च शिवे लोके ये कुर्वन्ति मनोहरम्  ।  
ते वसन्ति शिवे लोके यावदाभूतसम्प्लवम्  ॥ १२६.७ ॥  
तस्य देवस्य भक्त्या तु यः करोति प्रदक्षिणाम्  ।  
विज्ञापयंश्च सततं मन्त्रेणानेन भारत  ॥ १२६.८ ॥  
तस्य यत्फलमुद्दिष्टं पारम्पर्येण मानवैः  ।  
सकाशाद्देवदेवस्य तच्छृणुष्व समाधिना  ॥ १२६.९ ॥  
अयोनिजो महादेव यथा त्वं परमेश्वर  ।  
तथा मोचय मां शर्व सम्भवाद्योनिसङ्कटात् ॥ १२६.१० ॥  
किं तस्य बहुभिर्मन्त्रैः कण्ठशोषणतत्परैः  ।  
येनौन्नमः शिवायेति प्रोक्तं देवस्य सन्निधौ  ॥ १२६.११ ॥  
तेनाधीतं श्रुतं तेन तेन सर्वमनुष्ठितम्  ।  
येनौन्नमः शिवायेति मन्त्राभ्यासः स्थिरीकृतः  ॥ १२६.१२ ॥  
न तत्फलमवाप्नोति सर्वदेवेषु वै द्विजः  ।  
यत्फलं समवाप्नोति षडक्षर उदीरणात् ॥ १२६.१३ ॥  
तत्र तीर्थे तु यः स्नात्वा पूजयेच्छिवयोगिनम्  ।  
द्विजानामयुतं साग्रं स लभेत्फलमुत्तमम्  ॥ १२६.१४ ॥  
अथवा भक्तियुक्तस्तु तेषां दान्ते जितेन्द्रिये  ।  
संस्कृत्य ददते भिक्षां फलं तस्य ततोऽधिकम्  ॥ १२६.१५ ॥  
यतिहस्ते जलं दद्याद्भिक्षां दत्त्वा पुनर्जलम्  ।  
सा भिक्षा मेरुणा तुल्या तज्जलं सागरोपमम्  ॥ १२६.१६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अयोनिप्रभवतीर्थमाहात्म्यवर्णनं नाम षड्विंशत्युत्तरशततमोऽध्यायः ॥  


ऋKV अध्याय १२७  

मार्कण्डेय उवाच -  
ततो गच्छेत्तु राजेन्द्र अग्नितीर्थमनुत्तमम्  ।  
तत्र स्नात्वा तु पक्षादौ मुच्यते सर्वकिल्बिषैः  ॥ १२७.१ ॥  
तत्र तीर्थे तु यः कन्यां दद्यात्स्वयमलङ्कृताम्  ।  
तस्य यत्फलमुद्दिष्टं तच्छृणुष्व नरोत्तम  ॥ १२७.२ ॥  
अग्निष्टोमातिरात्राभ्यां शतं शतगुणीकृतम्  ।  
प्राप्नोति पुरुषो दत्त्वा यथाशक्त्या ह्यलङ्कृताम्  ॥ १२७.३ ॥  
तस्याः पुत्रप्रपौत्राणां या भवेद्रोमसङ्गतिः  ।  
स याति तेन मानेन शिवलोके परां गतिम्  ॥ १२७.४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अग्नितीर्थमाहात्म्यवर्णनं नाम सप्तविंशत्युत्तरशततमोऽध्यायः ॥  


ऋKV अध्याय १२८  

मार्कण्डेय उवाच -  
ततो गच्छेत्तु राजेन्द्र भृकुटेश्वरमुत्तमम्  ।  
यत्र सिद्धो महाभागो भृगुः परमकोपनः  ॥ १२८.१ ॥  
तेन वर्षशतं साग्रं तपश्चीर्णं पुरानघ  ।  
पुत्रार्थं वरयामास पुत्रं पुत्रवतां वरः  ॥ १२८.२ ॥  
वरो दत्तो महाभाग देवेनान्धकघातिना  ।  
तत्र तीर्थे तु यः स्नात्वा पूजयेत्परमेश्वरम्  ॥ १२८.३ ॥  
अग्निष्टोमस्य यज्ञस्य फलमष्टगुणं लभेत् ।  
भृकुटेशं तु यः कश्चिद्घृतेन मधुना सह  ॥ १२८.४ ॥  
पुत्रार्थी स्नापयेद्भक्त्या स लभेत्पुत्रमीप्सितम्  ।  
तत्र तीर्थे तु यः स्नात्वा दद्याद्विप्राय काञ्चनम्  ॥ १२८.५ ॥  
गोदानं वा महीं वापि तस्य पुण्यफलं शृणु  ॥ १२८.६ ॥  
ससमुद्रगुहा तेन सशैलवनकानना  ।  
दत्ता पृथ्वी न सन्देहस्तेन सर्वा नृपोत्तम  ॥ १२८.७ ॥  
तेन दानेन स स्वर्गे क्रीडयित्वा यथासुखम्  ।  
मर्त्ये भवति राजेन्द्रो ब्राह्मणो वा सुपूजितः  ॥ १२८.८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भृकुटेश्वरतीर्थमाहात्म्यवर्णनं नामाष्टाविंशत्युत्तरशततमोऽध्यायः ॥  


ऋKV अध्याय १२९  

श्रीमार्कण्डेय उवाच -  
ततो गच्छेन्महीपाल ब्रह्मतीर्थमनुत्तमम्  ।  
अन्येषां चैव तीर्थानां परात्परतरं महत् ॥ १२९.१ ॥  
तत्र तीर्थे सुरश्रेष्ठो ब्रह्मा लोकपितामहः  ।  
चतुर्णामपि वर्णानां नर्मदातटमाश्रितः  ॥ १२९.२ ॥  
वाचिकं मानसं पापं कर्मजं यत्पुराकृतम्  ।  
तत्क्षालयति देवेशो दर्शनादेव पातकम्  ॥ १२९.३ ॥  
श्रुतिस्मृत्युदितान्येव तत्र स्नात्वा द्विजर्षभाः  ।  
प्रायश्चित्तानि कुर्वन्ति तेषां वासस्त्रिविष्टपे  ॥ १२९.४ ॥  
ये पुनः शास्त्रमुत्सृज्य कामलोभप्रपीडिताः  ।  
प्रायश्चित्तं वदिष्यन्ति ते वै निरयगामिनः  ॥ १२९.५ ॥  
स्नात्वादौ पातकी ब्रह्मन्नत्वा तु कीर्तयेदघम्  ।  
तस्य तन्नश्यते क्षिप्रं तमः सूर्योदये यथा  ॥ १२९.६ ॥  
तत्र तीर्थे तु यः स्नात्वा पूजयेत्पितृदेवताः  ।  
अग्निष्टोमस्य यज्ञस्य स लभेत्फलमुत्तमम्  ॥ १२९.७ ॥  
तत्र तीर्थे तु यद्दानं ब्रह्मोद्दिश्य प्रयच्छति  ।  
तदक्षयफलं सर्वमित्येवं शङ्करोऽब्रवीत् ॥ १२९.८ ॥  
गायत्रीसारमात्रोऽपि तत्र यः क्रियते जपः  ।  
ऋग्यजुःसामसहितः स भवेन्नात्र संशयः  ॥ १२९.९ ॥  
तत्र तीर्थे तु यो भक्त्या त्यजेद्देहं सुदुस्त्यजम्  ।  
अनिवर्तिका गतिस्तस्य ब्रह्मलोकान्न संशयः  ॥ १२९.१० ॥  
यावदस्थीनि तिष्ठन्ति ब्रह्मतीर्थे च देहिनाम्  ।  
तावद्वर्षसहस्राणि देवलोके महीयते  ॥ १२९.११ ॥  
अवतीर्णस्ततो लोके ब्रह्मज्ञो जायते कुले  ।  
उत्तमः सर्ववर्णानां देवानामिव देवता  ॥ १२९.१२ ॥  
विद्यास्थानानि सर्वाणि वेत्ति वेदाङ्गपारगः  ।  
जायते पूजितो लोके राजभिः स न संशयः  ॥ १२९.१३ ॥  
पुत्रपौत्रसमोपेतः सर्वव्याधिविवर्जितः  ।  
जीवेद्वर्षशतं साग्रं ब्रह्मतीर्थप्रभावतः  ॥ १२९.१४ ॥  
एतत्पुण्यं पापहरं तीर्थं ज्ञानवतां वरम्  ।  
ये पश्यन्ति महात्मानो ह्यमृतत्वं प्रयान्ति ते  ॥ १२९.१५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ब्रह्मतीर्थमाहात्म्यवर्णनं नामैकोनत्रिंशदधिकशततमोऽध्यायः॥  


ऋKV अध्याय १३०  

श्रीमार्कण्डेय उवाच -  
नर्मदादक्षिणे कूले देवतीर्थमनुत्तमम्  ।  
तत्र देवैः समागत्य तोषितः परमेश्वरः  ॥ १३०.१ ॥  
तत्र तीर्थे तु यः स्नात्वा कामक्रोधविवर्जितः  ।  
स लभेन्नात्र सन्देहो गोसहस्रफलं ध्रुवम्  ॥ १३०.२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे देवतीर्थमाहात्म्यवर्णनं नाम त्रिंशदधिकशततमोऽध्यायः ॥  


ऋKV अध्याय १३१  

श्रीमार्कण्डेय उवाच -  
नर्मदादक्षिणे कूले नागतीर्थमनुत्तमम्  ।  
यत्र सिद्धा महानागा भये जाते ततो नृप  ॥ १३१.१ ॥  

युधिष्ठिर उवाच -  
महाभयानां लोकस्य नागानां द्विजसत्तम  ।  
कथं जातं भयं तीव्रं येन ते तपसि स्थिताः  ॥ १३१.२ ॥  
भूतं भव्यं भविष्यच्च यत्सुरासुरमानवे  ।  
तात ते विदितं सर्वं तेन मे कौतुकं महत् ॥ १३१.३ ॥  
मम सन्तापजं दुःखं दुर्योधनसमुद्भवम्  ।  
तव वक्त्राम्बुजौघेन प्लावितं निर्वृतिं गतम्  ॥ १३१.४ ॥  
श्रुत्वा तव मुखोद्गीतां कथां पापप्रणाशनीम्  ।  
भूयो भूयः स्मृतिर्जाता श्रवणे मम सुव्रत  ॥ १३१.५ ॥  
न क्लेशत्वं द्विजे युक्तं न चान्यो जानते फलम्  ।  
विद्यादानस्य महतः श्रावितस्य सुतस्य च  ॥ १३१.६ ॥  
एवं ज्ञात्वा यथान्यायं यः प्रश्नः पृच्छितो मया  ।  
कथा तु कथ्यतां विप्र दयां कृत्वा ममोपरि  ॥ १३१.७ ॥  

मार्कण्डेय उवाच -  
यथा यथा त्वं नृप भाषसे च तथा तथा मे सुखमेति भारती  ।  
शैथिल्यभावाज्जरयान्वितस्य त्वत्सौहृदं नश्यति नैव तात  ॥ १३१.८ ॥  
कथयामि यथावृत्तमितिहासं पुरातनम्  ।  
कथितं पूर्वतो वृद्धैः पारम्पर्येण भारत  ॥ १३१.९ ॥  
द्वे भार्ये कश्यपस्यास्तां सर्वलोकेष्वनुत्तमे  ।  
गरुत्मतो वै विनता सर्पाणां कद्रुरेव च  ॥ १३१.१० ॥  
अश्वसन्दर्शनात्ताभ्यां कलिरूपं व्यवस्थितम्  ।  
प्रभातकाले राजेन्द्र भास्कराकारवर्चसम्  ॥ १३१.११ ॥  
तं दृष्ट्वा विनता रूपमश्वं सर्वत्र पाण्डुरम्  ।  
अथ तां कद्रूमवोचत्सा पश्य पश्य वरानने  ॥ १३१.१२ ॥  
उच्चैःश्रवसः सादृश्यं पश्य सर्वत्र पाण्डुरम्  ।  
धावमानमविश्रान्तं जवेन पवनोपमम्  ॥ १३१.१३ ॥  
तं दृष्ट्वा सहसा यान्तमीर्ष्याभावेन मोहिता  ।  
कृष्णं मत्वा तथाजल्पत्तया सह नृपोत्तम  ॥ १३१.१४ ॥  
विनते त्वं मृषा लोके नृशंसे कुलपांसनि  ।  
कृष्णं चैनं वद श्वेतं नरकं यास्यसे परम्  ॥ १३१.१५ ॥  

विनतोवाच -  
सत्यानृते तु वचने पणोऽयं ते ममैव तु  ।  
सहस्रं वत्सरान्दासी भवेयं तव वेश्मनि  ॥ १३१.१६ ॥  
तथेति ते प्रतिज्ञाय रात्रौ गत्वा स्वकं गृहम्  ।  
परित्यज्य उभे ते तु क्रोधमूर्छितमूर्छिते  ॥ १३१.१७ ॥  
बन्धुगर्वस्य गत्वा तु कथयामास तं पणम्  ।  
कद्रूर्विनतया सार्द्धं यद्वृत्तं प्रमदालये  ॥ १३१.१८ ॥  
तच्छ्रुत्वा बान्धवाः सर्वे कद्रूपुत्रास्तथैव च  ।  
न मन्यन्ते हितं कार्यं कृतं मात्रा विगर्हितम्  ॥ १३१.१९ ॥  
अकृष्णः कृष्णतामम्ब कथं गच्छेद्धयोत्तमः  ।  
दासत्वं प्राप्स्यसे त्वं हि पणेनानेन सुव्रते  ॥ १३१.२० ॥  

कद्रूरुवाच -  
भवेयं न यथादासी तत्कुरुध्वं हि सत्वरम्  ।  
विशध्वं रोमकूपेषु तस्याश्वस्य मतिर्मम  ॥ १३१.२१ ॥  
क्षणमात्रं कृते कार्ये सा दासी च भवेन्मम  ।  
ततः स्वस्थोरगाः सर्वे भविष्यथ यथासुखम्  ॥ १३१.२२ ॥  
सर्पा ऊचुः  ।  
यथा त्वं जननी देवि पन्नगानां मता भुवि  ।  
तथापि सा विशेषेण वञ्चितव्या न कर्हिचित् ॥ १३१.२३ ॥  

कद्रूरुवाच -  
मम वाक्यमकुर्वाणा ये केचिद्भुवि पन्नगाः  ।  
हव्यवाहमुखं सर्वे ते यास्यन्त्यविचारिताः  ॥ १३१.२४ ॥  
एतच्छ्रुत्वा तु वचनं घोरं मातृमुखोद्भवम्  ।  
केचित्प्रविष्टा रोमाणि तथान्ये गिरिसंस्थिताः  ॥ १३१.२५ ॥  
केचित्प्रविष्टा जाह्नव्यामन्ये च तपसि स्थिताः  ॥ १३१.२६ ॥  
ततो वर्षसहस्रान्ते तुतोष परमेश्वरः  ।  
महादेवो जगद्धाता ह्युवाच परया गिरा  ॥ १३१.२७ ॥  
भो भोः सर्पा निवर्तध्वं तपसोऽस्य महत्फलम्  ।  
यमिच्छथ ददाम्यद्य नात्र कार्या विचारणा  ॥ १३१.२८ ॥  
सर्पा ऊचुः  ।  
कद्रूशापभयाद्भीता देवदेव महेश्वर  ।  
तव पार्श्वे वसिष्यामो यावदाभूतसम्प्लवम्  ॥ १३१.२९ ॥  

देवदेव उवाच -  
एकश्चायं महाबाहुर्वासुकिर्भुजगोत्तमः  ।  
मम पार्श्वे वसेन्नित्यं सर्वेषां भयरक्षकः  ॥ १३१.३० ॥  
अन्येषां चैव सर्पाणां भयं नास्ति ममाज्ञया  ।  
आप्लुत्य नर्मदातोये भुजगास्ते च रक्षिताः  ॥ १३१.३१ ॥  
नास्ति मृत्युभयं तेषां वसध्वं यत्र चेप्सितम्  ।  
कद्रूशापभयं नास्ति ह्येष मे विस्तरः परः  ॥ १३१.३२ ॥  
एवं दत्त्वा वरं तेषां देवदेवो महेश्वरः  ।  
जगामाकाशमाविश्य कैलासं धरणीधरम्  ॥ १३१.३३ ॥  
गते चादर्शनं देवे वासुकिप्रमुखा नृप  ।  
स्थापयित्वा तथा जग्मुर्देवदेवं महेश्वरम्  ॥ १३१.३४ ॥  
तत्र तीर्थे तु यः कश्चित्पञ्चम्यामर्चयेच्छिवम्  ।  
तस्य नागकुलान्यष्टौ न हिंसन्ति कदाचन  ॥ १३१.३५ ॥  
मृतः कालेन महता तत्र तीर्थे नरेश्वर  ।  
शिवस्यानुचरो भूत्वा वसते कालमीप्सितम्  ॥ १३१.३६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नागेश्वरतीर्थमाहात्म्यवर्णनं नामैकत्रिंशदधिकशततमोऽध्यायः ॥  


ऋKV अध्याय १३२  

श्रीमार्कण्डेय उवाच -  
ततो गच्छेत्तु राजेन्द्र उत्तरे नर्मदातटे  ।  
सर्वपापहरं तीर्थं वाराहं नाम नामतः  ॥ १३२.१ ॥  
तत्र देवो जगद्धाता वाराहं रूपमास्थितः  ।  
स्थितो लोकहितार्थाय संसारार्णवतारकः  ॥ १३२.२ ॥  
तत्र तीर्थे तु यः स्नात्वा पूजयेद्धरणीधरम्  ।  
गन्धमाल्यविशेषैश्च जयशब्दादिमङ्गलैः  ॥ १३२.३ ॥  
उपवासपरो भूत्वा द्वादश्यां नृपसत्तम  ।  
वृषलाः पापकर्माणस्तथैवान्धपिशाचिनः  ॥ १३२.४ ॥  
आलापाद्गात्रसम्पर्कान्निःश्वासात्सहभोजनात् ।  
पापं सङ्क्रमते यस्मात्तस्मात्तान् परिवर्जयेत् ॥ १३२.५ ॥  
ब्राह्मणान् पूजयेद्भक्त्या यथाशक्त्या यथाविधि  ।  
रात्रौ जागरणं कार्यं कथायां तत्र भारत  ॥ १३२.६ ॥  
प्रभाते विमले स्नात्वा तत्र तीर्थे जगद्गुरुम्  ।  
ये पश्यन्ति जितक्रोधास्ते मुक्ताः सर्वपातकैः  ॥ १३२.७ ॥  
यथा तु दृष्ट्वा भुजगाः सुपर्णं नश्यन्ति मुक्त्वा विषमुग्रतेजः  ।  
नश्यन्ति पापानि तथैव शीघ्रं दृष्ट्वा मुखं शूकररूपिणस्तु  ॥ १३२.८ ॥  
नभोगतं नश्यति चान्धकारं दृष्ट्वा रविं देववरं तथैव  ।  
नश्यन्ति पापानि सुदुस्तराणि दृष्ट्वा मुखं पार्थ धराधरस्य  ॥ १३२.९ ॥  
किं तस्य बहुभिर्मन्त्रैर्भक्तिर्यस्य जनार्दने  ।  
नमो नारायणायेति मन्त्रः सर्वार्थसाधकः  ॥ १३२.१० ॥  
एकोऽपि कृष्णस्य कृतः प्रणामो दशाश्वमेधावभृथेन तुल्यः  ।  
दशाश्वमेधी पुनरेति जन्म कृष्णप्रणामी न पुनर्भवाय  ॥ १३२.११ ॥  
ध्यायमाना महात्मानो रूपं नारायणं हरेः  ।  
ये त्यजन्ति स्वकं देहं तत्र तीर्थे जितेन्द्रियाः  ॥ १३२.१२ ॥  
ते गच्छन्त्यमलं स्थानं यत्सुरैरपि दुर्लभम्  ।  
क्षराक्षरविनिर्मुक्तं तद्विष्णोः परमं पदम्  ॥ १३२.१३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आदिवाराहतीर्थमाहात्म्यवर्णनं नाम द्वात्रिंशदधिकशततमोऽध्यायः ॥  


ऋKV अध्याय १३३  

श्रीमार्कण्डेय उवाच -  
ततो गच्छेन्महीपाल परं तीर्थचतुष्टयम्  ।  
येषां दर्शनमात्रेण सर्वपापक्षयो भवेत् ॥ १३३.१ ॥  
कौबेरं वारुणं याम्यं वायव्यं तु ततः परम्  ।  
यत्र सिद्धा महाप्राज्ञा लोकपाला महाबलाः  ॥ १३३.२ ॥  

युधिष्ठिर उवाच -  
किमर्थं लोकपालैश्च तपश्चीर्णं पुरानघ  ।  
नर्मदातटमाश्रित्य ह्येतन्मे वक्तुमर्हसि  ॥ १३३.३ ॥  

श्रीमार्कण्डेय उवाच -  
अधिष्ठानं समिच्छन्ति ह्यचलं निर्बले सति  ।  
संसारे सर्वभूतानां तृणबिन्दुवदस्थिरे  ॥ १३३.४ ॥  
कदलीसारनिःसारे मृगतृष्णेव चञ्चले  ।  
स्थावरे जङ्गमे सर्वे भूतग्रामे चतुर्विधे  ॥ १३३.५ ॥  
धर्मो माता पिता धर्मो धर्मो बन्धुः सुहृत्तथा  ।  
आधारः सर्वभूतानां त्रैलोक्ये सचराचरे  ॥ १३३.६ ॥  
एवं ज्ञात्वा तु ते सर्वे लोकपालाः कृतक्षणाः  ।  
तपस्ते चक्रुरतुलं मारुताहारतत्पराः  ॥ १३३.७ ॥  
ततस्तुष्टो महादेवः कृतस्यार्द्धे गते तदा  ।  
अनुरूपेण राजेन्द्र युगस्य परमेश्वरः  ॥ १३३.८ ॥  
वरेण छन्दयामास लोकपालान्महाबलान्  ।  
यो यमिच्छति कामं वै तं तं तस्य ददाम्यहम्  ॥ १३३.९ ॥  
एतच्छ्रुत्वा वचस्तस्य लोकपाला जगद्धिताः  ।  
वरदं प्रार्थयामासुर्देवं वरमनुत्तमम्  ॥ १३३.१० ॥  

कुबेर उवाच -  
यदि तुष्टो महादेव यदि देयो वरो मम  ।  
यक्षाणामीश्वरश्चाहं भवामि धनदस्त्विति  ॥ १३३.११ ॥  
ततः प्रोवाच देवेशं यमः संयमने रतः  ।  
तत्र प्रधानो भगवान् भवेयं सर्वजन्तुषु  ॥ १३३.१२ ॥  
वरुणोऽनन्तरं प्राह प्रणम्य तु महेश्वरम्  ।  
क्रीडेयं वारुणे लोके यादोगणसमन्वितः  ॥ १३३.१३ ॥  
जगादाशु ततो वायुः प्रणम्य तु महेश्वरम्  ।  
व्यापकत्वं त्रिलोकेषु प्रार्थयामास भारत  ॥ १३३.१४ ॥  
तेषां यदीप्सितं काममुमया सह शङ्करः  ।  
सर्वेषां लोकपालानः दत्त्वा चादर्शनं गतः  ॥ १३३.१५ ॥  
गते महेश्वरे देवे यथास्थानं तु ते स्थिताः  ।  
स्थापना च कृता सर्वैः स्वनाम्नैव पृथक्पृथक् ॥ १३३.१६ ॥  
कुबेरश्च कुबेरेशं यमश्चैव यमेश्वरम्  ।  
वरुणो वरुणेशं तु वातो वातेश्वरं नृप  ॥ १३३.१७ ॥  
तर्पणं विदधुः सर्वे मन्त्रैश्च विविधैः शुभैः  ।  
सर्वे सर्वेश्वरं देव पूजयित्वा यथाविधि  ॥ १३३.१८ ॥  
आह्वयामासुस्तान् विप्रान्सर्वे सर्वेश्वरा इव  ।  
क्षान्तदान्तजितक्रोधान्सर्वभूताभयप्रदान्  ॥ १३३.१९ ॥  
वेदविद्याव्रतस्नातान् सर्वशास्त्रविशारदान्  ।  
ऋग्यजुःसामसंयुक्तांस्तथाथर्वविभूषितान्  ॥ १३३.२० ॥  
चातुर्विध्यं तु सर्वेषां दानं दास्याम गृह्णत  ।  
एवमुक्त्वा तु सर्वेषां विप्राणां दानमुत्तमम्  ॥ १३३.२१ ॥  
तत्र स्थाने ददुस्तेषां भूमिदानमनुत्तमम्  ।  
यावच्चन्द्रश्च सूर्यश्च यावत्तिष्ठति मेदिनी  ॥ १३३.२२ ॥  
तावद्दानं तु युष्माकं परिपन्थी न कश्चन  ।  
राजा वा राजतुल्यो वा लोकपालैरनुत्तमम्  ॥ १३३.२३ ॥  
दत्तं लोपयते मूढः श्रूयतां तस्य यो विधिः  ।  
शोषयेद्धनदो वित्तं तस्य पापस्य भारत  ॥ १३३.२४ ॥  
शरीरं वरुणो देवः सन्ततीं श्वसनस्तथा  ।  
आयुर्नयति तस्याशु यमः संयमनो महान्  ॥ १३३.२५ ॥  
निःशेषं भस्मसात्कृत्वा हुतभुग्याति भारत  ।  
तस्मात्सर्वप्रयत्नेन ब्राह्मणेभ्यो युधिष्ठिर  ।  
भक्तिः कार्या नृपैः सर्वैरिच्छद्भिः श्रेय आत्मनः  ॥ १३३.२६ ॥  
राजा वृक्षो ब्राह्मणास्तस्य मूलं भृत्याः पर्णा मन्त्रिणस्तस्य शाखाः  ।  
तस्मान्मूलं यत्नतो रक्षणीयं मूले गुप्ते नास्ति वृक्षस्य नाशः  ॥ १३३.२७ ॥  
षष्टिवर्षसहस्राणि स्वर्गे तिष्ठति भूमिदः  ।  
आच्छेत्ता चावमन्ता च तान्येव नरके वसेत् ॥ १३३.२८ ॥  
स्वदत्ता परदत्ता वा पालनीया वसुन्धरा  ।  
यस्य यस्य यदा भूमिस्तस्य तस्य तदा फलम्  ॥ १३३.२९ ॥  
देवताज्ञामनुस्मृत्य राजानो येऽपि तां नृप  ।  
पालयिष्यन्ति सततं तेषां वासस्त्रिविष्टपे  ॥ १३३.३० ॥  
स्वदत्ता परदत्ता वा यत्नाद्रक्ष्या युधिष्ठिर  ।  
मही महीक्षिता नित्यं दानाच्छ्रेयोऽनुपालनम्  ॥ १३३.३१ ॥  
आयुर्यशो बलं वित्तं सन्ततिश्चाक्षया नृप  ।  
तेषां भविष्यते नूनं ये प्रजापालने रताः  ॥ १३३.३२ ॥  
एवमुक्त्वा तु तान् सर्वांल्लोकपालान् द्विजोत्तमान्  ।  
पूजयित्वा विधानेन प्रणिपत्य व्यसर्जयन्  ॥ १३३.३३ ॥  
गतेषु विप्रमुख्येषु स्नात्वा हुतहुताशनाः  ।  
लोकपालाः क्षुधाविष्टाः पर्यटन्भैक्षमात्मनः  ॥ १३३.३४ ॥  
अस्थिचर्मावशेषाङ्गाः कपालोद्धृतपाणयः  ।  
अलब्धग्रासमर्द्धार्धं निर्ययुर्नगराद्बहिः  ॥ १३३.३५ ॥  
शापं दत्त्वा तदा क्रोधाद्ब्राह्मणाय युधिष्ठिर  ।  
दरिद्राः सततं मूर्खा भवेयुश्च ययुर्गृहान्  ॥ १३३.३६ ॥  
तदाप्रभृति ते सर्वे ब्राह्मणा धनवर्जिताः  ।  
शापदोषेण कौबेर्यां सञ्जाता दुःखभाजनाः  ॥ १३३.३७ ॥  
न धनं पैतृकं पुत्रैर्न पिता पुत्रपौत्रिकम्  ।  
भुञ्जते सकलं कालमित्येवं शङ्करोऽब्रवीत् ॥ १३३.३८ ॥  
कुबेरेशो नरः स्नात्वा यस्तु पूजयते शिवम्  ।  
गन्धधूपनमस्कारैः सोऽश्वमेधफलं लभेत् ॥ १३३.३९ ॥  
यमतीर्थे तु यः स्नात्वा सम्पश्यति यमेश्वरम्  ।  
सर्वपापैः प्रमुच्येत सप्तजन्मान्तरार्जितैः  ॥ १३३.४० ॥  
पूर्णमास्याममावास्यां स्नात्वा तु पितृतर्पणम्  ।  
यः करोति तिलैः स्नानं तस्य पुण्यफलं शृणु  ॥ १३३.४१ ॥  
सुतृप्तास्तेन तोयेन पितरश्च पितामहाः  ।  
स्वर्गस्था द्वादशाब्दानि क्रीडन्ति प्रपितामहाः  ॥ १३३.४२ ॥  
वरुणेशे नरः स्नात्वा ह्यर्चयित्वा महेश्वरम्  ।  
वाजपेयस्य यज्ञस्य फलं प्राप्नोति पुष्कलम्  ॥ १३३.४३ ॥  
मृतां कालेन महता लोके यत्र जलेश्वरः  ।  
स गच्छेत्तत्र यानेन गीयमानोऽप्सरोगणैः  ॥ १३३.४४ ॥  
वातेश्वरे नरः स्नात्वा सम्पूज्य च महेश्वरम्  ।  
जायते कृतकृत्योऽसौ लोकपालानवेक्षयन्  ॥ १३३.४५ ॥  
किं तस्य बहुभिर्यज्ञैर्दानैर्वा बहुदक्षिणैः  ।  
स्नात्वा चतुष्टये लोके अवाप्तं जन्मनः फलम्  ॥ १३३.४६ ॥  
ते धन्यास्ते महात्मानस्तेषां जन्म सुजीवितम्  ।  
नित्यं वसन्ति कौरिल्यां लोकपालान्निमन्त्र्य ये  ॥ १३३.४७ ॥  
एतत्पुण्यं पापहरं धन्यमायुर्विवर्धनम्  ।  
पठतां शृण्वतां चैव सर्वपापक्षयो भवेत् ॥ १३३.४८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुबेरादितीर्थचतुष्टयमाहात्म्यवर्णनं नाम त्रयस्त्रिंशदधिकशततमोऽध्यायः ॥  


ऋKV अध्याय १३४  

श्रीमार्कण्डेय उवाच -  
नर्मदादक्षिणे कूले रामेश्वरमनुत्तमम्  ।  
तीर्थं पापहरं पुण्यं सर्वदुःखघ्नमुत्तमम्  ॥ १३४.१ ॥  
तत्र तीर्थे तु ये स्नात्वा पूजयन्ति महेश्वरम्  ।  
महादेवं महात्मानं मुच्यन्ते सर्वकिल्बिषैः  ॥ १३४.२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रामेश्वरतीर्थमाहात्म्यवर्णनं नाम चतुस्त्रिंशदधिकशततमोऽध्यायः ॥  


ऋKV अध्याय १३५  

श्रीमार्कण्डेय उवाच -  
तस्यैवानन्तरं चान्यत्सिद्धेश्वरमनुत्तमम्  ।  
तीर्थं सर्वगुणोपेतं सर्वलोकेषु पूजितम्  ॥ १३५.१ ॥  
तत्र तीर्थे तु यः स्नात्वा ह्युमारुद्रं प्रपूजयेत् ।  
वाजपेयस्य यज्ञस्य स लभेत्फलमुत्तमम्  ॥ १३५.२ ॥  
तेन पुण्येन महता मृतः स्वर्गमवाप्नुयात् ।  
अप्सरोगणसंवीतो जयशब्दादिमङ्गलैः  ॥ १३५.३ ॥  
सहस्रवत्सरांस्तत्र क्रीडयित्वा यथासुखम्  ।  
धनधान्यसमोपेते कुले महति जायते  ॥ १३५.४ ॥  
पूज्यमानो नरश्रेष्ठ वेदवेदाङ्गपारगः  ।  
व्याधिशोकविनिर्मुक्तो जीवेच्च शरदां शतम्  ॥ १३५.५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरमाहात्म्यवर्णनं नाम पञ्चत्रिंशदधिकशततमोऽध्यायः ॥  


ऋKV अध्याय १३६  

श्रीमार्कण्डेय उवाच -  
ततो गच्छेन्महीपाल चाहल्येश्वरमुत्तमम्  ।  
यत्र सिद्धा महाभागा त्वहल्या तापसी पुरा  ॥ १३६.१ ॥  
गौतमो ब्राह्मणस्त्वासीत्साक्षाद्ब्रह्मेव चापरः  ।  
सत्यधर्मसमायुक्तो वानप्रस्थाश्रमे रतः  ॥ १३६.२ ॥  
तस्य पत्नी महाभागा ह्यहल्या नाम विश्रुता  ।  
रूपयौवनसम्पन्ना त्रिषु लोकेषु विश्रुता  ॥ १३६.३ ॥  
अस्या अप्यतिरूपेण देवराजः शतक्रतुः  ।  
मोहितो लोभयामास ह्यहल्यां बलसूदनः  ॥ १३६.४ ॥  
मां भजस्व वरारोहे देवराजमनिन्दिते  ।  
क्रीडयस्व मया सार्द्धं त्रिषु लोकेषु पूजिता  ॥ १३६.५ ॥  
किं करिष्यसि विप्रेण शौचाचारकृशेन तु  ।  
तपःस्वाध्यायशीलेन क्लिश्यन्तीव सुलोचने  ॥ १३६.६ ॥  
एवमुक्ता वरारोहा स्त्रीस्वभावात्सुचञ्चला  ।  
मनसाध्याय शक्रं सा कामेन कलुषीकृता  ॥ १३६.७ ॥  
तस्या विदित्वा तं भावं स देवः पाकशासनः  ।  
गौतमं वञ्चयामास दुष्टभावेन भावितः  ॥ १३६.८ ॥  
विदित्वा चान्तरं तस्य गृहीत्वा वेषमुत्तमम्  ।  
अहल्यां रमयामास विश्वस्तां मन्दिरान्तिके  ॥ १३६.९ ॥  
क्षणमात्रान्तरे तत्र देवराजस्य भारत  ।  
आजगाम मुनिश्रेष्ठो मन्दिरं त्वरयान्वितः  ॥ १३६.१० ॥  
आगतं गौतमं दृष्ट्वा भीतभीतः पुरन्दरः  ।  
निर्गतः स ततो दृष्ट्वा शक्रोऽयमिति चिन्तयन्  ॥ १३६.११ ॥  
ततः शशाप देवेन्द्रं गौतमः क्रोधमूर्छितः  ।  
अजितेन्द्रियोऽसि यस्मात्त्वं तस्माद्बहुभगो भव  ॥ १३६.१२ ॥  
एवमुक्तस्तु देवेन्द्रस्तत्क्षणादेव भारत  ।  
भगानां तु सहस्रेण तत्क्षणादेव वेष्टितः  ॥ १३६.१३ ॥  
त्यक्त्वा राज्यं सुरैः सार्द्धं गतश्रीको जगाम ह  ।  
तपश्चचार विपुलं गौतमेन महीतले  ॥ १३६.१४ ॥  
अहल्यापि ततः शप्ता यस्मात्त्वं दुष्टचारिणी  ।  
प्रेक्ष्य मां रमसे शक्रं तस्मादश्ममयी भव  ॥ १३६.१५ ॥  
गते वर्षसहस्रान्ते रामं दृष्ट्वा यशस्विनम्  ।  
तीर्थयात्राप्रसङ्गेन धौतपापा भविष्यसि  ॥ १३६.१६ ॥  
एवं गते ततः काले दृष्टा रामेण धीमता  ।  
विश्वामित्रसहायेन त्यक्त्वा साश्ममयीं तनुम्  ॥ १३६.१७ ॥  
पूजयित्वा यथान्यायं गतपापा विमत्सरा  ।  
आगता नर्मदातीरे तीर्थे स्नात्वा यथाविधि  ॥ १३६.१८ ॥  
कृतं चान्द्रायणं मासं कृच्छ्रं चान्यं ततः परम्  ।  
ततस्तुष्टो महादेवो दत्त्वा वरमनुत्तमम्  ॥ १३६.१९ ॥  
जगामादर्शनं भूयो रेमे चोमापतिश्चिरम्  ।  
अहल्या तु गते देवे स्थापयित्वा जगद्गुरुम्  ॥ १३६.२० ॥  
अहल्येश्वरनामानं स्वगृहे चागमत्पुनः  ।  
तत्र तीर्थे तु यः स्नात्वा पूजयेत्परमेश्वरम्  ॥ १३६.२१ ॥  
स मृतः स्वर्गमाप्नोति यत्र देवो महेश्वरः  ।  
क्रीडयित्वा यथाकामं तत्र लोके महातपाः  ॥ १३६.२२ ॥  
गते वर्षसहस्रान्ते मानुष्यं लभते पुनः  ।  
धनधान्यचयोपेतः पुत्रपौत्रसमन्वितः  ॥ १३६.२३ ॥  
वेदविद्याश्रयो धीमाञ्जायते विमले कुले  ।  
रूपसौभाग्यसम्पन्नः सर्वव्याधिविवर्जितः  ।  
जीवेद्वर्षशतं साग्रमहल्यातीर्थसेवनात् ॥ १३६.२४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अहल्यातीर्थमाहात्म्यवर्णनं नाम षट्त्रिंशदधिकशततमोऽध्यायः ॥  


ऋKV अध्याय १३७  

मार्कण्डेय उवाच -  
धर्मपुत्र ततो गच्छेत्कर्कटेश्वरमुत्तमम्  ।  
उत्तरे नर्मदाकूले सर्वपापक्षयङ्करम्  ॥ १३७.१ ॥  
तत्र स्नात्वा विधानेन यस्तु पूजयते शिवम्  ।  
अनिवर्तिका गतिस्तस्य रुद्रलोकादसंशयम्  ॥ १३७.२ ॥  
तस्य तीर्थस्य माहात्म्यं पुराणे यच्छ्रुतं मया  ।  
न तद्वर्णयितुं शक्यं सङ्क्षेपेण वदाम्यतः  ॥ १३७.३ ॥  
तत्र तीर्थे तु यः कुर्यात्किञ्चित्कर्म शुभाशुभम्  ।  
हर्षान्मदान्महाराज तत्सर्वं जायतेऽक्षयम्  ॥ १३७.४ ॥  
तत्र तीर्थे तपस्तप्त्वा वालखिल्या मरीचयः  ।  
रमन्तेऽद्यापि लोकेषु स्वेच्छया कुरुनन्दन  ॥ १३७.५ ॥  
तत्रस्थास्तन्न जानन्ति नराज्ञानबहिष्कृताः  ।  
शरीरस्थमिवात्मानमक्षयं ज्योतिख्ययम्  ॥ १३७.६ ॥  
तत्र तीर्थे नृपश्रेष्ठ देवी नारायणी पुरा  ।  
अद्यापि तपते घोरं तपो यावत्किलार्बुदम्  ॥ १३७.७ ॥  
तत्र तीर्थे तु यः स्नात्वा तर्पयेत्पितृदेवताः  ।  
तस्य ते द्वादशाब्दानि तृप्तिं यान्ति पितामहाः  ॥ १३७.८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कर्कटेश्वरतीर्थमाहात्म्यवर्णनं नाम सप्तत्रिंशदधिकशततमोऽध्यायः ॥  


ऋKV अध्याय १३८  

श्रीमार्कण्डेय उवाच -  
ततो गच्छेत्पाण्डुपुत्र शक्रतीर्थमनुत्तमम्  ।  
यत्र सिद्धो महाभागो देवराजः शतक्रतुः  ॥ १३८.१ ॥  
गौतमेन पुरा शप्तं ज्ञात्वा देवाः सुरेश्वरम्  ।  
ब्रह्माद्या देवताः सर्व ऋषयश्च तपोधनाः  ॥ १३८.२ ॥  
गौतमं प्रार्थयामासुर्वाक्यैः सानुनयैः शुभैः  ।  
गतराज्यं गतश्रीकं शक्रं प्रति मुनीश्वर  ॥ १३८.३ ॥  
इन्द्रेन रहितं राज्यं न कश्चित्कामयेद्द्विज  ।  
देवो वा मानवो वापि एतत्ते विदितं प्रभो  ॥ १३८.४ ॥  
तस्य त्वं भगयुक्तस्य दयां कुरु द्विजोत्तम  ।  
गतश्चादर्शनं शक्रो दूषितः स्वेन पाप्मना  ॥ १३८.५ ॥  
देवानां वचनं श्रुत्वा गौतमो वेदवित्तमः  ।  
तथेति कृत्वा शक्रस्य वरं दातुं प्रचक्रमे  ॥ १३८.६ ॥  
एतद्भगसहस्रं तु पुरा जातं शतक्रतो  ।  
तल्लोचनसहस्रं तु मत्प्रसादाद्भविष्यति  ॥ १३८.७ ॥  
एवमुक्तः सहस्राक्षः प्रणम्य मुनिसत्तमम्  ।  
ब्राह्मणांस्तान्महाभागान्नर्मदां प्रत्यगात्ततः  ॥ १३८.८ ॥  
स्नात्वा स विमले तोये संस्थाप्य त्रिपुरान्तकम्  ।  
जगाम त्रिदशावासं पूज्यमानोऽप्सरोगणैः  ॥ १३८.९ ॥  
तत्र तीर्थे तु यः स्नात्वा पूजयेत्परमेश्वरम्  ।  
परदाराभिगमनान्मुच्यते पातकान्नरः  ॥ १३८.१० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शक्रतीर्थमाहात्म्यवर्णनं नामाष्टत्रिंशदधिकशततमोऽध्यायः ॥  


ऋKV अध्याय १३९  

श्रीमार्कण्डेय उवाच -  
ततो गच्छेन्महाराज सोमतीर्थमनुत्तमम्  ।  
यत्र सोमस्तपस्तप्त्वा नक्षत्रपथमास्थितः  ॥ १३९.१ ॥  
तत्र तीर्थे तु यः स्नायादाचम्य विधिपूर्वकम्  ।  
कृतजाप्यो रविं ध्यायेत्तस्य पुण्यफलं शृणु  ॥ १३९.२ ॥  
ऋग्वेदयजुर्वेदाभ्यां सामवेदेन भारत  ।  
जपतो यत्फलं प्रोक्तं गायत्र्या चात्र तत्फलम्  ॥ १३९.३ ॥  
तत्र तीर्थे तु यो भक्त्या ब्राह्मणान् भोजयेच्छुचिः  ।  
तेन सम्यग्विधानेन कोटिर्भवति भोजिता  ॥ १३९.४ ॥  
पादुकोपानहौ छत्रं वस्त्रकम्बलवाजिनः  ।  
यो दत्ते विप्रमुख्याय तस्य तत्कोटिसम्मितम्  ॥ १३९.५ ॥  
सहस्रं तु सहस्राणामनृचां यस्तु भोजयेत् ।  
एकस्य मन्त्रयुक्तस्य कलां नार्हति षोडशीम्  ॥ १३९.६ ॥  
एवं तु भोजयेत्तत्र बह्वृचं वेदपारगम्  ।  
शाखान्तर्गमथाध्वर्युं छन्दोगं वा समाप्तिगम्  ॥ १३९.७ ॥  
अग्निहोत्रसहस्रस्य यत्फलं प्राप्यते बुधैः  ।  
समं तद्वेदविदुषा तीर्थे सोमस्य तत्फलम्  ॥ १३९.८ ॥  
भोजयेद्यः शतं तेषां सहस्रं लभते नरः  ।  
एकस्य योगयुक्तस्य तत्फलं कवयो विदुः  ॥ १३९.९ ॥  
सन्निरुध्येन्द्रियग्रामं यत्रयत्र वसेन्मुनिः  ।  
तत्रतत्र कुरुक्षेत्रं नैमिषं पुष्कराणि च  ॥ १३९.१० ॥  
तस्मात्सर्वप्रयत्नेन ग्रहणे चन्द्रसूर्ययोः  ।  
सङ्क्रान्तौ च व्यतीपाते योगी भोज्यो विशेषतः  ॥ १३९.११ ॥  
सन्न्यासं कुरुते यस्तु तत्र तीर्थे युधिष्ठिर  ।  
विमानेन महाभागाः स याति त्रिदिवं नरः  ॥ १३९.१२ ॥  
सोमस्यानुचरो भूत्वा तेनैव सह मोदते  ॥ १३९.१३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सोमतीर्थमाहात्म्यवर्णनं नामैकोनचत्वारिंशदधिकशततमोऽध्यायः ॥  


ऋKV अध्याय १४०  

मार्कण्डेय उवाच -  
ततो गच्छेन्महाराज नन्दाह्रदमनुत्तमम्  ।  
यत्र सिद्धा महाभागा नन्दा देवी वरप्रदा  ॥ १४०.१ ॥  
महिषासुरे महाकाये पुरा देवभयङ्करे  ।  
शूलिन्या शूलभिन्नाङ्गे कृते दानवसत्तमे  ॥ १४०.२ ॥  
येनैकादशरुद्राश्च ह्यादित्याः समरुद्गणाः  ।  
वसवो वायुना सार्द्धं चन्द्रादित्यौ सुरेश्वर  ॥ १४०.३ ॥  
बलिना निर्जिता येन ब्रह्मविष्णुमहेश्वराः  ।  
सङ्ग्रामे सुमहाघोरे कृते देवभयङ्करे  ॥ १४०.४ ॥  
कृत्वा तत्कदनं घोरं नन्दा देवी सुरेश्वरी  ।  
यस्मात्स्नाता विशालाक्षी तेन नन्दाह्रदः स्मृतः  ॥ १४०.५ ॥  
तत्र तीर्थे तु यः स्नात्वा नन्दामुद्दिश्य भारत  ।  
ददाति दानं विप्रेभ्यः सोऽश्वमेधफलं लभेत् ॥ १४०.६ ॥  
भैरवं चैव केदारं तथा रुद्रं महालयम्  ।  
नन्दाह्रदश्चतुर्थः स्यात्पञ्चमं भुवि दुर्लभम्  ॥ १४०.७ ॥  
बहवस्तं न जानन्ति कामरागसमन्विताः  ।  
नर्मदाया ह्रदं पुण्यं सर्वपातकनाशनम्  ॥ १४०.८ ॥  
तत्र तीर्थे तु यः स्नात्वा नन्दां देवीं प्रपूजयेत् ।  
किं तस्य हिमवन्मध्यगमनेन प्रयोजनम्  ॥ १४०.९ ॥  
परमार्थमविज्ञाय पर्यटन्ति तमोवृताः  ।  
तेषां समागमे पार्थ श्रम एव हि केवलम्  ॥ १४०.१० ॥  
पृथिव्यां सागरान्तायां स्नानदानेन यत्फलम्  ।  
तत्फलं समवाप्नोति स्नात्वा नन्दाह्रदे नृप  ॥ १४०.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नन्दाह्रदतीर्थमाहात्म्यवर्णनं नाम चत्वारिंशदधिकशततमोऽध्यायः ॥  


ऋKV अध्याय १४१  

श्रीमार्कण्डेय उवाच -  
ततो गच्छेन्महीपाल तापेश्वरमनुत्तमम्  ।  
यत्र सा हरिणी सिद्धा व्याधभीता नरेश्वर  ॥ १४१.१ ॥  
जले प्रक्षिप्य गात्राणि ह्यन्तरिक्षं गता तु सा  ।  
व्याधो विस्मितचित्तस्तु तां मृगीमवलोक्य च  ॥ १४१.२ ॥  
विमुच्य सशरं चापं प्रारेभे तप उत्तमम्  ।  
दिव्यं वर्षसहस्रं तु व्याधेनाचरितं तपः  ॥ १४१.३ ॥  
अतीते तु ततः काले परितुष्टो महेश्वरः  ।  
वरं ब्रूहि महाव्याध यत्ते मनसि रोचते  ॥ १४१.४ ॥  

व्याध उवाच -  
यदि तुष्टोऽसि देवेश यदि देयो वरो मम  ।  
तव पार्श्वे महादेव वासो मे प्रतिदीयताम्  ॥ १४१.५ ॥  

ईश्वर उवाच -  
एवं भवतु ते व्याध यस्त्वया काङ्क्षितो वरः  ।  
दैवदेवो महादेव इत्युक्त्वान्तरधीयत  ।  
गते चादर्शनं देवे स्थापयित्वा महेश्वरम्  ॥ १४१.६ ॥  
पूजयित्वा विधानेन गतो व्याधस्ततो दिवम्  ।  
तदाप्रभृति तत्तीर्थं त्रिषु लोकेषु विश्रुतम्  ॥ १४१.७ ॥  
व्याधानुतापसञ्जातं तापेश्वरमिति श्रुतम्  ।  
तत्र तीर्थे तु यः स्नात्वा सम्पूजयति शङ्करम्  ॥ १४१.८ ॥  
शिवलोकमवाप्नोति मामुवाच महेश्वरः  ।  
ये स्नाता नर्मदातोये तीर्थे तापेश्वरे नराः  ॥ १४१.९ ॥  
तापत्रयविमुक्तास्ते नात्र कार्या विचारणा  ।  
अष्टम्यां च चतुर्दश्यां तृतीयायां विशेषतः  ॥ १४१.१० ॥  
स्नानं समाचरेन्नित्यं सर्वपातकशान्तये  ॥ १४१.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तापेश्वरतीर्थमाहात्म्यवर्णनं नामैकचत्वारिंशदधिकशततमोऽध्यायः ॥  


ऋKV अध्याय १४२  

श्रीमार्कण्डेय उवाच -  
ततो गच्छेन्महाराज रुक्मिणीतीर्थमुत्तमम्  ।  
यत्रैव स्नानमात्रेण रूपवान्सुभगो भवेत् ॥ १४२.१ ॥  
अष्टम्यां च चतुर्दश्यां तृतीयायां विशेषतः  ।  
स्नानं समाचरेत्तत्र न चेह जायते पुनः  ॥ १४२.२ ॥  
यः स्नात्वा रुक्मिणीतीर्थे दानं दद्यात्तु काञ्चनम्  ।  
तत्तीर्थस्य प्रभावेन शोकं नाप्नोति मानवः  ॥ १४२.३ ॥  

युधिष्ठिर उवाच -  
तीर्थस्यास्य कथं जातो महिमेदृङ्मुनीश्वर  ।  
रूपसौभाग्यदं येन तीर्थमेतद्ब्रवीहि मे  ॥ १४२.४ ॥  

मार्कण्डेय उवाच -  
कथयामि यथावृत्तमितिहासं पुरातनम्  ।  
कथितं पूर्वतो वृद्धैः पारम्पर्येण भारत  ॥ १४२.५ ॥  
तं तेऽहं सम्प्रवक्ष्यामि शृणुष्वैकाग्रमानसः  ।  
नगरं कुण्डिनं नाम भीष्मकः परिपाति हि  ॥ १४२.६ ॥  
हस्त्यश्वरथसम्पन्नो धनाढ्योऽति प्रतापवान्  ।  
स्त्रीसहस्रस्य मध्यस्थः कुरुते राज्यमुत्तमम्  ॥ १४२.७ ॥  
तस्य भार्या महादेवी प्राणेभ्योऽपि गरीयसी  ।  
तस्यामुत्पादयामास पुत्रमेकं च रुक्मकम्  ॥ १४२.८ ॥  
द्वितीया तनया जज्ञे रुक्मिणी नाम नामतः  ।  
तदाशरीरिणी वाचा राजानं तमुवाच ह  ॥ १४२.९ ॥  
चतुर्भुजाय दातव्या कन्येयं भुवि भीष्मक  ।  
एवं तद्वचनं श्रुत्वा जहर्ष प्रियया सह  ॥ १४२.१० ॥  
ब्राह्मणैः सह विद्वद्भिः प्रविष्टः सूतिकागृहम्  ।  
स्वस्तिकं वाचयित्वास्याश्चक्रे नामेति रुक्मिणी  ॥ १४२.११ ॥  
यतः सुवर्णतिलको जन्मना सह भारत  ।  
ततः सा रुक्मिणीनाम ब्राह्मणैः कीर्तिता तदा  ॥ १४२.१२ ॥  
ततः सा कालपर्यायादष्टवर्षा व्यजायत  ।  
पूर्वोक्तं चैव तद्वाक्यमशरीरिण्युदीरितम्  ॥ १४२.१३ ॥  
स्मृत्वा स्मृत्वाथ नृपतिश्चिन्तयामास भूपतिः  ।  
कस्मै देया मया बाला भविता कश्चतुर्भुजः  ॥ १४२.१४ ॥  
एतस्मिन्नन्तरे तावद्रैवतात्पर्वतोत्तमात् ।  
मुख्यश्चेदिपतिस्तत्र दमघोषः समागतः  ॥ १४२.१५ ॥  
प्रविष्टो राजसदनं यत्र राजा स भीष्मकः  ।  
तं दृष्ट्वा चागतं गेहे पूजयामास भूपतिः  ॥ १४२.१६ ॥  
आसनं विपुलं दत्त्वा सभां गत्वा निवेशितः  ।  
कुशलं तव राजेन्द्र दमघोष श्रियायुत  ॥ १४२.१७ ॥  
पुण्याहमद्य सञ्जातमहं त्वद्दर्शनोत्सुकः  ।  
कन्या मदीया राजेन्द्र ह्यष्टवर्षा व्यजायत  ॥ १४२.१८ ॥  
चतुर्भुजाय दातव्या वागुवाचाशरीरिणी  ।  
भीष्मकस्य वचः श्रुत्वा दमघोषोऽब्रवीदिदम्  ॥ १४२.१९ ॥  
चतुर्भुजो मम सुतस्त्रिषु लोकेषु विश्रुतः  ।  
तस्येयं दीयतां कन्या शिशुपालस्य भीष्मक  ॥ १४२.२० ॥  
तस्य तद्वचनं श्रुत्वा दमघोषस्य भूमिप  ।  
भीष्मकेन ततो दत्ता शिशुपालाय रुक्मिणी  ॥ १४२.२१ ॥  
प्रारब्धं मङ्गलं तत्र भीष्मकेण युधिष्ठिर  ।  
दिक्षु देशान्तरेष्वेव ये वसन्ति स्वगोत्रजाः  ॥ १४२.२२ ॥  
निमन्त्रितास्तु ते सर्वे समाजग्मुर्यथाक्रमम्  ।  
ततो यादववंशस्य तिलकौ बलकेशवौ  ॥ १४२.२३ ॥  
निमन्त्रितौ समायातौ कुण्डिनं भीष्मकस्य तु  ।  
भीष्मकेण यथान्यायं पूजितौ तौ यदूत्तमौ  ॥ १४२.२४ ॥  
ततः प्रदोषसमये रुक्मिणी काममोहिनी  ।  
सखीभिः सहिता याता पूर्बहिश्चाम्बिकार्चने  ॥ १४२.२५ ॥  
सापश्यत्तत्र देवेशं गोपवेषधरं हरिम्  ।  
तं दृष्ट्वा मोहमापन्ना कामेन कलुषीकृता  ॥ १४२.२६ ॥  
केशवोऽपि च तां दृष्ट्वा सङ्कर्षणमुवाच ह  ।  
स्त्रीरत्नप्रवरं तात हर्तव्यमिति मे मतिः  ॥ १४२.२७ ॥  
केशवस्य वचः श्रुत्वा सङ्कर्षण उवाच ह  ।  
गच्छ कृष्ण महाबाहो स्त्रीरत्नं चाशु गृह्यताम्  ॥ १४२.२८ ॥  
अहं च तव मार्गेण ह्यागमिष्यामि पृष्ठतः  ।  
दानवानां च सर्वेषां कुर्वंश्च कदनं महत् ॥ १४२.२९ ॥  
सङ्कर्षणमतं प्राप्य केशवः केशिसूदनः  ।  
ययौ कन्यां गृहीत्वा तु रथमारोप्य सत्वरम्  ॥ १४२.३० ॥  
निर्गतः सहसा राजन्वेगेनैवानिलो यथा  ।  
हाहाकारस्तदा जातो भीष्मकस्य पुरे महान्  ॥ १४२.३१ ॥  
निर्गता दानवाः क्रुद्धा वेला इव महोदधेः  ।  
गर्जन्तः सायुधाः सर्वे धावन्तो रथवर्त्मनि  ॥ १४२.३२ ॥  
बलदेवं ततः प्राप्ता रथमार्गानुगामिनम्  ।  
तेषां युद्धं बलस्यासीत्सर्वलोकक्षयङ्करम्  ॥ १४२.३३ ॥  
यथा तारामये पूर्वं सङ्ग्रामे लोकविश्रुते  ।  
गदाहस्तो महाबाहुस्त्रैलोक्येऽप्रतिमो बलः  ॥ १४२.३४ ॥  
हलेनाकृष्य सहसा गदापातैरपातयत् ।  
अशक्यो दानवैर्हन्तुं बलभद्रो महाबलः  ॥ १४२.३५ ॥  
बभञ्ज दानवान्सर्वांस्तस्थौ गिरिरिवाचलः  ।  
तं दृष्ट्वा च बलं क्रुद्धं दुर्धर्षं त्रिदशैरपि  ॥ १४२.३६ ॥  
भीष्मपुत्रो महातेजा रुक्मीनां महयशाः  ।  
नराणामतिशूराणामक्षौहिण्या समन्वितः  ॥ १४२.३७ ॥  
बलभद्रमतिक्रम्य ततो युद्धे निराकरोत् ।  
तद्युद्धं वञ्चयित्वा तु रथमार्गेण सत्वरम्  ॥ १४२.३८ ॥  
केशवोऽपि तदा देवो रुक्मिण्या सहितो ययौ  ।  
विन्ध्यं तु लङ्घयित्वाग्रे त्रैलोक्यगुरुरव्ययः  ॥ १४२.३९ ॥  
नर्मदातटमापेदे यत्र सिद्धः पुरा पुनः  ।  
अजेयो येन सञ्जातस्तीर्थस्यास्य प्रभावतः  ॥ १४२.४० ॥  
एतस्मात्कारणात्तात योधनीपुरमुच्यते  ।  
रुक्मोऽपि दानवेन्द्रोऽसौ प्राप्तः  ॥ १४२.४१ ॥  
प्रत्युवाचाच्युतं क्रुद्धस्तिष्ठ तिष्ठेति मा व्रज  ।  
अद्य त्वां निशितैर्बाणैर्नेष्यामि यमसादनम्  ॥ १४२.४२ ॥  
एवं परस्परं वीरौ जगर्जतुरुभावपि  ।  
तयोर्युद्धमभूद्घोरं तारकाग्निजसन्निभम्  ॥ १४२.४३ ॥  
चिक्षेप शरजालानि केशवं प्रति दानवः  ।  
नानुचिन्त्य शरांस्तस्य केशवः केशिसूदनः  ॥ १४२.४४ ॥  
ततो विष्णुः स्वयं क्रुद्धश्चक्रं गृह्य सुदर्शनम्  ।  
सम्प्रहरत्यमुं यावद्रुक्मिण्यात्र निवारितः  ॥ १४२.४५ ॥  
त्वां न जानाति देवेशं चतुर्बाहुं जनार्दनम्  ।  
दर्शयस्व स्वकं रूपं दयां कृत्वा ममोपरि  ॥ १४२.४६ ॥  
एवमुक्तस्तु रुक्मिण्या दर्शयामास भारत  ।  
देवा दृष्ट्वापि तद्रूपं स्तुवन्त्याकाशसंस्थिताः  ।  
दिव्यं चक्षुस्तदा देवो ददौ रुक्मस्य भारत  ॥ १४२.४७ ॥  

रुक्म उवाच -  
यन्मया पापनिष्ठेन मन्दभाग्येन केशव  ।  
सायकैराहतं वक्षस्तत्सर्वं क्षन्तुमर्हसि  ॥ १४२.४८ ॥  
पूर्वं दत्ता स्वयं देव जानकी जनकेन वै  ।  
मया प्रदत्ता देवेश रुक्मिणी तव केशव  ॥ १४२.४९ ॥  
उद्वाहय यथान्यायं विधिदृष्टेन कर्मणा  ।  
रुक्मस्य वचनं श्रुत्वा ततस्तुष्टो जगद्गुरुः  ॥ १४२.५० ॥  
बभाषे देवदेवेशो रुक्मिणं भीष्मकात्मजम्  ।  
गच्छ स्वकं पुरं मा भैः कुरु राज्यमकण्टकम्  ॥ १४२.५१ ॥  
केशवस्य वचः श्रुत्वा रुक्मो दानवपुङ्गवः  ।  
तं प्रणम्य जगन्नाथं जगाम भवनं पितुः  ॥ १४२.५२ ॥  
गते रुक्मे तदा कृष्णः समामन्त्र्य द्विजोत्तमान्  ।  
मरीचिमत्र्यङ्गिरसं पुलस्त्यं पुलहं क्रतुम्  ॥ १४२.५३ ॥  
वसिष्ठं च महाभागमित्येते सप्त मानसाः  ।  
इत्येते ब्राह्मणाः सप्त पुराणे निश्चयं गताः  ॥ १४२.५४ ॥  
क्षमावन्तः प्रजावन्तो महर्षिभिरलङ्कृताः  ।  
इत्येवं ब्रह्मपुत्राश्च सत्यवन्तो महामते  ॥ १४२.५५ ॥  
नर्मदातटमाश्रित्य निवसन्ति जितेन्द्रियाः  ।  
तपःस्वाध्यायनिरता जपहोमपरायणाः  ॥ १४२.५६ ॥  
निमन्त्रितास्तु राजेन्द्र केशवेन महात्मना  ।  
श्राद्धं कृत्वा यथान्यायं ब्रह्मोक्तविधिना ततः  ॥ १४२.५७ ॥  
हरिस्तान्पूजयामास सप्तब्रह्मर्षिपुङ्गवान्  ।  
प्रददौ द्वादश ग्रामांस्तेभ्यस्तत्र जनार्दनः  ॥ १४२.५८ ॥  
यावच्चन्द्रश्च सूर्यश्च यावत्तिष्ठति मेदिनी  ।  
तावद्दानं मया दत्तं परिपन्थी न कश्चन  ॥ १४२.५९ ॥  
मद्दत्तं पालयिष्यन्ते ये नृपा गतकल्मषाः  ।  
तेभ्यः स्वस्ति करिष्यामि दास्यामि परमां गतिम्  ॥ १४२.६० ॥  
यावद्धि यान्ति लोकेषु महाभूतानि पञ्च च  ।  
तावत्ते दिवि मोदन्ते मद्दत्तपरिपालकाः  ॥ १४२.६१ ॥  
यस्तु लोपयते मूढो दत्तं वः पृथिवीतले  ।  
नरके तस्य वासः स्याद्यावदाभूतसम्प्लवम्  ॥ १४२.६२ ॥  
स्वदत्ता परदत्ता वा पालनीया वसुन्धरा  ।  
यस्य यस्य यदा भूमिस्तस्य तस्य तदा फलम्  ॥ १४२.६३ ॥  
स्वदत्तां परदत्तां वा यो हरेत वसुन्धराम्  ।  
स विष्ठायां कृमिर्भूत्वा पितृभिः सह मज्जति  ॥ १४२.६४ ॥  
अन्यायेन हृता भूमिरन्यायेन च हारिता  ।  
हर्ता हारयिता चैव विष्ठायां जायते कृमिः  ॥ १४२.६५ ॥  
षष्टिवर्षसहस्राणि स्वर्गे तिष्ठति भूमिदः  ।  
आच्छेत्ता चानुमन्ता च तान्येव नरके वसेत् ॥ १४२.६६ ॥  
यानीह दत्तानि पुरा नरेन्द्रैर्दानानि धर्मार्थयशस्कराणि  ।  
निर्माल्यरूपप्रतिमानि तानि को नाम साधुः पुनराददाति  ॥ १४२.६७ ॥  
एवं तान्पूजयित्वा तु सम्यङ्न्यायेन पाण्डव  ।  
रुक्मिण्या विधिवत्पाणिं जग्राह मधुसूदनः  ॥ १४२.६८ ॥  
मुशली च ततः सर्वाञ्जित्वा दानवपुङ्गवान्  ।  
स्वस्थानमगमत्तत्र कृत्वा कार्यं सुशोभनम्  ॥ १४२.६९ ॥  
प्रयातौ द्वारवत्यां तौ कृष्णसङ्कर्षणावुभौ  ।  
गच्छमानं तु तं दृष्ट्वा केशवं क्लेशनाशनम्  ॥ १४२.७० ॥  
ब्राह्मणाः सत्यवन्तश्च निर्गताः शंसितव्रताः  ।  
आगच्छमानांस्तौ वीक्ष्य रथमार्गेण ब्राह्मणान्  ॥ १४२.७१ ॥  
मुहूर्तं तत्र विश्रम्य केशवो वाक्यमब्रवीत् ।  
किमागमनकार्यं वो ब्रूत सर्वं द्विजोत्तमाः  ॥ १४२.७२ ॥  
कुर्वाणाः स्वीयकर्माणि मम कृत्यं तु तिष्ठते  ।  
देवस्य वचनं श्रुत्वा मुनयो वाक्यमब्रुवन्  ॥ १४२.७३ ॥  
कल्पकोटिसहस्रेण सत्यभावात्तु वन्दितः  ।  
दुष्प्राप्योऽसि मनुष्याणां प्राप्तः किं त्यजसे हि नः  ॥ १४२.७४ ॥  
ब्राह्मणानां वचः श्रुत्वा भगवानिदमब्रवीत् ।  
मथुरायां द्वारवत्यां योधनीपुर एव च  ॥ १४२.७५ ॥  
त्रिकालमागमिष्यामि सत्यं सत्यं पुनः पुनः  ।  
एवं ते ब्राह्मणाः श्रुत्वा योधनीपुरमागताः  ॥ १४२.७६ ॥  
अवतीर्णस्त्रिभागेन प्रादुर्भावे तु माथुरे  ।  
एतत्ते कथितं सर्वं तीर्थस्योत्पत्तिकारणम्  ॥ १४२.७७ ॥  
भूतं भव्यं भविष्यच्च वर्तमानं तथापरम्  ।  
यं श्रुत्वा सर्वपापेभ्यो मुच्यते नात्र संशयः  ॥ १४२.७८ ॥  
तत्र तीर्थे तु यः स्नात्वा पूजयेद्बलकेशवौ  ।  
तेन देवो जगद्धाता पूजितस्त्रिगुणात्मवान्  ॥ १४२.७९ ॥  
उपवासी नरो भूत्वा यस्तु कुर्यात्प्रदक्षिणम्  ।  
मुच्यते सर्वपापेभ्यो नात्र कार्या विचारणा  ॥ १४२.८० ॥  
तत्र तीर्थे तु ये वृक्षास्तान्पश्यन्त्यपि ये नराः  ।  
तेऽपि पापैः प्रमुच्यन्ते भ्रूणहत्यासमैरपि  ॥ १४२.८१ ॥  
प्रातरुत्थाय ये केचित्पश्यन्ति बलकेशवौ  ।  
तेन ते सदृशाः स्युर्वै देवदेवेन चक्रिणा  ॥ १४२.८२ ॥  
ते पूज्यास्ते नमस्कार्यास्तेषां जन्म सुजीवितम्  ।  
ये नमन्ति जगन्नाथं देवं नारायणं हरिम्  ॥ १४२.८३ ॥  
तत्र तीर्थे तु यद्दानं स्नानं देवार्चनं नृप  ।  
तत्सर्वमक्षयं तस्य इत्येवं शङ्करोऽब्रवीत् ॥ १४२.८४ ॥  
प्रविश्याग्नौ मृतानां च यत्फलं समुदाहृतम्  ।  
तच्छृणुष्व नृपश्रेष्ठ प्रोच्यमानमशेषतः  ॥ १४२.८५ ॥  
विमानेनार्कवर्णेन किङ्किणीजालमालिना  ।  
आग्नेये भवते तत्र मोदते कालमीप्सितम्  ॥ १४२.८६ ॥  
जले चैवा मृतानां तु योधनीपुरमध्यतः  ।  
वसन्ति वारुणे लोके यावदाभूतसम्प्लवम्  ॥ १४२.८७ ॥  
अनाशके मृतानां तु तत्र तीर्थे नराधिप  ।  
अनिवर्तिका गतिर्नृणां नात्र कार्या विचारणा  ॥ १४२.८८ ॥  
तत्र तीर्थे तु यो दद्यात्कपिलादानमुत्तमम्  ।  
विधानेन तु संयुक्तं शृणु तस्यापि यत्फलम्  ॥ १४२.८९ ॥  
यावन्ति तस्या रोमाणि तत्प्रसूतेश्च भारत  ।  
तावन्ति दिवि मोदन्ते सर्वकामैः सुपूजिताः  ॥ १४२.९० ॥  
यावन्ति रोमाणि भवन्ति धेन्वास्तावन्ति वर्षाणि महीयते सः  ।  
स्वर्गाच्च्युतश्चापि ततस्त्रिलोक्यां कुले समुत्पत्स्यति गोमतां सः  ॥ १४२.९१ ॥  
तत्र तीर्थे तु यो दद्याद्रूप्यं काञ्चनमेव वा  ।  
काञ्चनेन विमानेन विष्णुलोके महीयते  ॥ १४२.९२ ॥  
तस्मिंस्तीर्थे तु यो दद्यात्पादुके वस्त्रमेव च  ।  
दानस्यास्य प्रभावेन लभते स्वर्गमीप्सितम्  ॥ १४२.९३ ॥  
ऋग्यजुःसामवेदानां पठनाद्यत्फलं भवेत् ।  
तत्र तीर्थे तु राजेन्द्र गायत्र्या तत्फलं लभेत् ॥ १४२.९४ ॥  
प्रयागे यद्भवेत्पुण्यं गयायां च त्रिपुष्करे  ।  
कुरुक्षेत्रे तु राजेन्द्र राहुग्रस्ते दिवाकरे  ॥ १४२.९५ ॥  
सोमेश्वरे च यत्पुण्यं सोमस्य ग्रहणे तथा  ।  
तत्फलं लभते तत्र स्नानमात्रान्न संशयः  ॥ १४२.९६ ॥  
द्वादश्यां तु नरः स्नात्वा नमस्कृत्य जनार्दनम्  ।  
उद्धृताः पितरस्तेन अवाप्तं जन्मनः फलम्  ॥ १४२.९७ ॥  
सङ्क्रान्तौ च व्यतीपाते द्वादश्यां च विशेषतः  ।  
ब्राह्मणं भोजयेदेकं कोटिर्भवति भोजिता  ॥ १४२.९८ ॥  
पृथिव्यां यानि तीर्थानि ह्यासमुद्राणि पाण्डव  ।  
तानि सर्वाणि तत्रैव द्वादश्यां पाण्डुनन्दन  ॥ १४२.९९ ॥  
क्षयं यान्ति च दानानि यज्ञहोमबलिक्रियाः  ।  
न क्षीयते महाराज तत्र तीर्थे तु यत्कृतम्  ॥ १४२.१०० ॥  
यद्भूतं यद्भविष्यच्च तीर्थमाहात्म्यमुत्तमम्  ।  
कथितं ते मया सर्वं पृथग्भावेन भारत  ॥ १४२.१०१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रुक्मिणीतीर्थमाहात्म्यवर्णनं नाम द्विचत्वारिंशदधिकशततमोऽध्यायः ॥  


ऋKV अध्याय १४३  

श्रीमार्कण्डेय उवाच -  
ततो गच्छेन्महाराज योजनेश्वरमुत्तमम्  ।  
यत्र सिद्धौ पुरा कल्पे नरनारायणावृषी  ॥ १४३.१ ॥  
तत्र तीर्थे तपस्तप्त्वा सङ्ग्रामे देवदानवैः  ।  
जयं प्राप्तौ महात्मानौ नरनारायणावुभौ  ॥ १४३.२ ॥  
पुनस्त्रेतायुगे प्राप्ते तौ देवौ रामलक्ष्मणौ  ।  
तत्र तीर्थे पुनः स्नात्वा रावणो दुर्जयो हतः  ॥ १४३.३ ॥  
पुनः पार्थ कलौ प्राप्ते तौ देवौ बलकेशवौ  ।  
वसुदेवकुले जातौ दुष्करं कर्म चक्रतुः  ॥ १४३.४ ॥  
नरकं कालनेमिं च कंसं चाणूरमुष्टिकौ  ।  
शिशुपालं जरासन्धं जघ्नतुर्बलकेशवौ  ॥ १४३.५ ॥  
ततस्तत्र रिपून्सङ्ख्ये भीष्मद्रोणपुरःसरान्  ।  
कर्णदुर्योधनादींश्च निहनिष्यति स प्रभुः  ॥ १४३.६ ॥  
धर्मक्षेत्रे कुरुक्षेत्रे तत्र युध्यन्ति ते क्षणम्  ।  
भीमार्जुननिमित्तेन शिष्यौ कृत्वा परस्परम्  ॥ १४३.७ ॥  
तत्र तीर्थे पुनर्गत्वा तपः कृत्वा सुदुष्करम्  ।  
पूजयित्वा द्विजान्भक्त्या यास्येते द्वारकां पुनः  ॥ १४३.८ ॥  
तत्र तीर्थे तु यः स्नात्वा पूजयेद्बलकेशवौ  ।  
तेन देवो जगद्धाता पूजितस्त्रिगुणात्मवान्  ॥ १४३.९ ॥  
उपवासी नरो भूत्वा यस्तु कुर्यात्प्रजागरम्  ।  
मुच्यते सर्वपापेभ्यो गायंस्तस्य शुभां कथाम्  ॥ १४३.१० ॥  
यावतस्तत्र तीर्थे तु वृक्षान् पश्यन्ति मानवाः  ।  
ब्रह्महत्यादिकं पापं तावदेषां प्रणश्यति  ॥ १४३.११ ॥  
प्रातरुत्थाय ये केचित्पश्यन्ति बलकेशवौ  ।  
तेनैव सदृशाः सर्वे देवदेवेन चक्रिणा  ॥ १४३.१२ ॥  
ते पूज्यास्ते नमस्कार्यास्तेषां जन्म सुजीवितम्  ।  
ये नमन्ति जगत्पूज्यं देवं नारायणं हरिम्  ॥ १४३.१३ ॥  
तत्र तीर्थे तु यद्दानं स्नानं देवार्चनं नृप  ।  
क्रियते तत्फलं सर्वमक्षयायोपकल्पते  ॥ १४३.१४ ॥  
अग्नेरपत्यं प्रथमं सुवर्णं भूर्वैष्णवी सूर्यसुताश्च गावः  ।  
लोकास्त्रयस्तेन भवन्ति दत्ता यः काञ्चनं गां च भुवं च दद्यात् ॥ १४३.१५ ॥  
एतत्ते कथितं सर्वं तीर्थमाहात्म्यमुत्तमम्  ।  
अतीतं च भविष्यच्च वर्तमानं महाबलम्  ॥ १४३.१६ ॥  
श्रुत्वा वापि पठित्वेदं श्रावयिपत्वाथ धार्मिकान्  ।  
मुच्यते सर्वपापेभ्यो नात्र कार्या विचारणा  ॥ १४३.१७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे योजनेश्वरतीर्थमाहात्म्यवर्णनं नाम त्रिचत्वारिंशदधिकशततमोऽध्यायः ॥  


ऋKV अध्याय १४४  

श्रीमार्कण्डेय उवाच -  
ततो गच्छेन्महाराज द्वादशीतीर्थमुत्तमम्  ।  
क्षरन्ति सर्वदानानि जपहोमबलिक्रियाः  ॥ १४४.१ ॥  
न क्षीयते तु राजेन्द्र चक्रतीर्थे तु यत्कृतम्  ।  
यद्भूतं यद्भविष्यच्च तीर्थमाहात्म्यमुत्तमम्  ॥ १४४.२ ॥  
कथितं तन्मया सर्वं पृथग्भावेन भारत  ॥ १४४.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे द्वादशीतीर्थमहात्म्यवर्णनं नाम चतुश्चत्वारिंशदधिकशततमोऽध्यायः ॥  


ऋKV अध्याय १४५  
मार्कण्डेय उवाच -  
ततो गच्छेद्धरापाल शीवतीर्थमनुत्तमम्  ।  
दर्शनाद्यस्य देवस्य मुच्यते सर्वकिल्बिषैः  ॥ १४५.१ ॥  
शिवतीर्थे तु यः स्नात्वा जितक्रोधो जितेन्द्रियः  ।  
पूजयेत महादेवं सोऽग्निष्टोमफलं लभेत् ॥ १४५.२ ॥  
तत्र तीर्थे तु यो भक्त्या सोपवासोऽर्चयेच्छिवम्  ।  
अनिवर्तिका गतिस्तस्य रुद्रलोकादसंशयम्  ॥ १४५.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शिवतीर्थमाहात्म्यवर्णनं नाम पञ्चचत्वारिंशदधिकशततमोऽध्यायः ॥  


ऋKV अध्याय १४६  

मार्कण्डेय उवाच -  
अस्माहकं ततो गच्छेत्पितृतीर्थमनुत्तमम्  ।  
प्रेतत्वाद्यत्र मुच्यन्ते पिण्डेनैकेन पूर्वजाः  ॥ १४६.१ ॥  

युधिष्ठिर उवाच -  
अस्माहकस्य माहात्म्यं कथयस्व ममानघ  ।  
स्नानदानेन यत्पुण्यं तथा पिण्डोदकेन च  ॥ १४६.२ ॥  

श्रीमार्कण्डेय उवाच -  
पुरा कल्पे नृपश्रेष्ठ ऋषिदेवसमागमे  ।  
प्रश्नः पृष्टो मया तात यथा त्वमनुपृच्छसि  ॥ १४६.३ ॥  
एकत्र सागराः सप्त सप्रयागाः सपुष्कराः  ।  
नास्य साम्यं लभन्ते ते नात्र कार्या विचारणा  ॥ १४६.४ ॥  
सोमनाथं तु विख्यातं यत्सोमेन प्रतिष्ठितम्  ।  
तत्र सोमग्रहे पुण्यं तत्पुण्यं लभते नरः  ॥ १४६.५ ॥  
मासान्ते पितरो नृणां वीक्षन्ते सन्ततिं स्वकाम्  ।  
कश्चिदस्मत्कुलेऽस्माकं पिण्डमत्र प्रदास्यति  ॥ १४६.६ ॥  
प्रपितामहास्तथादित्याः श्रुतिरेषा सनातनी  ।  
एवं ब्रुवन्ति देवाश्च ऋषयः सतपोधनाः  ॥ १४६.७ ॥  
सकृत्पिण्डोदकेनैव शृणु पार्थिव यत्फलम्  ।  
द्वादशाब्दानि राजेन्द्र योगं भुक्त्वा सुशोभनम्  ॥ १४६.८ ॥  
युगे युगे महाराज अस्माहके पितामहाः  ।  
सर्वदा ह्यवलोकन्त आगच्छन्तं स्वगोत्रजम्  ॥ १४६.९ ॥  
भविष्यति किमस्माकममावास्याप्यमाहके  ।  
स्नानं दानं च ये कुर्युः पित्ःणां तिलतर्पणम्  ॥ १४६.१० ॥  
ते सर्वपापनिर्मुक्ताः सर्वान्कामांल्लभति वै  ।  
जलमध्येऽत्र भूपाल अग्नितीर्थं च तिष्ठति  ॥ १४६.११ ॥  
दर्शनात्तस्य तीर्थस्य पापराशिर्विलीयते  ।  
स्नानमात्रेण राजेन्द्र ब्रह्महत्यां व्यपोहति  ॥ १४६.१२ ॥  
शुक्लाम्बरधरो नित्यं नियतः स जितेन्द्रियः  ।  
एककालं तु भुञ्जानो मासं तीर्थस्य सन्निधौ  ॥ १४६.१३ ॥  
सुवर्णालङ्कृतानां तु कन्यानां शतदानजम्  ।  
फलमाप्नोति सम्पूर्णं पितृलोके महीयते  ॥ १४६.१४ ॥  
पृथिव्यामासमुद्रायां महाभोगपतिर्भवेत् ।  
धनधान्यसमायुक्तो दाता भवति धार्मिकः  ॥ १४६.१५ ॥  
उपवासी शुचिर्भूत्वा ब्रह्मलोकमवाप्नुयात् ।  
अस्माहकं समासाद्य यस्तु प्राणान् परित्यजेत् ॥ १४६.१६ ॥  
कोटिवर्षसहस्राणि रुद्रलोके महीयते  ।  
ततः स्वर्गात्परिभ्रष्टः क्षीणकर्मा दिवश्च्युतः  ॥ १४६.१७ ॥  
सुवर्णमणिमुक्ताढ्ये कुले जायेत रूपवान्  ।  
कृत्वाभिषेकविधिना हयमेधफलं लभेत् ॥ १४६.१८ ॥  
धनाढ्यो रूपवान्दक्षो दाता भवति धार्मिकः  ।  
चतुर्वेदेषु यत्पुण्यं सत्यवादिषु यत्फलम्  ॥ १४६.१९ ॥  
तत्फलं लभते नूनं तत्र तीर्थेऽभिषेचनात् ।  
तीर्थानां परमं तीर्थं निर्मितं शम्भुना पुरा  ॥ १४६.२० ॥  
हृदयेशः स्वयं विष्णुर्जपेद्देवं महेश्वरम्  ।  
गन्धर्वाप्सरसश्चैव मरुतो मारुतास्तथा  ॥ १४६.२१ ॥  
विश्वेदेवाश्च पितरः सचन्द्राः सदिवाकराः  ।  
मरीचिरत्र्यङ्गिरसौ पुलस्त्यः पुलहः क्रतुः  ॥ १४६.२२ ॥  
प्रचेताश्च वसिष्ठश्च भृगुर्नारद एव च  ।  
च्यवनो गालवश्चैव वामदेवो महामुनिः  ॥ १४६.२३ ॥  
वालखिल्याश्च गन्धारास्तृणबिन्दुश्च जाजलिः  ।  
उद्दालकश्चर्ष्यशृङ्गो वसिष्ठश्च सनन्दनः  ॥ १४६.२४ ॥  
शुक्रश्चैव भरद्वाजो वात्स्यो वात्स्यायनस्तथा  ।  
अगस्तिर्मित्रावरुणौ विश्वामित्रो मुनीश्वरः  ॥ १४६.२५ ॥  
गौतमश्च पुलस्त्यश्च पौलस्त्यः पुलहः क्रतुः  ।  
सनातनस्तु कपिलो वाह्निः पञ्चशिखस्तथा  ॥ १४६.२६ ॥  
अन्येऽपि बहवस्तत्र मुनयः शंसितव्रताः  ।  
क्रीडन्ति देवताः सर्व ऋषयः सतपोधनाः  ॥ १४६.२७ ॥  
मनुष्याश्चैव योगीन्द्राः पितरः सपितामहाः  ।  
अस्माहकेऽत्र तिष्ठन्ति सर्व एव न संशयः  ॥ १४६.२८ ॥  
पितरः पितामहाश्चैव तथैव प्रपितामहाः  ।  
येषां दत्तमुपस्थायि सुकृतं वापि दुष्कृतम्  ॥ १४६.२९ ॥  
अक्षयं तत्र तत्सर्वं यत्कृतं योधनीपुरे  ।  
मातरं पितरं त्यक्त्वा सर्वबन्धुसुहृज्जनान्  ॥ १४६.३० ॥  
धनं धान्यं प्रियान्पुत्रांस्तथा देहं नृपोत्तम  ।  
गच्छते वायुभूतस्तु शुभाशुभसमन्वितः  ॥ १४६.३१ ॥  
अदृश्यः सर्वभूतानां परमात्मा महत्तरः  ।  
शुभाशुभगतिं प्राप्तः कर्मणा स्वेन पार्थिव  ॥ १४६.३२ ॥  

युधिष्ठिर उवाच -  
शुभाशुभं न बन्धूनां जायते केन हेतुना  ।  
एकः प्रसूयते जन्तुरेक एव प्रलीयते  ॥ १४६.३३ ॥  
एको हि भुङ्क्ते सुकृतमेक एव हि दुष्कृतम्  ॥ १४६.३४ ॥  

मार्कण्डेय उवाच -  
एष त्वयोक्तो नृपते महाप्रश्नः स्मृतो मया  ॥ १४६.३५ ॥  
पितामहमुखोद्गीतं श्रुतं ते कथयाम्यहम्  ।  
यन्मे पितामहात्पूर्वं विज्ञातमृषिसंसदि  ॥ १४६.३६ ॥  
न माता न पिता बन्धुः कस्यचिन्न सुहृत्क्वचित् ।  
कस्य न ज्ञायते रूपं वायुभूतस्य देहिनः  ॥ १४६.३७ ॥  
यद्येवं न भवेत्तात लोकस्य तु नरेश्वर  ।  
अमर्यादं भवेन्नूनं विनश्यति चराचरम्  ॥ १४६.३८ ॥  
एवं ज्ञात्वा पूरा राजन्समस्तैर्लोककर्तृभिः  ।  
मर्यादा स्थापिता लोके यथा धर्मो न नश्यति  ॥ १४६.३९ ॥  
धर्मे नष्टे मनुष्याणामधर्मोऽभिभवेत्पुनः  ।  
ततः स्वधर्मचलनान्नरके गमनं ध्रुवम्  ॥ १४६.४० ॥  
लोको निरङ्कुशः सर्वो मर्यादालङ्घने रतः  ।  
मर्यादा स्थापिता तेन शास्त्रं वीक्ष्य महर्षिभिः  ॥ १४६.४१ ॥  
स्नानं दानं जपो होमः स्वाध्यायो देवतार्चनम्  ।  
पिण्डोदकप्रदानं च तथैवातिथिपूजनम्  ॥ १४६.४२ ॥  
पितरः पितामहाश्चैव तथैव प्रपितामहाः  ।  
त्रयो देवाः स्मृतास्तात ब्रह्मविष्णुमहेश्वराः  ॥ १४६.४३ ॥  
पूजितैः पूजिताः सर्वे तथा मातामहास्त्रयः  ।  
तस्मात्सर्वप्रयत्नेन श्रुतिस्मृत्यर्थनोदितान्  ॥ १४६.४४ ॥  
धर्मं समाचरन्नित्यं पापांशेन न लिप्यते  ।  
श्रुतिस्मृत्युदितं धर्मं मनसापि न लङ्घयेत् ॥ १४६.४५ ॥  
इह लोके परे चैव यदीच्छेच्छ्रेय आत्मनः  ।  
पितापुत्रौ सदाप्येकौ बिम्बाद्बिम्बमिवोद्धृतौ  ॥ १४६.४६ ॥  
विभक्तौ वाविभक्तौ वा श्रुतिस्मृत्यर्थतस्तथा  ।  
उद्धरेदात्मनात्मानमात्मानमवसादयेत् ॥ १४६.४७ ॥  
पिण्डोदकप्रदानाभ्यामृते पार्थ न संशयः  ।  
एवं ज्ञात्वा प्रयत्नेन पिण्डोदकप्रदो भवेत् ॥ १४६.४८ ॥  
आयुर्धर्मो यशस्तेजः सन्ततिश्चैव वर्धते  ।  
पृथिव्यां सागरान्तायां पितृक्षेत्राणि यानि च  ॥ १४६.४९ ॥  
तानि ते सम्प्रवक्ष्यामि येषु दत्तं महाफलम्  ।  
गयायां पुष्करे ज्येष्ठे प्रयागे नैमिषे तथा  ॥ १४६.५० ॥  
सन्निहत्यां कुरुक्षेत्रे प्रभासे कुरुनन्दन  ।  
पिण्डोदकप्रदानेन यत्फलं कथितं बुधैः  ॥ १४६.५१ ॥  
अस्माहके तदाप्नोति नर्मदायां न संशयः  ।  
तत्र ब्रह्मा मुरारिश्च रुद्रश्च उमया सह  ॥ १४६.५२ ॥  
इन्द्राद्या देवताः सर्वे पितरो मुनयस्तथा  ।  
सागराः सरितश्चैव पर्वताश्च बलाहकाः  ॥ १४६.५३ ॥  
तिष्ठन्ति पितरः सर्वे सर्वतीर्थाधिकं ततः  ।  
स्थिता ब्रह्मशिला तत्र गजकुम्भनिभा नृप  ॥ १४६.५४ ॥  
कलौ न दृश्या भवति प्रधानं यद्गयाशिरः  ।  
वैशाखे मासि सम्प्राप्तेऽमावास्यां नृपोत्तम  ॥ १४६.५५ ॥  
व्याप्य सा तिष्ठते तीर्थं गजकुम्भनिभा शिला  ।  
तच्च गव्यूतिमात्रं हि तीर्थं ततः प्रवक्षते  ॥ १४६.५६ ॥  
तस्मिन्दिने तत्र गत्वा यस्तु श्राद्धप्रदो भवेत् ।  
पित्ःणामक्षया तृप्तिर्जायते शतवार्षिकी  ॥ १४६.५७ ॥  
अन्यस्यामप्यमावास्यां यः स्नात्वा विजितेन्द्रियः  ।  
करोति मनुजः श्राद्धं विधिवन्मन्त्रसंयुतम्  ॥ १४६.५८ ॥  
तस्य पुण्यफलं यत्स्यात्तच्छृणुष्व नराधिप  ।  
अग्निष्टोमाश्वमेधाभ्यां वाजपेयस्य यत्फलम्  ॥ १४६.५९ ॥  
तत्फलं समवाप्नोति यथा मे शङ्करोऽब्रवीत् ।  
रौरवादिषु सर्वेषु नरकेषु व्यवस्थिताः  ॥ १४६.६० ॥  
पिता पितामहाद्याश्च पितृके मातृके तथा  ।  
पिण्डोदकेन चैकेन तर्पणेन विशेषतः  ॥ १४६.६१ ॥  
क्रीडन्ति पितृलोकस्था यावदाभूतसम्प्लवम्  ।  
ये कर्मस्था विकर्मस्था ये जाताः प्रेतकल्मषाः  ॥ १४६.६२ ॥  
पिण्डेनैकेन मुच्यन्ते तेऽपि तत्र न संशयः  ।  
अस्माहके शिला दिव्या तिष्ठते गजसन्निभा  ॥ १४६.६३ ॥  
ब्रह्मणा निर्मिता पूर्वं सर्वपापक्षयङ्करी  ।  
उपर्यस्या यथान्यायं पित्ःनुद्दिश्य भारत  ॥ १४६.६४ ॥  
दक्षिणाग्रेषु दर्भेषु दद्यात्पिण्डान्विचक्षणः  ।  
भूमौ चान्नेन सिद्धेन श्राद्धं कृत्वा यथाविधि  ॥ १४६.६५ ॥  
श्राद्धिभ्यो वस्त्रयुग्मानि छत्रोपानत्कमण्डलु  ।  
दक्षिणा विविधा देया पित्ःनुद्दिश्य भारत  ॥ १४६.६६ ॥  
यो ददाति द्विजश्रेष्ठ तस्य पुण्यफलं शृणु  ।  
तस्य ते द्वादशाब्दानि तृप्तिं यान्ति न संशयः  ॥ १४६.६७ ॥  
अस्माहके महाराज पितरश्च पितामहाः  ।  
वायुभूता निरीक्षन्ते आगच्छन्तं स्वगोत्रजम्  ॥ १४६.६८ ॥  
अत्र तीर्थे सुतोऽभ्येत्य स्नात्वा तोयं प्रदास्यति  ।  
श्राद्धं वा पिण्डदानं वा तेन यास्याम सद्गतिम्  ॥ १४६.६९ ॥  
स्नाने कृते तु ये केचिज्जायन्ते वस्त्रविप्लुषः  ।  
प्रीणयेन्नरकस्थांस्तु तैः पित्ःन्नात्र संशयः  ॥ १४६.७० ॥  
केशोदबिन्दवस्तस्य ये चान्ये लेपभाजिनः  ।  
तृप्यन्त्यनग्निनसंस्कारा यं मृताः स्युः स्वगोत्रजाः  ॥ १४६.७१ ॥  
तत्र तीर्थे तु ये केचिच्छ्राद्धं कृत्वा विधानतः  ।  
नरकादुद्धरन्त्याशु जपन्तः पितृसंहिताम्  ॥ १४६.७२ ॥  
वनस्पतिगते सोमे यदा सोमदिनं भवेत् ।  
अक्षयाल्लभते लोकान्पिण्डेनैकेन मानवः  ॥ १४६.७३ ॥  
अक्षयं तत्र वै सर्वं जायते नात्र संशयः  ।  
नरकादुद्धरन्त्याशु जपन्ते पितृसंहिताम्  ॥ १४६.७४ ॥  
तस्मिंस्तीर्थे त्वमावास्यां पित्ःनुद्दिश्य भारत  ।  
नीलं सर्वाङ्गसम्पूर्णं योऽभिषिच्य समुत्सृजेत् ॥ १४६.७५ ॥  
तस्य पुण्यफलं वक्तुं न तु वाचस्पतिः क्षमः  ।  
अस्माहके वृषोत्सर्गाद्यत्पुण्यं समवाप्यते  ॥ १४६.७६ ॥  
तव शुश्रूषणात्सर्वं तत्प्रवक्ष्यामि भारत  ।  
रौरवादिषु ये किञ्चित्पच्यन्ते तस्य पूर्वजाः  ॥ १४६.७७ ॥  
वृषोत्सर्गेण तान्सर्वांस्तारयेदेकविंशतिम्  ।  
लोहितो यस्तु वर्णेन मुखे पुच्छे च पाण्डुरः  ॥ १४६.७८ ॥  
पिङ्गः खुरविषाणाभ्यां स नीलो वृष उच्यते  ।  
यस्तु सर्वाङ्गपिङ्गश्च श्वेतः पुच्छखुरेषु च  ॥ १४६.७९ ॥  
स पिङ्गो वृष इत्याहुः पित्ःणां प्रीतिवर्धनः  ।  
पारावतसवर्णश्च ललाटे तिलको भवेत् ॥ १४६.८० ॥  
तं वृषं बभ्रुमित्याहुः पूर्णं सर्वाङ्गशोभनम्  ।  
सर्वाङ्गेष्वेकवर्णो यः पिङ्गः पुच्छखुरेषु च  ॥ १४६.८१ ॥  
खुरपिङ्गं तमित्याहुः पित्ःणां सद्गतिप्रदम्  ।  
नीलं सर्वशरीरेण स्वारक्तनयनं दृढम्  ॥ १४६.८२ ॥  
तमेव नीलमित्याहुर्नीलः पञ्चविधः स्मृतः  ।  
यस्तु वैश्यगृहे जातः स वै नीलो विशिष्यते  ॥ १४६.८३ ॥  
न वाहयेद्गृहे जातं वत्सकं तु कदाचन  ।  
तेनैव च वृषोत्सर्गे पित्ःणामनृणो भवेत् ॥ १४६.८४ ॥  
जातं तु स्वगृहे वत्सं द्विजन्मा यस्तु वाहयेत् ।  
पतन्ति पितरस्तस्य ब्रह्मकोकगता अपि  ॥ १४६.८५ ॥  
यथायथा हि पिबति पीत्वा धूनाति मस्तकम्  ।  
पिबन्पित्ःन् प्रीणयति नरकादुद्धरेद्धुनन्  ॥ १४६.८६ ॥  
यथा पुच्छाभिघातेन स्कन्धं गच्छन्ति बिन्दवः  ।  
नरकादुद्धरन्त्याशु पतितान् गोत्रिणस्तथा  ॥ १४६.८७ ॥  
गर्जन्प्रावृषि काले तु विषाणाभ्यां भुवं लिखन्  ।  
खुरेभ्यो या मृदुद्भूता तया सम्प्रीणयेदृषीन्  ॥ १४६.८८ ॥  
पिबन्पित्ःन् प्रीणयते खादनोल्लेखने सुरान्  ।  
गर्जन्नृषिमनुष्यांश्च धर्मरूपो हि धर्मज  ॥ १४६.८९ ॥  
भूतैर्वापि पिशाचैर्वा चातुर्थिकज्वरेण वा  ।  
गृहीतोऽस्माहकं गच्छेत्सर्वेषामाधिनाशनम्  ॥ १४६.९० ॥  
स्नात्वा तु विमले तोये दर्भग्रन्थिं निबन्धयेत् ।  
मस्तके बाहुमूले वा नाभ्यां वा गलकेऽपि वा  ॥ १४६.९१ ॥  
गत्वा देवसमीपं च प्रादक्षिण्येन केशवम्  ।  
ततः समुच्चरन्मन्त्रं गायत्र्या वाथ वैष्णवम्  ॥ १४६.९२ ॥  
नारायणं शरण्येशं सर्वदेवनमस्कृतम्  ।  
नमो यज्ञाङ्गसम्भूत सर्वव्यापिन्नमोऽस्तु ते  ॥ १४६.९३ ॥  
नमो नमस्ते देवेश पद्मगर्भ सनातन  ।  
दामोदर जयानन्त रक्ष मां शरणागतम्  ॥ १४६.९४ ॥  
त्वं कर्ता त्वं च हर्ता च जगत्यस्मिंश्चराचरे  ।  
त्वं पालयसि भूतानि भुवनं त्वं बिभर्षि च  ॥ १४६.९५ ॥  
प्रसीद देवदेवेश सुप्तमङ्गं प्रबोधय  ।  
त्वद्ध्याननिरतो नित्यं त्वद्भक्तिपरमो हरे  ॥ १४६.९६ ॥  
इति स्तुतो मया देव प्रसादं कुरु मेऽच्युत  ।  
मां रक्ष रक्ष पापेभ्यस्त्रायस्व शरणागतम्  ॥ १४६.९७ ॥  
एवं स्तुत्वा च देवेशं दानवान्तकरं हरिम्  ।  
पुनरुक्तेन वै स्नात्वा ततो विप्रांस्तु भोजयेत् ॥ १४६.९८ ॥  
वेदोक्तेन विधानेन स्नानं कृत्वा यथाविधि  ।  
पिण्डनिर्वपणं कृत्वा वाचयेत्स्वस्तिकं ततः  ॥ १४६.९९ ॥  
एवं स्तुत्वा च देवेशं दानवान्तकरं हरिम्  ।  
पुनरुक्तेन वै स्नात्वा ततो विप्रांस्तु भोजयेत् ॥ १४६.१०० ॥  
वेदोक्तेन विधानेन स्नानं कृत्वा यथाविधि  ।  
एवं तान्वाचयित्वा तु ततो विप्रान्विसर्जयेत् ॥ १४६.१०१ ॥  
यत्तत्रोच्चरितं किञ्चित्तद्विप्रेभ्यो निवेदयेत् ।  
तत्र तीर्थे नरः स्नात्वा नारी वा भक्तितत्परा  ।  
शक्तितो दक्षिणां दद्यात्कृत्वा श्राद्धं यथाविधि  ॥ १४६.१०२ ॥  
तत्र तीर्थे नरो यावत्स्नापयेद्विधिपूर्वकम्  ।  
क्षीरेण मधुना वापि दध्ना वा शीतवारिणा  ॥ १४६.१०३ ॥  
तावत्पुष्करपात्रेषु पिबन्ति पितरो जलम्  ।  
अयने विषुवे चैव युगादौ सूर्यसङ्क्रमे  ॥ १४६.१०४ ॥  
पुष्पैः सम्पूज्य देवेशं नैवेद्यं यः प्रदापयेत् ।  
सोऽश्वमेधस्य यज्ञस्य फलं प्राप्नोति पुष्कलम्  ॥ १४६.१०५ ॥  
तत्र तीर्थे तु यो राजन् सूर्यग्रहणमाचरेत् ।  
सूर्यतेजोनिभैर्यानैर्विष्णुलोके महीयते  ॥ १४६.१०६ ॥  
तत्र तीर्थे तु यः श्राद्धं पितृभ्यः सम्प्रयच्छति  ।  
सत्पुत्रेण च तेनैव सम्प्राप्तं जन्मनः फलम्  ॥ १४६.१०७ ॥  
इति श्रुत्वा ततो देवाः सर्वे शक्रपुरोगमाः  ।  
ब्रह्मविष्णुमहेशाश्च स्थापयाञ्चक्रुरीश्वरम्  ॥ १४६.१०८ ॥  
सर्वरोगोपशमनं सर्वपातकनाशनम्  ।  
यस्तु संवत्सरं पूर्णममावास्यां तु भावितः  ॥ १४६.१०९ ॥  
पितृभ्यः पिण्डदानं च कुर्यादस्माहके नृप  ।  
त्रिपुष्करे गयायां च प्रभासे नैमिषे तथा  ॥ १४६.११० ॥  
यत्पुण्यं श्राद्धकर्त्ःणां तदिहैव भवेद्ध्रुवम्  ।  
तिलोदकं कुशैर्मिश्रं यो दद्याद्दक्षिणामुखः  ॥ १४६.१११ ॥  
मन्वादौ च युगादौ च व्यतीपाते दिनक्षये  ।  
यो दद्यात्पितृमातृभ्यः सोऽश्वमेधफलं लभेत् ॥ १४६.११२ ॥  
अस्माहके नरो यस्तु स्नात्वा सम्पूजयेद्धरिम्  ।  
ब्रह्माणं शङ्करं भक्त्या कुर्याज्जागरणक्रियाम्  ॥ १४६.११३ ॥  
सर्वपापविनिर्मुक्तः शक्रातिथ्यमवाप्नुयात् ।  
तत्र तीर्थे नरः स्नात्वा यः पश्यति जनार्दनम्  ॥ १४६.११४ ॥  
विशेषविधिनाभ्यर्च्य प्रणम्य च पुनःपुनः  ।  
सपुत्रेण च तेनैव पित्ःणां विहिता गतिः  ॥ १४६.११५ ॥  
एकमूर्तिस्त्रयो देवा ब्रह्मविष्णुमहेश्वराः  ।  
सत्कार्यकारणोपेताः सुसूक्ष्माः सुमहाफलाः  ॥ १४६.११६ ॥  
एतत्ते कथितं राजन्महापातकनाशनम्  ।  
अस्माहकस्य माहात्म्यं किमन्यत्परिपृच्छसि  ॥ १४६.११७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अस्माहकतीर्थमाहात्म्यवर्णनं नाम षट्चत्वारिंशदधिकशततमोऽध्यायः ॥  


ऋKV अध्याय १४७  

मार्कण्डेय उवाच -  
ततो गच्छेन्महीपाल सिद्धेश्वरमनुत्तमम्  ।  
नर्मदादक्षिणे कूले तीर्थं परमशोभनम्  ॥ १४७.१ ॥  
तत्र तीर्थे तु यः स्नात्वा पूजयेद्वृषभध्वजम्  ।  
सर्वपापविनिर्मुक्तो गतिं यात्यश्वमेधिनाम्  ॥ १४७.२ ॥  
तत्र तीर्थे तु यः स्नात्वा श्राद्धं कुर्यात्प्रयत्नतः  ।  
पित्ःणां प्रीणनार्थाय सर्वं तेन कृतं भवेत् ॥ १४७.३ ॥  
तत्र तीर्थे मृतानां तु जन्तूनां नृपसत्तम  ।  
गर्भवासे मतिस्तेषां न जायेत कदाचन  ॥ १४७.४ ॥  
गर्भवासो हि दुःखाय न सुखाय कदाचन  ।  
तत्तीर्थवारिणा स्नातुर्न पुनर्भवसम्भवः  ॥ १४७.५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरतीर्थमाहात्म्यवर्णनं नाम सप्तचत्वारिंशदधिकशततमोऽध्यायः ॥  


ऋKV अध्याय १४८  

श्रीमार्कण्डेय उवाच -  
ततो गच्छेन्महीपाल तीर्थमङ्गारकं शिवम्  ।  
उत्तरे नर्मदाकूले सर्वपापक्षयङ्करम्  ॥ १४८.१ ॥  
चतुर्थ्यङ्गारकदिने सङ्कल्प्य कृतनिश्चयः  ।  
स्नायादस्तं गते सूर्ये सन्ध्योपासनतत्परः  ॥ १४८.२ ॥  
पूजयेल्लोहितं भक्त्या गन्धमाल्यविभूषणैः  ।  
संस्थाप्यस्थण्डिले देवं रक्तचन्दनचर्चितम्  ॥ १४८.३ ॥  
अङ्गारकायेति नमः कर्णिकायां प्रपूजयेत् ।  
कुजाय भूमिपुत्राय रक्ताङ्गाय सुवाससे  ॥ १४८.४ ॥  
हरकोपोद्भवायेति स्वेदजायातिबाहवे  ।  
सर्वकामप्रदायेति पूर्वादिषु दलेषु च  ॥ १४८.५ ॥  
एवं सम्पूज्य विधिवद्दद्यादर्घ्यं विधानतः  ।  
भूमिपुत्र महावीर्य स्वेदोद्भव पिनाकिनः  ॥ १४८.६ ॥  
अङ्गारक महातेजा लोहिताङ्ग नमोऽस्तु ते  ।  
करकं वारिसंयुक्तं शालितन्दुलपूरितम्  ॥ १४८.७ ॥  
सहिरण्यं सवस्त्रं च मोदकोपरि संस्थितम्  ।  
ब्राह्मणाय निवेद्यं तत्कुजो मे प्रीयतामिति  ॥ १४८.८ ॥  
अर्घं दत्त्वा विधानेन रक्तचन्दनवारिणा  ।  
रक्तपुष्पसमाकीर्णं तिलतन्दुलमिश्रितम्  ॥ १४८.९ ॥  
कृत्वा ताम्रमये पात्रे मण्डले वर्तुले शुभे  ।  
कृत्वा शिरसि तत्पात्रं जानुभ्यां धरणीं गतः  ॥ १४८.१० ॥  
मन्त्रपूतं महाभाग दद्यादर्घ्यं विचक्षणः  ।  
ततो भुञ्जीत मौनेन क्षारतिलाम्लवर्जितम्  ॥ १४८.११ ॥  
स्निग्धं मृदुसमधुरमात्मनः श्रेय इच्छता  ।  
एवं चतुर्थे सम्प्राप्ते चतुर्थ्यङ्गारके नृप  ॥ १४८.१२ ॥  
सौवर्णं कारयेद्देवं यथाशक्ति सुरूपिणम्  ।  
स्थापयेत्ताम्रके पात्रे गुडपीठसमन्विते  ॥ १४८.१३ ॥  
गन्धपुष्पादिभिर्देवं पूजयेद्गुडसंस्थितम्  ।  
ईशान्यां स्थापयेद्देवं गुडतोयसमन्वितम्  ॥ १४८.१४ ॥  
कासारेण तथाग्नेय्यां स्थापयेत्करकं परम्  ।  
रक्ततन्दुलसम्मिश्रं नैरृत्यां वायुगोचरे  ॥ १४८.१५ ॥  
स्थापयेन्मोदकैः सार्धं चतुर्थं करकं बुधः  ।  
सूत्रेण वेष्टितग्रीवं गन्धमाल्यैरलङ्कृतम्  ॥ १४८.१६ ॥  
शङ्खतूर्यनिनादेन जयशब्दादिमङ्गलैः  ।  
रक्ताम्बरधरं विप्रं रक्तमाल्यानुलेपनम्  ॥ १४८.१७ ॥  
वेदिमध्यगतं वापि महदासनसंस्थितम्  ।  
सुरूपं सुभगं शान्तं सर्वभूतहिते रतम्  ॥ १४८.१८ ॥  
वेदविद्याव्रतस्नातं सर्वशास्त्रविशारदम्  ।  
पूजयित्वा यथान्यायं वाचयेत्पाण्डुनन्दन  ॥ १४८.१९ ॥  
रक्तां गां च ततो दद्याद्रक्तेनानडुहा सह  ।  
प्रीयतां भूमिजो देवः सर्वदैवतपूजितः  ॥ १४८.२० ॥  
विप्रं प्रदक्षिणीकृत्य पत्नीपुत्रसमन्वितः  ।  
पितृमातृसुहृत्सार्द्धं क्षमाप्य च विसर्जयेत् ॥ १४८.२१ ॥  
एवं कृतस्य तस्याथ तस्मिंस्तीर्थे विशेषतः  ।  
यत्पुण्यं फलमुद्दिष्टं तत्ते सर्वं वदाम्यहम्  ॥ १४८.२२ ॥  
सप्त जन्मानि राजेन्द्र सुरूपः सुभगो भवेत् ।  
तीर्थस्यास्य प्रभावेन नात्र कार्या विचारणा  ॥ १४८.२३ ॥  
अकामो वा सकामो वा तत्र तीर्थे मृतो नरः  ।  
अङ्गारकपुरं याति देवगन्धर्वपूजितः  ॥ १४८.२४ ॥  
उपभुज्य यथान्यायं दिव्यान्भोगाननुत्तमान्  ।  
इह मानुष्यलोके वै राजा भवति धार्मिकः  ॥ १४८.२५ ॥  
सुरूपः सुभगश्चैव सर्वव्याधिविवर्जितः  ।  
जीवेद्वर्षशतं साग्रं सर्वलोकनमस्कृतः  ॥ १४८.२६ ॥  

॥ इति  श्रीस्कान्दे महापुराणे एकाशीतिसाहस्र्यां संहितायां पञ्चम आवन्त्यखण्डे रेवाखण्डे मङ्गलेश्वरतीर्थमाहात्म्यवर्णनं नामाष्टाचत्वारिंशदधिकशततमोऽध्यायः ॥  


ऋKV अध्याय १४९  

श्रीमार्कण्डेय उवाच -  
तस्यैवानन्तरं तीर्थं लिङ्गेश्वरमिति श्रुतम्  ।  
दर्शनाद्देवदेवस्य यत्र पापं प्रणश्यति  ॥ १४९.१ ॥  
कृत्वा तु कदनं घोरं दानवानां युधिष्ठिर  ।  
वाराहं रूपमास्थाय नर्मदायां व्यवस्थितः  ॥ १४९.२ ॥  
तत्र तीर्थे तु यः स्नानं कृत्वा देवं नमस्यति  ।  
स मुच्यते नृपश्रेष्ठ महापापैः पुराकृतैः  ॥ १४९.३ ॥  
द्वादश्यां कृष्णपक्षस्य शुक्ले च समुपोषितः  ।  
गन्धमाल्यैर्जगन्नाथं पूजयेत्पाण्डुनन्दन  ॥ १४९.४ ॥  
ब्राह्मणांश्च महाभाग दानसम्मानभोजनैः  ।  
पूजयेत्परया भक्त्या तस्य पुण्यफलं शृणु  ॥ १४९.५ ॥  
सत्रयाजिफलं जन्तुर्लभते द्वादशाब्दकैः  ।  
ब्राह्मणान्भोजयंस्तत्र तदेव लभते फलम्  ॥ १४९.६ ॥  
तर्पयित्वा पित्ःन् देवान् स्नात्वा तद्गतमानसः  ।  
जपेद्द्वादशनामानि देवस्य पुरतः स्थितः  ॥ १४९.७ ॥  
मासि मासि निराहारो द्वादश्यां कुरुनन्दन  ।  
केशवं पूजयेन्नित्यं मासि मार्गशिरे बुधः  ॥ १४९.८ ॥  
पौषे नारायणं देवं माघमासे तु माधवम्  ।  
गोविन्दं फाल्गुने मासि विष्णुं चैत्रे समर्चयेत् ॥ १४९.९ ॥  
वैशाखे मधुहन्तारं ज्येष्ठे देवं त्रिविक्रमम्  ।  
वामनं तु तथाषाढे श्रावणे श्रीधरं स्मरेत् ॥ १४९.१० ॥  
हृषीकेशं भाद्रपदे पद्मनाभं तथाश्विने  ।  
दामोदरं कार्त्तिके तु कीर्तयन्नावसीदति  ॥ १४९.११ ॥  
वाचिकं मानसं पापं कर्मजं यत्पुरा कृतम्  ।  
तन्नश्यति न सन्देहो मासनामानुकीर्तनात् ॥ १४९.१२ ॥  
स्वयं विनुद्धः सततमुन्मिषन्निमिषंस्तथा  ।  
शीघ्रं प्रपश्य भुञ्जानो मन्त्रहीनं समुद्गिरेत् ॥ १४९.१३ ॥  
परमापद्गतस्यापि जन्तोरेषा प्रतिक्रिया  ।  
यन्मासाधिपतेर्विष्णोर्मासनामानुकीर्तनम्  ॥ १४९.१४ ॥  
ता निशास्ते च दिवसास्ते मासास्ते च वत्सराः  ।  
नराणां सफला येषु चिन्तितो भगवान्हरिः  ॥ १४९.१५ ॥  
परमापद्गतस्यापि यस्य देवो जनार्दनः  ।  
नावसर्पति हृत्पद्मात्स योगी नात्र संशयः  ॥ १४९.१६ ॥  
ते भाग्यहीना मनुजाः सुशोच्यास्ते भूमिभाराय कृतावताराः  ।  
अचेतनास्ते पशुभिः समाना ये भक्तिहीना भगवत्यनन्ते  ॥ १४९.१७ ॥  
ते पूर्णकार्याः पुरुषाः पृथिव्यां ते स्वाङ्गपाताद्भुवनं पुनन्ति  ।  
विचक्षणा विश्वविभूषणास्ते ये भक्तियुक्ता भगवत्यनन्ते  ॥ १४९.१८ ॥  
स एव सुकृती तेन लब्धं जन्मतरोः फलम्  ।  
चित्ते वचसि काये च यस्य देवो जनार्दनः  ॥ १४९.१९ ॥  
एतत्तीर्थवरं पुण्यं लिङ्गो यत्र जनार्दनः  ।  
वञ्चयित्वा रिपून्सङ्ख्ये क्रोधो भूत्वा सनातनः  ॥ १४९.२० ॥  
उपप्लवे चन्द्रमसो रवेश्च यो ह्यष्टकानामयनद्वये च  ।  
पानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः  ॥ १४९.२१ ॥  
घोणोन्मीलितमेरुरन्ध्रनिवहो दुःखाब्धिमज्जत्प्लवः प्रादुर्भूतरसातलोदरबृहत्पङ्कार्धमग्नक्षुरः  ।  
फूत्कारोत्करनुन्नवातविदलद्दिग्दन्तिनादश्रुतिन्यस्तस्तब्धवपुः श्रुतिर्भवतु वः क्रोडो हरिः शान्तये  ॥ १४९.२२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे लिङ्गवाराहतीर्थमाहात्म्यवर्णनं नामैकोनपञ्चाशदधिकशततमोऽध्यायः ॥  


ऋKV अध्याय १५०  

श्रीमार्कण्डेय उवाच -  
ततो गच्छेन्महाराज कुसुमेश्वरमुत्तमम्  ।  
दक्षिणे नर्मदाकूले उपपातकनाशनम्  ॥ १५०.१ ॥  
कामेन स्थापितो देवः कुसुमेश्वरसञ्ज्ञितः  ।  
ख्यातः सर्वेषु लोकेषु देवदेवः सनातनः  ॥ १५०.२ ॥  
कामो मनोभवो विश्वः कुसुमायुधचापभृत् ।  
स कामान् ददाति सर्वान् पूजितो मीनकेतनः  ॥ १५०.३ ॥  
तेन निर्दग्धकायेन चाराध्य परमेश्वरम्  ।  
अनङ्गेन तथा प्राप्तमङ्गित्वं नर्मदातटे  ॥ १५०.४ ॥  

युधिष्ठिर उवाच -  
अङ्गिभृतस्य नाशत्वमनङ्गस्य तु मे वद  ।  
न श्रुतं न च मे दृष्टं भूतपूर्वं कदाचन  ॥ १५०.५ ॥  
एतत्सर्वं यथा वृत्तमाचक्ष्व द्विजसत्तम  ।  
श्रोतुमिच्छामि विप्रेन्द्र भीमार्जुनयमैः सह  ॥ १५०.६ ॥  

श्रीमार्कण्डेय उवाच -  
आदौ कृतयुगे तात देवदेवो महेश्वरः  ।  
तपश्चचार विपुलं गङ्गासागरसंस्थितः  ॥ १५०.७ ॥  
तेन सम्पादिता लोकास्तपसा ससुरासुराः  ।  
जग्मुस्ते शरणं सर्वे देवदेवं शचीपतिम्  ॥ १५०.८ ॥  
व्यापकः सर्वभूतानां देवदेवो महेश्वरः  ।  
सन्तापयति लोकांस्त्रींस्तन्निवारय गोपते  ॥ १५०.९ ॥  
श्रुत्वा तद्वचनं तेषां देवानां बलवृत्रहा  ।  
चिन्तयामास मनसा तपोविघ्नायचादिशत् ॥ १५०.१० ॥  
अप्सरां मेनकां रम्भां घृताचीं च तिलोत्तमाम्  ।  
वसन्तं कोकिलं कामं दक्षिणानिलमुत्तमम्  ॥ १५०.११ ॥  
गत्वा तत्र महादेवं तपश्चरणतत्परम्  ।  
क्षोभयध्वं यथान्यायं गङ्गासागरवासिनम्  ॥ १५०.१२ ॥  
एवमुक्तास्तु ते सर्वे देवराजेन भारत  ।  
देवाप्सरःसमोपेता जग्मुस्ते हरसन्निधौ  ॥ १५०.१३ ॥  
वसन्तमासे कुसुमाकराकुले मयूरदात्यूहसुकोकिलाकुले  ।  
प्रनृत्य देवाप्सरगीतसङ्कुले प्रवाति वाते यमनैरृताकुले  ॥ १५०.१४ ॥  
तेन सम्मूर्छिताः सर्वे संसर्गाच्च खगोत्तमाः  ।  
मधुमाधवगन्धेन सकिन्नरमहोरगाः  ॥ १५०.१५ ॥  
यावदालोकते तावत्तद्वनं व्याकुलीकृतम्  ।  
वीक्षते मदनाविष्टं दशावस्थागतं जनम्  ॥ १५०.१६ ॥  
देवदेवोऽपि देवानामवस्थात्रितयं गतः  ।  
सात्त्विकीं राजसीं राजंस्तामसीं तां शृणुष्व मे  ॥ १५०.१७ ॥  
एकं योगसमाधिना मुकुलितं चक्षुर्द्वितीयं पुनः पार्वत्या जघनस्थलस्तनतटे शृङ्गारभारालसम्  ।  
अन्यद्दूरनिरस्तचापमदनक्रोधानलोद्दीपितं शम्भोर्भिन्नरसं समाधिसमये नेत्रत्रयं पातु वः  ॥ १५०.१८ ॥  
एवं दृष्टः स देवेन सशरः सशरासनः  ।  
भस्मीभूतो गतः कामो विनाशः सर्वदेहिनाम्  ॥ १५०.१९ ॥  
कामं दृष्ट्वा क्षयं यातं तत्र देवाप्सरोगणाः  ।  
भीता यथागतं सर्वे जग्मुश्चैव दिशो दश  ॥ १५०.२० ॥  
कामेन रहिता लोकाः ससुरासुरमानवाः  ।  
ब्रह्माणं शरणं जग्मुर्देवा इन्द्रपुरोगमाः  ॥ १५०.२१ ॥  
सीदमानं जगद्दृष्ट्वा तमूचुः परमेष्ठिनम्  ।  
जानासि त्वं जगच्छेषं प्रभो मैथुनसम्भवात् ॥ १५०.२२ ॥  
प्रजाः सर्वा विशुष्यन्ति कामेन रहिता विभो  ॥ १५०.२३ ॥  
एतच्छ्रुत्वा वचस्तेषां देवानां प्रपितामहः  ।  
जगाम सहितस्तत्र यत्र देवो महेश्वरः  ॥ १५०.२४ ॥  
अतोषयज्जगन्नाथं सर्वभूतमहेश्वरम्  ।  
स्तुतिभिस्तण्डकैः स्तोत्रैर्वेदवेदाङ्गसम्भवैः  ॥ १५०.२५ ॥  
ततस्तुष्टो महादेवो देवानां परमेश्वरः  ।  
उवाच मधुरां वाणीं देवान्ब्रह्मपुरोगमान्  ॥ १५०.२६ ॥  
किं कार्यं कश्च सन्तापः किं वागमनकारणम्  ।  
देवतानामृषीणां च कथ्यतां मम माचिरम्  ॥ १५०.२७ ॥  
देवा ऊचुः  ।  
कामनाशाज्जगन्नाशो भवितायं चराचरे  ।  
त्रैलोक्यं त्वं पुनः शम्भो उत्पादयितुमर्हसि  ॥ १५०.२८ ॥  
एतच्छ्रुत्वा वचस्तेषां विमृश्य परमेश्वरः  ।  
चिन्तयामास कामस्य विग्रहं भुवि दुर्लभम्  ॥ १५०.२९ ॥  
आजगाम ततः शीघ्रमनङ्गो ह्यङ्गतां गतः  ।  
प्राणदः सर्वभूतानां पश्यतां नृपसत्तम  ॥ १५०.३० ॥  
ततः शङ्खनिनादेन भेरीणां निःस्वनेन च  ।  
अभ्यनन्दंस्ततो देवं सुरासुरमहोरगाः  ॥ १५०.३१ ॥  
नमस्ते देवदेवेश कृतार्थाः सुरसत्तमाः  ।  
विसर्जिताः पुनर्जग्मुर्यथागतमरिन्दम  ॥ १५०.३२ ॥  
गतेषु सर्वदेवेषु कामदेवोऽपि भारत  ।  
तपश्चचार विपुलं नर्मदातटमाश्रितः  ॥ १५०.३३ ॥  
तपोजपकृशीभूतो दिव्यं वर्षशतं किल  ।  
महाभूतैर्विघ्नकरैः पीड्यमानः समन्ततः  ॥ १५०.३४ ॥  
आत्मविघ्नविनाशार्थं संस्मृतः कुण्डलेश्वरः  ।  
चकार रक्षां सर्वत्र शरपाते नृपोत्तम  ॥ १५०.३५ ॥  
ततस्तुष्टो महादेवो दृढभक्त्या वरप्रदः  ।  
वरेण छन्दयामास कामं कामविनाशनः  ॥ १५०.३६ ॥  
ज्ञात्वा तुष्टं महादेवमुवाच झषकेतनः  ।  
प्रणतः प्राञ्जलिर्भूत्वा देवदेवं त्रिलोचनम्  ॥ १५०.३७ ॥  
यदि तुष्टोऽसि देवेश यदि देयो वरो मम  ।  
अत्र तीर्थे जगन्नाथ सदा सन्निहितो भव  ॥ १५०.३८ ॥  
तथेति चोक्त्वा वचनं देवदेवो महेश्वरः  ।  
जगामाकाशमाविश्य स्तूयमानोऽप्सरोगणैः  ॥ १५०.३९ ॥  
गते चादर्शनं देवे कामदेवो जगद्गुरुम्  ।  
स्थापयामास राजेन्द्र कुसुमेश्वरसञ्ज्ञितम्  ॥ १५०.४० ॥  
तत्र तीर्थे तु यः स्नात्वा ह्युपवासपरायणः  ।  
चैत्रमासे चतुर्दश्यां मदनस्य दिनेऽथवा  ॥ १५०.४१ ॥  
प्रभाते विमले प्राप्ते स्नात्वा पूज्य दिवाकरम्  ।  
तिलमिश्रेण तोयेन तर्पयेत्पितृदेवताः  ॥ १५०.४२ ॥  
कृत्वा स्नानं विधानेन पूजयित्वा च तं नृप  ।  
पिण्डनिर्वपणं कुर्यात्तस्य पुण्यफलं शृणु  ॥ १५०.४३ ॥  
सत्त्रयाजिफलं यच्च लभते द्वादशाब्दिकम्  ।  
पिण्डदानात्फलं तच्च लभते नात्र संशयः  ॥ १५०.४४ ॥  
अङ्कुल्लमूले यः पिण्डं पित्ःनुद्दिश्य दापयेत् ।  
तस्य ते द्वादशाब्दानि तृप्तिं यान्ति पितामहाः  ॥ १५०.४५ ॥  
कृमिकीटपतङ्गा ये तत्र तीर्थे युधिष्ठिर  ।  
प्राप्नुवन्ति मृताः स्वर्गं किं पुनर्ये नरा मृताः  ॥ १५०.४६ ॥  
सन्न्यासं कुरुते योऽत्र जितक्रोधो जितेन्द्रियः  ।  
कुसुमेशे नरो भक्त्या स गच्छेच्छिवमन्दिरम्  ॥ १५०.४७ ॥  
तत्र दिव्याप्सरोभिश्च देवगन्धर्वगायनैः  ।  
क्रीडते सेव्यमानस्तु कल्पकोटिशतं नृप  ॥ १५०.४८ ॥  
पूर्णे चैव ततः काल इह मानुष्यतां गतः  ।  
जायते राजराजेन्द्रैः पूज्यमानो नृपो महान्  ॥ १५०.४९ ॥  
सुरूपः सुभगो वाग्मी विक्रान्तो मतिमाञ्छुचिः  ।  
जीवेद्वर्षशतं साग्रं सर्वव्याधिविवर्जितः  ॥ १५०.५० ॥  
एतत्पुण्यं पापहरं तीर्थकोटिशताधिकम्  ।  
कुसुमेशेति विख्यातं सर्वदेवनमस्कृतम्  ॥ १५०.५१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुसुमेश्वरतीर्थमाहात्म्यवर्णनं नाम पञ्चाशदधिकशततमोऽध्यायः ॥  


ऋKV अध्याय १५१  

श्रीमार्कण्डेय उवाच -  
उत्तरे नर्मदाकूले तीर्थं परमशोभनम्  ।  
जयवाराहमाहात्म्यं सर्वपापप्रणाशनम्  ॥ १५१.१ ॥  
उद्धृता जगती येन सर्वदेवनमस्कृता  ।  
लोकानुग्रहबुद्ध्या च संस्थितो नर्मदातटे  ॥ १५१.२ ॥  
तत्र तीर्थे तु यः स्नात्वा वीक्षते मधुसूदनम्  ।  
मुच्यते सर्वपापेभ्यो दशजन्मानुकीर्तनात् ॥ १५१.३ ॥  
मत्स्यः कूर्मो वराहश्च नरसिंहोऽथ वामनः  ।  
रामो रामश्च कृष्णश्च बुद्धः कल्किश्च ते दश  ॥ १५१.४ ॥  

युधिष्ठिर उवाच -  
मत्स्येन किं कृतं तात कूर्मेण मुनिसत्तम  ।  
वराहेण च किं कर्म नरसिंहेन किं कृतम्  ॥ १५१.५ ॥  
वामनेन च रामेण राघवेण च किं कृतम्  ।  
बुद्धरूपेण किं वापि कल्किना किं कृतं वद  ॥ १५१.६ ॥  
एवमुक्तस्तु विप्रेन्द्रो धर्मपुत्रेण धीमता  ।  
उवाच मधुरां वाणीं तदा धर्मसुतं प्रति  ॥ १५१.७ ॥  

श्रीमार्कण्डेय उवाच -  
मीनो भूत्वा पुरा कल्पे प्रीत्यर्थं ब्रह्मणो विभुः  ।  
समर्पयत्समुद्धृत्य वन्दान्मग्नान्महार्णवे  ॥ १५१.८ ॥  
अमृतोत्पादने राजन्कूर्मो भूत्वा जगद्गुरुः  ।  
मन्दरं धारयामास तथा देवीं वसुन्धराम्  ॥ १५१.९ ॥  
उज्जहार धरां मग्नां पातालतलवासिनीम्  ।  
वाराहं रूपमास्थाय देवदेवो जनार्दनः  ॥ १५१.१० ॥  
नरस्यार्द्धतनुं कृत्वा सिंहस्यार्द्धतनुं तथा  ।  
हिरण्यकशिपोर्वक्षो विददार नखाङ्कुशैः  ॥ १५१.११ ॥  
जटी वामनरूपेण स्तूयमानो द्विजोत्तमैः  ।  
तद्दिव्यं रूपमास्थाय क्रमित्वा मेदिनीं क्रमैः  ॥ १५१.१२ ॥  
कृतवांश्च बलिं पश्चात्पातालतलवासिनम्  ।  
स्थापयित्वा सुरान् सर्वान् गतो विष्णुः स्वकं पुरम्  ॥ १५१.१३ ॥  
जमदग्निसुतो रामो भूत्वा शस्त्रभृतां वरः  ।  
क्षत्रियान् पृथिवीपालानवधीद्धैहयादिकान्  ॥ १५१.१४ ॥  
कश्यपाय महीं दत्त्वा सपर्वतवनाकराम्  ।  
तपस्तपति देवेशो महेन्द्रेऽद्यापि भारत  ॥ १५१.१५ ॥  
ततो दाशरथी रामो रावणं देवकण्टकम्  ।  
सगणं समरे हत्वा राज्यं दत्त्वा विभीषणे  ॥ १५१.१६ ॥  
पालयित्वा नयाद्भूमिं मखैः सन्तर्प्य देवताः  ।  
स्वर्गं गतो महातेजा रामो राजीवलोचनः  ॥ १५१.१७ ॥  
वसुदेवगृहे भूयः सङ्कर्षणसहायवान्  ।  
अवतीर्णो जगन्नाथो वासुदेवो युधिष्ठिर  ॥ १५१.१८ ॥  
सोऽवधीत्तव सामर्थ्याद्वधार्थं दुष्टभूभृताम्  ।  
चाणूरकंसकेशीनां जरासन्धस्य भारत  ॥ १५१.१९ ॥  
तेन त्वं सुसहायेन हत्वा शत्रून्नरेश्वर  ।  
भोक्ष्यसे पृथिवीं सर्वां भ्रातृभिः सह सम्भृताम्  ॥ १५१.२० ॥  
तथा बुद्धत्वमपरं नवमं प्राप्स्यतेऽच्युतः  ।  
शान्तिमान्देवदेवेशो मधुहन्ता मधुप्रियः  ॥ १५१.२१ ॥  
तेन बुद्धस्वरूपेण देवेन परमेष्ठिना  ।  
भविष्यति जगत्सर्वं मोहितं सचराचरम्  ॥ १५१.२२ ॥  
न श्रोष्यन्ति पितुः पुत्रास्तदाप्रभृति भारत  ।  
न गुरोर्बान्धवाः शिष्या भविष्यत्यधरोत्तरम्  ॥ १५१.२३ ॥  
जितो धर्मो ह्यधर्मेण चासत्येन ऋतं जितम्  ।  
जिताश्चौरैश्च राजानः स्त्रीभिश्च पुरुषा जिताः  ॥ १५१.२४ ॥  
सीदन्ति चाग्निहोत्राणि गुरौ पूजा प्रणश्यति  ।  
सीदन्ति मानवा धर्माः कलौ प्राप्ते युधिष्ठिर  ॥ १५१.२५ ॥  
द्वादशे दशमे वर्षे नारी गर्भवती भवेत् ।  
कन्यास्तत्र प्रसूयन्ते ब्राह्मणो हरिपिङ्गलः  ॥ १५१.२६ ॥  
भविष्यति ततः कल्किर्दशमे जन्मनि प्रभुः  ॥ १५१.२७ ॥  
एतत्ते कथितं राजन्देवस्य परमेष्ठिनः  ।  
कारणं दश जन्मनां सर्वपापक्षयङ्करम्  ॥ १५१.२८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्वेतवाराहतीर्थमाहात्म्यवर्णनं नामैकपञ्चाशदधिकशततमोऽध्यायः ॥  


ऋKV अध्याय १५२  

श्रीमार्कण्डेय उवाच -  
ततो गच्छेद्धरापाल भार्गलेश्वरमुत्तमम्  ।  
शङ्करं जगतः प्राणं स्मृतमात्राघनाशनम्  ॥ १५२.१ ॥  
तत्र तीर्थे तु यः स्नात्वा पूजयेत्परमेश्वरम्  ।  
अश्वमेधस्य यज्ञस्य फलं प्राप्नोति मानवः  ॥ १५२.२ ॥  
तत्र तीर्थे तु यः कश्चित्प्राणत्यागं करिष्यति  ।  
अनिवर्तिका गतिस्तस्य रुद्रलोकादसंशयम्  ॥ १५२.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भार्गलेश्वरतीर्थमाहात्म्यवर्णनं नाम द्विपञ्चाशदधिकशततमोऽध्यायः ॥  


ऋKV अध्याय १५३  

मार्कण्डेय उवाच -  
तस्यैवानन्तरं चान्यद्रवितीर्थमनुत्तमम्  ।  
यस्य सन्दर्शनादेव मुच्यन्ते पातकैर्नराः  ॥ १५३.१ ॥  
रवितीर्थे तु यः स्नात्वा नरः पश्यति भास्करम्  ।  
तस्य यत्फलमुद्दिष्टं स्वयं देवेन तच्छृणु  ॥ १५३.२ ॥  
नान्धो न मूको बधिरः कुले भवति कश्चन  ।  
कुरूपः कुनखी वापि तस्य जन्मानि षोडश  ॥ १५३.३ ॥  
दद्रुचित्रककुष्ठानि मण्डलानि विचर्चिका  ।  
नश्यन्ति देवभक्तस्य षण्मासान्नात्र संशयः  ॥ १५३.४ ॥  
चरितं तस्य देवस्य पुराणे यच्छ्रुतं मया  ।  
न तत्कथयितुं शक्यं सङ्क्षेपेण नृपोत्तम  ॥ १५३.५ ॥  
तत्र तीर्थे तु यद्दानं रविमुद्दिश्य दीयते  ।  
विधिना पात्रविप्राय तस्यान्तो नास्ति कर्हिचित् ॥ १५३.६ ॥  
अयने विषुवे चैव चन्द्रसूर्यग्रहे तथा  ।  
रवितीर्थे प्रदत्तानां दानानां फलमुत्तमम्  ॥ १५३.७ ॥  
सङ्क्रान्तौ यानि दानानि हव्यकव्यानि भारत  ।  
अपामिव समुद्रस्य तेषामन्तो न लभ्यते  ॥ १५३.८ ॥  
येन येन यदा दत्तं येन येन यदा हुतम्  ।  
तस्य तस्य तदा काले सविता प्रतिदायकः  ॥ १५३.९ ॥  
सप्त जन्मानि तान्येव ददात्यर्कः पुनः पुनः  ।  
शतमिन्दुक्षये दानं सहस्रं तु दिनक्षये  ॥ १५३.१० ॥  
सङ्क्रान्तौ शतसाहस्रं व्यतीपाते त्वनन्तकम्  ॥ १५३.११ ॥  

युधिष्ठिर उवाच -  
रवितीर्थं कथं तात पुण्यात्पुण्यतरं स्मृतम्  ।  
विस्तरेण ममाख्याहि श्रवणौ मम लम्पटौ  ॥ १५३.१२ ॥  

श्रीमार्कण्डेय उवाच -  
शृणुष्वावहितो भूत्वा ह्यादित्येश्वरमुत्तमम्  ।  
उत्तरे नर्मदाकूले सर्वव्याधिविनाशनम्  ॥ १५३.१३ ॥  
पुरा कृतयुगस्यादौ जाबालिर्ब्राह्मणोऽभवत् ।  
वसिष्ठान्वयसम्भूतो वेदशास्त्रार्थपारगः  ॥ १५३.१४ ॥  
पतिव्रता साधुशीला तस्य भार्या मनस्विनी  ।  
ऋतुकाले तु सा गत्वा भर्तारमिदमब्रवीत् ॥ १५३.१५ ॥  
वर्तते ऋतुकालो मे भर्तारं त्वामुपस्थिता  ।  
भज मां प्रीतिसंयुक्तः पुत्रकामां तु कामिनीम्  ॥ १५३.१६ ॥  
एवमुक्तो द्विजः प्राह प्रियेऽद्याहं व्रतान्वितः  ।  
गच्छेदानीं वरारोहे दास्य ऋत्वन्तरे पुनः  ॥ १५३.१७ ॥  
पुनर्द्वितीये सम्प्राप्ते ऋतुकालेऽप्युपस्थिता  ।  
पुनः सा छन्दिता तेन व्रतस्थोऽद्येति भारत  ॥ १५३.१८ ॥  
इत्थं वा बहुशस्तेन छन्दिता च पुनः पुनः  ।  
निराशा चाभवत्तत्र भर्तारं प्रति भामिनी  ॥ १५३.१९ ॥  
दुःखेन महताविष्टा विधायानशनं मृता  ।  
तेन भ्रूणहतेनैव पापेन सहसा द्विजः  ॥ १५३.२० ॥  
शीर्णघ्राणाङ्घ्रिरभवत्तपः सर्वं ननाश च  ।  
दृष्ट्वात्मानं स कुष्ठेन व्याप्तं ब्राह्मणसत्तमः  ॥ १५३.२१ ॥  
विषादं परमं गत्वा नर्मदातटमाश्रितः  ।  
अपृच्छद्भास्करं तीर्थं द्विजेभ्यो द्विजसत्तमः  ॥ १५३.२२ ॥  
आरोग्यं भास्करादिच्छेदिति सञ्चिन्त्य चेतसि  ।  
कुतस्तद्भास्करं तीर्थं भो द्विजाः कथ्यतां मम  ॥ १५३.२३ ॥  
तपस्तप्याम्यहं गत्वा तस्मिंस्तीर्थे सुभावितः  ॥ १५३.२४ ॥  
द्विजा ऊचुः  ।  
रेवाया उत्तरे कूले आदित्येश्वरनामतः  ।  
विद्यते भास्करं तीर्थं सर्वव्याधिविनाशनम्  ॥ १५३.२५ ॥  
तत्र याह्यविचारेण गन्तुं चेच्छक्यते त्वया  ।  
एवमुक्तो द्विजैर्विप्रो गन्तुं तत्र प्रचक्रमे  ॥ १५३.२६ ॥  
व्याधिना परिभूतस्तु घोरेण प्राणहारिणा  ।  
यदा गन्तुं न शक्नोति तदा तेन विचिन्तितम्  ॥ १५३.२७ ॥  
सामर्थ्यं ब्राह्मणानां हि विद्यते भुवनत्रये  ।  
लिङ्गपातः कृतो विप्रैर्देवदेवस्य शूलिनः  ॥ १५३.२८ ॥  
समुद्रः शोषितो विप्रैर्विन्ध्यश्चापि निवारितः  ।  
अहमप्यत्र संस्थस्तु ह्यानयिष्यामि भास्करम्  ॥ १५३.२९ ॥  
तपोबलेन महता ह्यादित्येश्वरसञ्ज्ञितम्  ।  
इति निश्चित्य मनसा ह्युग्रे तपसि संस्थितः  ॥ १५३.३० ॥  
वायुभक्षो निराहारो ग्रीष्मे पञ्चाग्निमध्यगः  ।  
शिशिरे तोयमध्यस्थो वर्षास्वप्रावृताकृतिः  ॥ १५३.३१ ॥  
साग्रे वर्षशते पूर्णे रविस्तुष्टोऽब्रवीदिदम्  ॥ १५३.३२ ॥  

सूर्य उवाच -  
वरं वरय भद्रं ते किं ते मनसि वाञ्छितम्  ।  
अदेयमपि दास्यामि ब्रूहि मां त्वं चिरं कृथाः  ॥ १५३.३३ ॥  
किमसाध्यं हि ते विप्र इदानीं तपसि स्थितः  ॥ १५३.३४ ॥  

जाबालिरुवाच -  
यदि तुष्टोऽसि देवेश यदि देयो वरो मम  ।  
मम प्रतिज्ञा देवेश ह्यादित्येश्वरदर्शने  ॥ १५३.३५ ॥  
कृता तां पारितुं देव न शक्तो व्याधिना वृतः  ।  
शुक्लतीर्थेऽत्र तिष्ठ त्वमादित्येश्वरमूर्तिधृक् ॥ १५३.३६ ॥  
एवमुक्ते तु देवेशो बहुरूपो दिवाकरः  ।  
उत्तरे नर्मदाकूले क्षणादेव व्यदृश्यत  ॥ १५३.३७ ॥  
तदाप्रभृति भूपाल तद्धि तीर्थं प्रचक्षते  ।  
सर्वपापहरं प्रोक्तं सर्वदुःखविनाशनम्  ॥ १५३.३८ ॥  
यस्तु संवत्सरं पूर्णं नित्यमादित्यवासरे  ।  
स्नात्वा प्रदक्षिणाः सप्त दत्त्वा पश्यति भास्करम्  ॥ १५३.३९ ॥  
यत्फलं लभते तेन तच्छृणुष्व मयोदितम्  ।  
प्रसुप्तं मण्डलानीह दद्रुकुष्ठविचर्चिकाः  ॥ १५३.४० ॥  
नश्यन्ति सत्वरं राजंस्तूलराशिरिवानले  ।  
धनपुत्रकलत्राणां पूरयेद्वत्सरत्रयात् ॥ १५३.४१ ॥  
यस्तु श्राद्धप्रदस्तत्र पित्ःनुद्दिश्य सङ्क्रमे  ।  
तृप्यन्ति पितरस्तस्य पितृदेवो हि भास्करः  ॥ १५३.४२ ॥  
इति ते कथितं सर्वमादित्येश्वरमुत्तमम्  ।  
सर्वपापहरं दिव्यं सर्वरोगविनाशनम्  ॥ १५३.४३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आदित्येश्वरतीर्थमाहात्म्यवर्णनं नाम त्रिपञ्चाशदधिकशततमोऽध्यायः ॥  


ऋKV अध्याय १५४  

श्रीमार्कण्डेय उवाच -  
नर्मदादक्षिणे कूले तीर्थं कलकलेश्वरम्  ।  
विख्यातं सर्वलोकेषु स्वयं देवेन निर्मितम्  ॥ १५४.१ ॥  
अन्धकं समरे हत्वा देवदेवो महेश्वरः  ।  
सहितो देवगन्धर्वैः किन्नरैश्च महोरगैः  ॥ १५४.२ ॥  
शङ्खतूर्यनिनादैश्च मृदङ्गपणवादिभिः  ।  
वीणावेणुरवैश्चान्यैः स्तुतिभिः पुष्कलादिभिः  ॥ १५४.३ ॥  
गायन्ति सामानि यजूंषि चान्ये छन्दांसि चान्ये ऋचमुद्गिरन्ति  ।  
स्तोत्रैरनेकैरपरे गृणन्ति महेश्वरं तत्र महानुभावाः  ॥ १५४.४ ॥  
प्रमथानां निनादेन कल्कलेन च बन्दिनाम्  ।  
यस्मात्प्रतिष्ठितं लिङ्गं तस्माज्जातं तदाख्यया  ॥ १५४.५ ॥  
तत्र तीर्थे तु यः स्नात्वा वीक्षेत्कलकलेश्वरम्  ।  
वाजपेयात्परं पुण्यं स लभेन्मानवो भुवि  ॥ १५४.६ ॥  
तेन पुण्येन पूतात्मा प्राणत्यागाद्दिवं व्रजेत् ।  
आरूढः परमं यानं गीयमानोऽप्सरोगणैः  ॥ १५४.७ ॥  
उपभुज्य महाभोगान्कालेन महता ततः  ।  
मर्त्यलोके महात्मासौ जायते विमले कुले  ॥ १५४.८ ॥  
ब्राह्मणः सुभगो लोके वेदवेदाङ्गपारगः  ।  
व्याधिशोकविनिर्मुक्तो जीवेच्च शरदां शतम्  ॥ १५४.९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कलकलेश्वरतीर्थफलमाहात्म्यवर्णनं नाम चतुःपञ्चाशदधिकशततमोऽध्यायः ॥  


ऋKV अध्याय १५५  

श्रीमार्कण्डेय उवाच -  
अतः परं प्रवक्ष्यामि सर्वतीर्थादनुत्तमम्  ।  
उत्तरे नर्मदाकूले शुक्लतीर्थं युधिष्ठिर  ॥ १५५.१ ॥  
तस्य तीर्थस्य चान्यानि पुण्यत्वाच्छुभदर्शनात् ।  
पृथिव्यां सर्वतीर्थानि कलां नार्हन्ति षोडशीम्  ॥ १५५.२ ॥  

युधिष्ठिर उवाच -  
तस्य तीर्थस्य माहात्म्यं श्रोतुमिच्छामि तत्त्वतः  ।  
भ्रातृभिः सहितः सर्वैस्तथान्यैर्द्विजसत्तमैः  ॥ १५५.३ ॥  

श्रीमार्कण्डेय उवाच -  
शुक्लतीर्थस्य चोत्पत्तिमाकर्णय नरेश्वर  ।  
यस्य सन्दर्शनादेव ब्रह्महत्या प्रलीयते  ॥ १५५.४ ॥  
नर्मदा सरितां श्रेष्ठा सर्वपापप्रणाशिनी  ।  
यच्च बाल्यं कृतं पापं दर्शनादेव नश्यति  ॥ १५५.५ ॥  
मोक्षदानि न सर्वत्र शुक्लतीर्थमृते नृप  ।  
शुक्लतीर्थस्य माहात्म्यं पुराणे यच्छ्रुतं मया  ॥ १५५.६ ॥  
समागमे मुनीनां तु देवानां हि तथैव च  ।  
कथितं देवदेवेन शितिकण्ठेन भारत  ।  
कैलासे पर्वतश्रेष्ठे तत्ते सङ्कथयाम्यहम्  ॥ १५५.७ ॥  
पुरा कृतयुगस्यादौ तोषितुं गिरिजापतिम्  ।  
तपश्चचार विपुलं विष्णुर्वर्षसहस्रकम्  ।  
वायुभक्षो निराहारः शुक्लतीर्थे व्यवस्थितः  ॥ १५५.८ ॥  
ततः प्रत्यक्षतामागाद्देवदेवो महेश्वरः  ।  
प्रादुर्भूतस्तु सहसा तत्र तीर्थे नराधिप  ॥ १५५.९ ॥  
क्रोशद्वयमिदं चक्रे भुक्तिमुक्तिप्रदायकम्  ।  
तस्मिंस्तीर्थे नरः स्नात्वा मुच्यते सर्वकिल्बिषैः  ॥ १५५.१० ॥  
गङ्गा कनखले पुण्या कुरुक्षेत्रे सरस्वती  ।  
ग्रामे वा यदि वारण्ये पुण्या सर्वत्र नर्मदा  ॥ १५५.११ ॥  
सर्वौषधीनामशनं प्रधानं सर्वेषु पेयेषु जलं प्रधानम्  ।  
निद्रा सुखानां प्रमदा रतीनां सर्वेषु गात्रेषु शिरः प्रधानम्  ॥ १५५.१२ ॥  
स्नातस्यापि यथा पुण्यं ललाटं नृपसत्तम  ।  
शुक्लतीर्थं तथा पुण्यं नर्मदायां युधिष्ठिर  ॥ १५५.१३ ॥  
सरितां च यथा गङ्गा देवतानां जनार्दनः  ।  
शुक्लतीर्थं तथा पुण्यं नर्मदायां व्यवस्थितम्  ॥ १५५.१४ ॥  
चतुष्पदानां सुरभिर्वर्णानां ब्राह्मणो यथा  ।  
प्रधानं सर्वतीर्थानां शुक्लतीर्थं तथा नृप  ॥ १५५.१५ ॥  
ग्रहाणां तु यथादित्यो नक्षत्राणां यथा शशी  ।  
शिरो वा सर्वगात्राणां धर्माणां सत्यमिष्यते  ॥ १५५.१६ ॥  
तथैव पार्थ तीर्थानां शुक्लतीर्थमनुत्तमम्  ।  
दुर्विज्ञेयो यथा लोके परमात्मा सनातनः  ॥ १५५.१७ ॥  
सुसूक्ष्मत्वादनिर्देश्यः शुक्लतीर्थं तथा नृप  ।  
मन्दप्रज्ञत्वमापन्ने महामोहसमन्वितः  ॥ १५५.१८ ॥  
शुक्लतीर्थं ना जानाति नर्मदातटसंस्थितम्  ।  
बहुनात्र किमुक्तेन धर्मपुत्र पुनः पुनः  ॥ १५५.१९ ॥  
शुक्लतीर्थं महापुण्यं सम्प्राप्तं कल्मषक्षयात् ।  
योऽत्र दत्ते शुचिर्भूत्वा एकं रेवाजलाञ्जलिम्  ॥ १५५.२० ॥  
कल्पकोटिसहस्राणि पितरस्तेन तर्पिताः  ॥ १५५.२१ ॥  
एकः पुत्रो धरापृष्ठे पित्ःणामार्तिनाशनः  ।  
चाणक्यो नाम राजाभूच्छुक्लतीर्थं च वेद सः  ॥ १५५.२२ ॥  

युधिष्ठिर उवाच -  
कोऽसौ द्विजवरश्रेष्ठ चाणक्यो नाम नामतः  ।  
शुक्लतीर्थस्य यो वेत्ता नान्यो वेत्ता हि कश्चन  ॥ १५५.२३ ॥  
केनोपायेन तत्तीर्थं तेन ज्ञातं धरातले  ।  
तदहं श्रोतुमिच्छामि परं कौतूहलं हि मे  ॥ १५५.२४ ॥  

श्रीमार्कण्डेय उवाच -  
इक्ष्वाकुप्रभवो राजा नप्ता शुद्धोदनस्य च  ।  
चाणक्यो नाम राजर्षिर्बुभुजे पृथिवीमिमाम्  ॥ १५५.२५ ॥  
विक्रान्तो मतिमाञ्छूरः सर्वलोकैरवञ्चितः  ।  
वञ्चितः सहसा धूर्तवायसाभ्यां नृपोत्तमः  ॥ १५५.२६ ॥  

युधिष्ठिर उवाच -  
कथं स वञ्चितो राजा वायसाभ्यां कुतोऽथवा  ।  
पुरा येन प्रतिज्ञातं धीगर्भेण महात्मना  ॥ १५५.२७ ॥  
न जीवे वञ्चितोऽन्येन प्राणांस्त्यक्ष्ये न संशयः  ।  
एतन्मे वद विप्रेन्द्र परं कौतूहलं मम  ॥ १५५.२८ ॥  

श्रीमार्कण्डेय उवाच -  
आत्मानं वञ्चितं ज्ञात्वा तदा सङ्गृह्य वायसौ  ।  
प्रेषयामास तीव्रेण दण्डेन यमसादनम्  ॥ १५५.२९ ॥  
वायसावूचतुः  ।  
सुन्दोपसुन्दयोः पुत्रावावां काकत्वमागतौ  ।  
मा वधीस्त्वं महाभाग कस्मिंश्चित्कारणान्तरे  ॥ १५५.३० ॥  
तावावां कृतसङ्कल्पौ त्वया कोपेन मानद  ।  
निरस्तावनिरस्तौ वा यास्यावः परमां गतिम्  ॥ १५५.३१ ॥  
तदादेशय राजेन्द्र कृत्वा तव महत्प्रियम्  ।  
मुक्तशापौ भविष्यावो ब्रह्मणो वचनं तथा  ॥ १५५.३२ ॥  
तच्छ्रुत्वा काकवचनं चाणक्यो नृपसत्तमः  ।  
नाहं जीवे विदित्वैवं वञ्चितः केन कर्हिचित् ॥ १५५.३३ ॥  
तस्मात्तीर्थं विजानीतं यमस्य सदने द्विजौ  ।  
प्रेषयामि यथान्यायं श्रुत्वा तत्कथयिष्यथः  ॥ १५५.३४ ॥  
तेनैव मुक्तौ तौ काकौ स्रक्चन्दनविभूषितौ  ।  
शीघ्रगौ प्रेषयामास यमस्य सदनं प्रति  ॥ १५५.३५ ॥  

राजोवाच -  
तत्र धर्मपुरं गत्वा विचरन्तावितस्ततः  ।  
यदि पृच्छति धर्मात्मा यमः संयमनो महान्  ॥ १५५.३६ ॥  
कुतो वामागतं ब्रूतं केन वा भूषितावुभौ  ।  
मदीया भारती तस्य कथनीया ह्यशङ्कितम्  ॥ १५५.३७ ॥  
इक्ष्वाकुसम्भवो राजा चाणक्यो नाम धार्मिकः  ।  
द्वादशाहे मृतस्यास्य तर्पितावशनादिना  ॥ १५५.३८ ॥  
तच्छ्रुत्वा वचनं राज्ञो गतौ तौ यमसादनम्  ।  
क्रीडितौ प्राङ्गणे तस्य स्रक्चन्दनविभूषितौ  ।  
धर्मराजेन तौ दृष्टौ पृष्टौ धृष्टौ च वायसौ  ॥ १५५.३९ ॥  

यम उवाच -  
कुतः स्थानात्समायातौ केन वा भूषितावुभौ  ।  
वृत्तं वै कथ्यतामेतद्वायसावविशङ्कया  ॥ १५५.४० ॥  
काकावूचतुः  ।  
इक्ष्वाकुसम्भवो राजा चाणक्यो नाम धार्मिकः  ।  
द्वादशाहे मृतस्यास्य तर्पितावशनादिभिः  ॥ १५५.४१ ॥  
तयोस्तद्वचनं श्रुत्वा सदा वैवस्वतो यमः  ।  
चित्रगुप्तं कलिं कालं वीक्ष्यतामिदमब्रवीत् ॥ १५५.४२ ॥  
अण्डजस्वेदजातीनां भूतानां सचराचरे  ।  
विहितं लोककर्त्ःणां सान्निध्यं ब्रह्मणा मम  ॥ १५५.४३ ॥  
गतः कुत्र दुराचारश्चाणक्यो नामतस्त्विह  ।  
अन्विष्यतां पुराणेषु त्वितिहासेषु या गतिः  ॥ १५५.४४ ॥  
ततस्तैर्धर्मपालैस्तु धर्मराजप्रचोदितैः  ।  
निरीक्षिता पुराणोक्ता कर्मजा गतिरागतिः  ॥ १५५.४५ ॥  
ततः प्रोवाच वचनं धर्मो धर्मभृतां वरः  ।  
शृण्वतां धर्मपालानां मेघगम्भीरया गिरा  ॥ १५५.४६ ॥  
शुक्लतीर्थे मृतानां तु नर्मदाविमले जले  ।  
अण्डजस्वेदजातीनां न गतिर्मम सन्निधौ  ॥ १५५.४७ ॥  
तत्तीर्थं धार्मिकं लोके ब्रह्मविष्णुमहेश्वरैः  ।  
निर्मितं परया भक्त्या लोकानां हितकाम्यया  ॥ १५५.४८ ॥  
पापोपपातकैर्युक्ता ये नरा नर्मदाजले  ।  
शुक्लतीर्थे मृताः शुद्धा न ते मद्विषयाः क्वचित् ॥ १५५.४९ ॥  
एतच्छ्रुत्वा तु वचनं तौ काकौ यमभाषितम्  ।  
आगतौ शीघ्रगौ पार्थ दृष्ट्वा यमपुरं महत् ॥ १५५.५० ॥  
पृष्टौ तौ प्रणतौ राज्ञा यथावृत्तं यथाश्रुतम्  ।  
कथयामासतुः पार्थ दानवौ काकतां गतौ  ॥ १५५.५१ ॥  
अस्मात्स्थानाद्गतावावां यमस्य पुरमुत्तमम्  ।  
पृथिव्या दक्षिणे भागे ह्यतीत्य बहुयोनिजम्  ॥ १५५.५२ ॥  
तत्पुरं कामगं दिव्यं स्वर्णप्राकारतोरणम्  ।  
अनेकगृहसम्बाधं मणिकाञ्चनभूषितम्  ॥ १५५.५३ ॥  
चतुष्पथैश्चत्वरैश्च घण्टामार्गोपशोभितम्  ।  
उद्यानवनसञ्छन्नं पद्मिनीखण्डमन्दितम्  ॥ १५५.५४ ॥  
हंससारससङ्घुष्टं कोकिलाकुलसङ्कुलम्  ।  
सिंहव्याघ्रगजाकीर्णमृक्षवानरसेवितम्  ॥ १५५.५५ ॥  
नरनारीसमाकीर्णं नित्योत्सवविभूषितम्  ।  
शङ्खदुन्दुभिर्निर्घोषैर्वीणावेणुनिनादितम्  ॥ १५५.५६ ॥  
यममार्गेऽपि विहितं स्वर्गलोकमिवापरम्  ।  
गतौ तत्र पुनश्चान्यैर्यमदूतैर्यमाज्ञया  ॥ १५५.५७ ॥  
विदितौ प्रेषितौ तत्र यत्र देवो जगत्प्रभुः  ।  
प्राणस्य भीत्या दृष्टोऽसौ सिंहासनगतः प्रभुः  ॥ १५५.५८ ॥  
महाकायो महाजङ्घो महास्कन्धो महोदरः  ।  
महावक्षा महाबाहुर्महावक्त्रेक्षणो महान्  ॥ १५५.५९ ॥  
महामहिषमारूढो महामुकुटभूषितः  ।  
तत्रान्यश्च कलिः कालश्चित्रगुप्तो महामतिः  ॥ १५५.६० ॥  
समागतौ तदा दृष्टौ मध्ये ज्वलितपावकौ  ।  
पुण्यपापानि जन्तूनां श्रुतिस्मृत्यर्थपारगौ  ॥ १५५.६१ ॥  
विचारयन्तौ सततं तिष्ठाते तौ दिवानिशम्  ।  
ततो ह्यावां प्रणामान्ते यमेन यममूर्तिना  ॥ १५५.६२ ॥  
पृष्टावागमने हेतुं तमब्रूव शृणुष्व तत् ।  
उज्जयिन्यां महीपालश्चाणक्योऽभूत्प्रतापवान्  ॥ १५५.६३ ॥  
द्वादशाहे मृतस्यास्य भुक्त्वा प्राप्तौ यमालयम्  ।  
ततोऽस्माकं वचः श्रुत्वा कम्पयित्वा शिरो यमः  ॥ १५५.६४ ॥  
उवाच वचनं सत्यं सभामध्ये हसन्निव  ।  
अस्ति तत्कारणं येन चाणक्यः पापपूरुषः  ॥ १५५.६५ ॥  
नायातो मम लोके तु सर्वपापभयङ्करे  ।  
शुक्लतीर्थे मृतानां तु नर्मदायां परं पदम्  ॥ १५५.६६ ॥  
जायते सर्वजन्तूनां नात्र काचिद्विचारणा  ।  
अवशः स्ववशो वापि जन्तुस्तत्क्षेत्रमण्डले  ॥ १५५.६७ ॥  
मृतः स वै न सन्देहो रुद्रस्यानुचरो भवेत् ।  
तद्धर्मवचनं श्रुत्वा निर्गत्य नगराद्बहिः  ॥ १५५.६८ ॥  
पश्यन्तौ विविधां घोरां नरके लोकयातनाम्  ।  
त्रिंशत्कोट्यो हि घोराणां नरकाणां नृपोत्तम  ॥ १५५.६९ ॥  
दृष्टा भीतौ परामार्तिगतौ तत्र महापथि  ।  
नरको रौरवस्तत्र महारौरव एव च  ॥ १५५.७० ॥  
पेषणः शोषणश्चैव कालसूत्रोऽस्थिभञ्जनः  ।  
तामिस्रश्चान्धतामिस्रः कृमिपूतिवहस्तथा  ॥ १५५.७१ ॥  
दृष्टश्चान्यो महाज्वालस्तत्रैव विषभोजनः  ।  
नरकौ दंशमशकौ तथा यमलपर्वतौ  ॥ १५५.७२ ॥  
नदी वैतरणी दृष्टा सर्वपापप्रणाशिनी  ।  
शीतलं सलिलं यत्र पिबन्ति ह्यमृतोपमम्  ॥ १५५.७३ ॥  
तदेव नीरं पापानां शोणितं परिवर्तते  ।  
असिपत्रवनं चान्यद्दृष्टान्या महती शिला  ॥ १५५.७४ ॥  
अग्निपुञ्जनिभाकारा विशाला शाल्मली परा  ।  
इत्यादयस्तथैवान्ये शतसाहस्रसञ्ज्ञिताः  ॥ १५५.७५ ॥  
घोरघोरतरा दृष्टाः क्लिश्यन्ते यत्र मानवाः  ।  
वाचिकैर्मानसैः पापैः कर्मजैश्च पृथग्विधैः  ॥ १५५.७६ ॥  
अहङ्कारकृतैर्दोषैर्मायावचनपूर्वकैः  ।  
पिता माता गुरुर्भ्राता अनाथा विकलेन्द्रियाः  ॥ १५५.७७ ॥  
भ्रमन्ति नोद्धृता येषां गतिस्तेषां हि रौरवे  ।  
तत्र ते द्वादशाब्दानि क्षपित्वा रौरवेऽधमाः  ॥ १५५.७८ ॥  
इह मानुष्यके लोके दीनान्धाश्च भवन्ति ते  ।  
देवब्रह्मस्वहर्त्ःणां नराणां पापकर्मणाम्  ॥ १५५.७९ ॥  
महारौरवमाश्रित्य ध्रुवं वासो यमालये  ।  
ततः कालेन महता पापाः पापेन वेष्टिताः  ॥ १५५.८० ॥  
जायन्ते कण्टकैर्भिन्नाः कोशे वा कोशकारकाः  ।  
मृगपक्षिविहङ्गानां घातका मांसभक्षकाः  ॥ १५५.८१ ॥  
पेषणं नरकं यान्ति शोषणं जीवबन्धनात् ।  
तत्रत्यां यातनां घोरां सहित्वा शास्त्रचोदिताम्  ॥ १५५.८२ ॥  
इह मानुष्यतां प्राप्य पङ्ग्वन्धबधिरा नराः  ।  
गवार्थे ब्राह्मणार्थे च ह्यनृतं वदतामिह  ॥ १५५.८३ ॥  
पतनं जायते पुंसां नरके कालसूत्रके  ।  
तत्रत्या यातना घोरा विहिता शास्त्रकर्तृभिः  ॥ १५५.८४ ॥  
भुक्त्वा समागता ह्यत्र ते यास्यन्त्यन्त्यजां गतिम्  ।  
बन्धयन्ति च ये जीवांस्त्यक्त्वात्मकुलसन्ततिम्  ॥ १५५.८५ ॥  
पतन्ति नात्र सन्देहो नरके तेऽस्थिभञ्जने  ।  
तत्र वर्षशतस्यान्त इह मानुष्यतां गताः  ॥ १५५.८६ ॥  
कुब्जा वामनकाः पापा जायन्ते दुःखभागिनः  ।  
ये त्यजन्ति स्वकां भार्यां मूढाः पण्डितमानिनः  ॥ १५५.८७ ॥  
ते यान्ति नरकं घोरं तामिस्रं नात्र संशयः  ।  
तत्र वर्षशतस्यान्ते इह मानुष्यतां गताः  ॥ १५५.८८ ॥  
दुश्चर्माणो दुर्भगाश्च जायन्ते मानवा हि ते  ।  
मानकूटं तुलाकूटं कूटकं तु वदन्ति ये  ॥ १५५.८९ ॥  
नरके तेऽन्धतामिस्रे प्रपच्यन्ते नराधमाः  ।  
शतसाहस्रिकं कालमुषित्वा तत्र ते नराः  ॥ १५५.९० ॥  
इह शत्रुगृहे त्वन्धा भ्रमन्ते दीनमूर्तयः  ।  
पितृदेवद्विजेभ्योऽन्नमदत्त्वा येऽत्र भुञ्जते  ॥ १५५.९१ ॥  
नरके कृमिभक्ष्ये ते पतन्ति स्वात्मपोषकाः  ।  
ततः प्रसूतिकाले हि कृमिभुक्तश्च सव्रणः  ॥ १५५.९२ ॥  
जायतेऽशुचिगन्धोऽत्र परभाग्योपजीवकः  ।  
स्वकर्मविच्युताः पापा वर्णाश्रमविवर्जिताः  ॥ १५५.९३ ॥  
नरके पूयसम्पूर्णे क्लिश्यन्ते ह्ययुतं समाः  ।  
पूर्णे तत्र ततः काले प्राप्य मानुष्यकं भवम्  ॥ १५५.९४ ॥  
उद्वेजनीया भूतानां जायन्ते व्याधिभिर्वृताः  ।  
अग्निदो गरदश्चैव लोभमोहान्वितो नरः  ॥ १५५.९५ ॥  
नरके विषसम्पूर्णे निमज्जति दुरात्मवान्  ।  
तत्र वर्षशतात्कालादुन्मज्जनमवस्थितः  ॥ १५५.९६ ॥  
भुवि मानुषतां प्राप्य कृपणो जायते पुनः  ।  
पादुकोपानहौ छत्रं शय्यां प्रावरणानि च  ॥ १५५.९७ ॥  
अदत्त्वा दंशमशकैर्भक्ष्यन्ते जन्यसप्ततिम्  ।  
पितुर्द्रव्यापहर्तारस्ताडनक्रोशने रताः  ॥ १५५.९८ ॥  
पीडनं क्रियते तेषां यत्र तौ युग्मपर्वतौ  ।  
या सा वैतरणी घोरा नदी रक्तप्रवाहिनी  ॥ १५५.९९ ॥  
पिबन्ति रुधिरं तत्र येऽभियान्ति रजस्वलाम्  ।  
असिपत्रवने घोरे पीड्यन्ते पापकारिणः  ॥ १५५.१०० ॥  
परपीडाकरा नित्यं ये नरोऽन्त्यजगामिनः  ।  
गुरुदाररतानां तु महापातकिनामपि  ॥ १५५.१०१ ॥  
शिलावगूहनं तेषां जायते जन्मसप्ततिम्  ।  
ज्वलन्तीमायसीं घोरां बहुकण्टकसंवृताम्  ॥ १५५.१०२ ॥  
शाल्मलीं तेऽवगूहन्ति परदाररता हि ये  ।  
परस्य योषितं हृत्वा ब्रह्मस्वमपहृत्य च  ॥ १५५.१०३ ॥  
अरण्ये निर्जले देशे स भवेत्क्रूरराक्षसः  ।  
देवस्वं ब्राह्मणस्वं च लोभेनैवाहरेच्च यः  ॥ १५५.१०४ ॥  
स पापात्मा परे लोके गृध्रोच्छिष्टेन जीवति  ।  
एवमादीनि पापानि भुञ्जन्ते यमशासनात् ॥ १५५.१०५ ॥  
येषां तु दर्शनादेव श्रवणाज्जायते भयम्  ।  
तथा दानफलं चान्ये भुञ्जाना यममन्दिरे  ॥ १५५.१०६ ॥  
दृष्टाः श्रुतं कथयतां दूतानां च यमाज्ञया  ।  
रथैरन्ये गजैरन्ये केचिद्वाजिभिरावृताः  ॥ १५५.१०७ ॥  
दृष्टास्तत्र महाभाग तपःसञ्चयसंस्थिताः  ।  
गोदाता स्वर्णदाता च भूमिरत्नप्रदा नराः  ॥ १५५.१०८ ॥  
शय्याशनगृहादीनां स लोकः कामदो नृणाम्  ।  
अन्नं पानीयसहितं ददते येऽत्र मानवाः  ॥ १५५.१०९ ॥  
तत्र तृप्ताः सुसन्तुष्टाः क्रीडन्ते यमसादने  ।  
अत्र यद्दीयते दानमपि वालाग्रमात्रकम्  ॥ १५५.११० ॥  
तदक्षयफलं सर्वं शुक्लतीर्थे नृपोत्तम  ।  
एतत्ते कथितं सर्वं यद्दृष्टं यच्च वै श्रुतम्  ॥ १५५.१११ ॥  
कुरुष्व यदभिप्रेतं यदि शक्नोषि मुच्यताम्  ।  
तयोस्तद्वचनं श्रुत्वा चाणक्यो हृष्टमानसः  ॥ १५५.११२ ॥  
विसर्जयामास खगावभिनन्द्य पुनःपुनः  ।  
ताभ्यां गताभ्यां सर्वस्वं दत्त्वा विप्रेषु भारत  ॥ १५५.११३ ॥  
कामक्रोधौ परित्यज्य जगामामरपर्वतम्  ।  
तत्र बद्ध्वोडुपं गाढं कृष्णरज्ज्वावलम्बितम्  ॥ १५५.११४ ॥  
प्लवमानोऽशु ध्यायन्देवं जनार्दनम्  ।  
आरोग्यं भास्करादिच्छेद्धनं वै जातवेदसः  ॥ १५५.११५ ॥  
प्राप्नोति ज्ञानमीशानान्मोक्षं प्राप्नोति केशवात् ।  
नीलं रक्तं तदभवन्मेचकं यद्धि सूत्रकम्  ॥ १५५.११६ ॥  
शुद्धस्फटिकसङ्काशं दृष्ट्वा रज्जुं महामतिः  ।  
आप्लुत्य विमले तोये गतोऽसौ वैष्णवं पदम्  ॥ १५५.११७ ॥  
गायन्ति यद्वेदविदः पुराणं नारायणं शाश्वतमच्युताह्वयम्  ।  
प्राप्तः स तं राजसुतो महात्मा निक्षिप्य देहं शुभशुक्लतीर्थे  ॥ १५५.११८ ॥  
एषा ते कथिता राजन्सिद्धिश्चाणक्यभूभृतः  ।  
तथान्यत्तव वक्ष्यामि शृणुष्वैकाग्रमानसः  ॥ १५५.११९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे चाणक्यसिद्धिप्राप्तिवर्णनं नाम पञ्चपञ्चाशदधिकशततमोऽध्यायः ॥  


ऋKV अध्याय १५६  

श्रीमार्कण्डेय उवाच -  
नास्ति लोकेषु तत्तीर्थं पृथिव्यां यन्नरेश्वर  ।  
शुक्लतीर्थेन सदृशमुपमानेन गीयते  ॥ १५६.१ ॥  
शुक्लतीर्थं महातीर्थं नर्मदायां व्यवस्थितम्  ।  
प्रागुदक्प्रवणे देशे मुनिसङ्घनिषेवितम्  ॥ १५६.२ ॥  
वैशाखे च तथा मासि कृष्णपक्षे चतुर्दशी  ।  
कैलासादुमया सार्द्धं स्वयमायाति शङ्करः  ॥ १५६.३ ॥  
मध्याह्नसमये स्नात्वा पश्यत्यात्मानमात्मना  ।  
ब्रह्मविष्ण्विन्द्रसहितः शुक्लतीर्थे समाहितः  ॥ १५६.४ ॥  
कार्त्तिक्यां तु विशेषेण वैशाख्यां च नरोत्तम  ।  
ब्रह्मविष्णुमहादेवान् स्नात्वा पश्यति तद्दिने  ॥ १५६.५ ॥  
देवराजः सुरैः सार्द्धं वायुमार्गव्यवस्थितः  ।  
कृष्णपक्षे चतुर्दश्यां स्नात्वा पश्यति शङ्करम्  ॥ १५६.६ ॥  
गन्धर्वाप्सरसो यक्षाः सिद्धविद्याधरोरगाः  ।  
तद्दिने तेऽपि देवेशं दृष्ट्वा मुञ्चन्ति किल्बिषम्  ॥ १५६.७ ॥  
अर्धयोजनविस्तारं तदर्द्धेनैव चायतम्  ।  
शुक्लतीर्थं महापुण्यं महापातकनाशनम्  ॥ १५६.८ ॥  
यत्र स्थितैः प्रदृश्यन्ते वृक्षाग्राणि नरोत्तमैः  ।  
तत्र स्थिता महापापैर्मुच्यन्ते पूर्वसञ्चितैः  ॥ १५६.९ ॥  
पापोपपातकैर्युक्तो नरः स्नात्वा प्रमुच्यते  ।  
उपार्जिता विनश्येत भ्रूणहत्यापि दुस्त्यजा  ॥ १५६.१० ॥  
यस्मात्तत्रैव देवेश उमया सह तिष्ठति  ।  
वैशाख्यां च विशेषेण कैलासादेति शङ्करः  ॥ १५६.११ ॥  
तेन तीर्थं महापुण्यं सर्वपातकनाशनम्  ।  
कथितं ब्रह्मणा पूर्वं मया तव तथा नृप  ॥ १५६.१२ ॥  
रजकेन यथा धौतं वस्त्रं भवति निर्मलम्  ।  
तथा तत्र वपुःस्नानं पुरुषस्य भवेच्छुचि  ॥ १५६.१३ ॥  
पूर्वे वयसि पापानि कृत्वा पुष्टानि मानवः  ।  
अहोरात्रोषितो भूत्वा शुक्लतीर्थे व्यपोहति  ॥ १५६.१४ ॥  
शुक्लतीर्थे महाराज राकां रेवाजलाञ्जलिम्  ।  
कल्पकोटिसहस्राणि दत्त्वा स्युः पितरः शिवाः  ॥ १५६.१५ ॥  
न माता न पिता बन्धुः पतनं नरकार्णवे  ।  
उद्धरन्ति यथा पुण्यं शुक्लतीर्थे नरेश्वर  ॥ १५६.१६ ॥  
तपसा ब्रह्मचर्येण न तां गच्छन्ति सद्गतिम्  ।  
शुक्लतीर्थे मृतो जन्तुर्देहत्यागेन यां लभेत् ॥ १५६.१७ ॥  
कार्त्तिकस्य तु मासस्य कृष्णपक्षे चतुर्दशीम्  ।  
घृतेन स्नापयेद्देवमुपोष्य प्रयतो नरः  ॥ १५६.१८ ॥  
स्नात्वा प्रभाते रेवायां दद्यात्सघृतकम्बलम्  ।  
सहिरण्यं यथाशक्ति देवमुद्दिश्य शङ्करं  ॥ १५६.१९ ॥  
देवस्य पूरणं कुर्याद्घृतेन घृतकम्बलम्  ।  
स गच्छति महातेजाः शिवलोकं मृतो नरः  ॥ १५६.२० ॥  
एकविंशकुलोपेतो यावदाभूतसम्प्लवम्  ।  
शुक्लतीर्थे नरः स्नात्वा ह्युमां रुद्रं च योऽर्चयेत् ॥ १५६.२१ ॥  
गन्धपुष्पादिधूपैश्च सोऽश्वमेधफलं लभेत् ।  
मासोपवासं यः कुर्यात्तत्र तीर्थे नरेश्वर  ॥ १५६.२२ ॥  
मुच्यते स महत्पापैः सप्तजन्मसुसञ्चितैः  ।  
उष्ट्रीक्षीरमविक्षीरं नवश्राद्धे च भोजनम्  ॥ १५६.२३ ॥  
वृषलीगमनं चैव तथाभक्ष्यस्य भक्षणम्  ।  
अविक्रयेऽनृते पापं माहिषेऽयाज्ययाजके  ॥ १५६.२४ ॥  
वार्द्धुष्ये पङ्क्तिगरदे देवब्राह्मणदूषके  ।  
एवमादीनि पापानि तथान्यान्यपि भारत  ॥ १५६.२५ ॥  
चान्द्रायणेन नश्यन्ति शुक्लतीर्थे न संशयः  ।  
शुक्लतीर्थे तु यः स्नात्वा तर्पयेत्पितृदेवताः  ॥ १५६.२६ ॥  
तस्य ते द्वादशाब्दानि तृप्तिं यान्ति सुतर्पिताः  ।  
पादुकोपानहौ छत्रं शय्यामासनमेव च  ॥ १५६.२७ ॥  
सुवर्णं धनधान्यं च श्राद्धं युक्तहलं तथा  ।  
अन्नं पानीयसंहितं तस्मिंस्तीर्थे ददन्ति ये  ॥ १५६.२८ ॥  
हृष्टाः पुष्टा मृता यान्ति शिवलोकं न संशयः  ।  
तत्र तीर्थे तु यो भक्त्या शिवमुद्दिश्य भारत  ॥ १५६.२९ ॥  
भिक्षामात्रं तथान्नं ये तेऽपि स्वर्यान्ति वै नराः  ।  
यज्विनां व्रतिनां चैव तत्र तीर्थनिवासिनाम्  ॥ १५६.३० ॥  
अपि वालाग्रमात्रं हि दत्तं भवति चाक्षयम्  ।  
अग्निप्रवेशं यः कुर्याच्छुक्लतीर्थे समाहितः  ॥ १५६.३१ ॥  
रागद्वेषविनिर्मुक्तो हृदि ध्यात्वा जनार्दनम्  ।  
सर्वकामसुसम्पूर्णः स गच्छेद्वारुणं पुरम्  ॥ १५६.३२ ॥  
न रोगो न जरा तत्र यत्र देवोऽम्भसां पतिः  ।  
अनाशकं तु यः कुर्यात्तस्मिंस्तीर्थे युधिष्ठिर  ॥ १५६.३३ ॥  
अनिवर्तिका गतिस्तस्य रुद्रलोकादसंशयम्  ।  
अवशः स्ववशो वापि जन्तुस्तत्क्षेत्रमण्डले  ॥ १५६.३४ ॥  
मृतः स तु न सन्देहो रुद्रस्यानुचरो भवेत् ।  
शुक्लतीर्थे तु यः कन्यां शक्त्या दद्यादलङ्कृताम्  ॥ १५६.३५ ॥  
विधिना यो नृपश्रेष्ठ कुरुते वृषमोक्षणम्  ।  
तस्य यत्फलमुद्दिष्टं पुराणे रुद्रभाषितम्  ॥ १५६.३६ ॥  
तदहं सम्प्रवक्ष्यामि शृणुष्वैकमना नृप  ।  
यावन्तो रोमकूपाः स्युः सर्वाङ्गेषु पृथक्पृथक् ॥ १५६.३७ ॥  
तावद्वर्षसहस्राणि रुद्रलोके महीयते  ।  
शुक्लतीर्थे तु यद्दत्तं ग्रहणे चन्द्रसूर्ययोः  ॥ १५६.३८ ॥  
वर्धते तद्गुणं तावद्दिनानि दश पञ्च च  ।  
शुक्लतीर्थे शुचिर्भूत्वा यः करोति प्रदक्षिणम्  ॥ १५६.३९ ॥  
पृथ्वी प्रदक्षिणा तेन कृता यत्तस्य तत्फलम्  ।  
शोभनं मिथुनं यस्तु रुद्रमुद्दिश्य पूजयेत् ॥ १५६.४० ॥  
सप्त जन्मानि तस्यैव वियोगो न च वै क्वचित् ।  
एतत्ते कथितं राजन् सङ्क्षेपेण फलं महत् ॥ १५६.४१ ॥  
शुक्लतीर्थस्य यत्पुण्यं यथा देवाच्छ्रुतं मया  ।  
य इदं शृणुयाद्भक्त्या पुराणे विहितं फलम्  ॥ १५६.४२ ॥  
स लभेन्नात्र सन्देहः सत्यं सत्यं पुनः पुनः  ।  
पुत्रार्थी लभते पुत्रं धनार्थी लभते धनम्  ॥ १५६.४३ ॥  
मोक्षार्थी लभते मोक्षं स्नानदानफलं महत् ॥ १५६.४४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शुक्लतीर्थमहात्म्यवर्णनं नाम षट्पञ्चाशदधिकशततमोऽध्यायः ॥  


ऋKV अध्याय १५७  

श्रीमार्कण्डेय उवाच -  
तस्यैवानन्तरं राजञ्छुक्लतीर्थसमीपतः  ।  
वासुदेवस्य तीर्थं तु सर्वलोकेषु पूजितम्  ॥ १५७.१ ॥  
तद्धि पुण्यं सुविख्यातं नर्मदायां पुरातनम्  ।  
यत्र हुङ्कारमात्रेण रेवा क्रोशं जगाम सा  ॥ १५७.२ ॥  
यदा प्रभृति राजेन्द्र हुङ्कारेण गता सरित् ।  
तदाप्रभृति स स्वामी हुङ्कारः शब्दितो बुधैः  ॥ १५७.३ ॥  
हुङ्कारतीर्थे यः स्नात्वा पश्यत्यव्ययमच्युतम्  ।  
स मुच्यते नरः पापैः सप्तजन्म कृतैरपि  ॥ १५७.४ ॥  
संसारार्णवमग्नानां नराणां पापकर्मिणाम्  ।  
नैवोद्धर्ता जगन्नाथं विना नारायणं परः  ॥ १५७.५ ॥  
सा जिह्वा या हरिं स्तौति तच्चित्तं यत्तदर्पितम्  ।  
तावेव केवलौ श्लाघ्यौ यौ तत्पूजाकरौ करौ  ॥ १५७.६ ॥  
सर्वदा सर्वकार्येषु नास्ति तेषाममङ्गलम्  ।  
येषां हृदिस्थो भगवान्मङ्गलायतनो हरिः  ॥ १५७.७ ॥  
यदन्यद्देवतार्चायाः फलं प्राप्नोति मानवः  ।  
साष्टाङ्गप्रणिपातेन तत्फलं लभते हरेः  ॥ १५७.८ ॥  
रेणुगुण्ठितगात्रस्य यावन्तोऽस्य रजःकणाः  ।  
तावद्वर्षसहस्राणि विष्णुलोके महीयते  ॥ १५७.९ ॥  
सम्मार्जनाभ्युक्षणलेपनेन तदालये नश्यति सर्वपापम्  ।  
नारी नराणां परया तु भक्त्या दृष्ट्वा तु रेवां नरसत्तमस्य  ॥ १५७.१० ॥  
येनार्चितो भगवान्वासुदेवो जन्मार्जितं नश्यति तस्य पापम्  ।  
स याति लोकं गरुडध्वजस्य विधूतपापः सुरसङ्घपूज्यताम्  ॥ १५७.११ ॥  
शाठ्येनापि नमस्कारं प्रयुञ्जंश्चक्रपाणिनः  ।  
सप्तजन्मार्जितं पापं गच्छत्याशु न संशयः  ॥ १५७.१२ ॥  
पूजायां प्रीयते रुद्रो जपहोमैर्दिवाकरः  ।  
शङ्खचक्रगदापाणिः प्रणिपातेन तुष्यति  ॥ १५७.१३ ॥  
भवजलधिगतानां द्वन्द्ववाताहतानां सुतदुहितृकलत्रत्राणभारार्दितानाम्  ।  
विषमविषयतोये मज्जतामप्लवानां भवति शरणमेको विष्णुपोतो नराणाम्  ॥ १५७.१४ ॥  
हुङ्कारतीर्थे राजेन्द्र शुभं वा यदि वाशुभम्  ।  
यत्कृतं पुरुषव्याघ्र तन्नश्यति न कर्हिचित् ॥ १५७.१५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हुङ्कारस्वामितीर्थमाहात्म्यवर्णनं नाम सप्तपञ्चाशदधिकशततमोऽध्यायः ॥  


ऋKV अध्याय १५८  

श्रीमार्कण्डेय उवाच -  
ततो गच्छेत्परं तीर्थं सङ्गमेश्वरमुत्तमम्  ।  
नर्मदादक्षिणे कूले सर्वपापभयापहम्  ॥ १५८.१ ॥  
धनदस्तत्र विश्रान्तो मुहूर्तं नृपसत्तम  ।  
पितृलोकात्समायातः कैलासं धरणीधरम्  ॥ १५८.२ ॥  
प्रत्ययार्थं नृपश्रेष्ठ ह्यद्यापि धरणीतले  ।  
कृष्णवर्णा हि पाषाणा दृश्यन्ते स्फटिकोज्ज्वलाः  ॥ १५८.३ ॥  
विन्ध्यनिर्झरनिष्क्रान्ता पुण्यतोया सरिद्वरा  ।  
प्रविष्टा नर्मदातोये सर्वपापप्रणाशने  ॥ १५८.४ ॥  
सङ्गमे तत्र यः स्नात्वा पूजयेत्सङ्गमेश्वरम्  ।  
अश्वमेधस्य यज्ञस्य फलं प्राप्नोत्यसंशयम्  ॥ १५८.५ ॥  
घण्टापताकावितनं यो ददेत्सङ्गमेश्वरे  ।  
हंसयुक्तविमानस्थो दिव्यस्त्रीशतसंवृतः  ॥ १५८.६ ॥  
स रुद्रपदमाप्नोति रुद्रस्यानुचरो भवेत् ।  
दधि भक्ते न देवस्य यः कुर्याल्लिङ्गपूरणम्  ॥ १५८.७ ॥  
सिक्थसङ्ख्यं शिवे लोके स वसेत्कालमीप्सितम्  ।  
श्रीफलैः पूरयेल्लिङ्गं निःस्वो भूत्वा भवस्य तु  ॥ १५८.८ ॥  
सोऽपि तत्फलमाप्नोति गतः स्वर्गे नरेश्वर  ।  
अक्षया सन्ततिस्तस्य जायते सप्तजन्मसु  ॥ १५८.९ ॥  
स्नपनं देवदेवस्य दध्ना मधुघृतेन वा  ।  
यः करोति विधानेन तस्य पुण्यफलं शृणु  ॥ १५८.१० ॥  
धृतक्षीरवहा नद्यो यत्र वृक्षा मधुस्रवाः  ।  
तत्र ते मानवा यान्ति सुप्रसन्ने महेश्वरे  ॥ १५८.११ ॥  
पत्रं पुष्पं फलं तोयं यस्तु दद्यान्महेश्वरे  ।  
तत्सर्वं सप्तजन्मानि ह्यक्षयं फलमश्नुते  ॥ १५८.१२ ॥  
सर्वेषामेव पात्राणां महापात्रं महेश्वरः  ।  
तस्मात्सर्वप्रयत्नेन पूजनीयो महेश्वरः  ॥ १५८.१३ ॥  
ब्रह्मचर्यस्थितो नित्यं यस्तु पूजयते शिवम्  ।  
इह जीवन्स देवेशो मृतो गच्छेदनामयम्  ॥ १५८.१४ ॥  
शिवे तु पूजिते पार्थ यत्फलं प्राप्यते बुधैः  ।  
योगीन्द्रे चैव तत्पार्थ पूजिते लभते फलम्  ॥ १५८.१५ ॥  
ते धन्यास्ते महात्मानस्तेषां जन्म सुजीवितम्  ।  
येषां गृहेषु भुञ्जन्ति शिवभक्तिरता नराः  ॥ १५८.१६ ॥  
सन्निरुध्येन्द्रियग्रामं यत्रयत्र वसेन्मुनिः  ।  
तत्र तत्र कुरुक्षेत्रं नैमिषं पुष्कराणि च  ॥ १५८.१७ ॥  
यत्फलं वेदविदुषि भोजिते शतसङ्ख्यया  ।  
तत्फलं जायते पार्थ ह्येकेन शिवयोगिना  ॥ १५८.१८ ॥  
यत्र भुञ्जति भस्माङ्गी मूर्खो वा यदि पण्डितः  ।  
तत्र भुञ्जति देवेशः सपत्नीको वृषध्वजः  ॥ १५८.१९ ॥  
विप्राणां वेदविदुषां कोटिं सम्भोज्य यत्फलम्  ।  
भिक्षामात्रप्रदानेन तत्फलं शिवयोगिनाम्  ॥ १५८.२० ॥  
सङ्गमेश्वरमासाद्य प्राणत्यागं करोति यः  ।  
न तस्य पुनरावृत्तिः शिवलोकात्कदाचन  ॥ १५८.२१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सङ्गमेश्वरतीर्थमाहात्म्यवर्णनं नामाष्टपञ्चाशदधिकशततमोऽध्यायः ॥  


ऋKV अध्याय १५९  

श्रीमार्कण्डेय उवाच -  
ततो गच्छेन्महाराज तीर्थं परमपावनम्  ।  
नर्मदायां सुदुष्प्रापं सिद्धं ह्यनरकेश्वरम्  ॥ १५९.१ ॥  
तस्मिंस्तीर्थे नरः स्नात्वा पापकर्मापि भारत  ।  
न पश्यति महाघोरं नरकद्वारसञ्ज्ञिकम्  ॥ १५९.२ ॥  

युधिष्ठिर उवाच -  
शुभाशुभफलैस्तात भुक्तभोगा नरास्त्विह  ।  
जायन्ते लक्षणैर्यैस्तु तानि मे वद सत्तम  ॥ १५९.३ ॥  
यथा निर्गच्छते जीवस्त्यक्त्वा देहं न पश्यति  ।  
तथा गच्छन्पुनर्देहं पञ्चभूतसमन्वितः  ॥ १५९.४ ॥  
त्वगस्थिमांसमेदोऽसृक्केशस्नायुशतैः सह  ।  
विण्मूत्ररेतःसङ्घाते का सञ्ज्ञा जायते नृणाम्  ॥ १५९.५ ॥  
एवमुक्तः स मार्कण्डः कथयामास योगवित् ।  
ध्यात्वा सनातनं सर्वं देवदेवं महेश्वरम्  ॥ १५९.६ ॥  

मार्कण्डेय उवाच -  
शृणु पार्थ महाप्रश्नं कथयामि यथाश्रुतम्  ।  
सकाशाद्ब्रह्मणः पूर्वमृषिदेवसमागमे  ॥ १५९.७ ॥  
गुरुरात्मवतां शास्ता राजा शास्ता दुरात्मनाम्  ।  
इह प्रच्छन्नपापानां शास्ता वैवस्वतो यमः  ॥ १५९.८ ॥  
अचीर्णप्रायश्चित्तानां यमलोके ह्यनेकधा  ।  
यातनाभिर्वियुक्तानामनेकां जीवसन्ततिम्  ॥ १५९.९ ॥  
गत्वा मनुष्यभावे तु पापचिह्ना भवन्ति ते  ।  
तत्तेऽहं सम्प्रवक्ष्यामि शृणुष्वैकमना नृप  ॥ १५९.१० ॥  
सहित्वा यातनां सर्वां गत्वा वैवस्वतक्षयम्  ।  
विस्तीर्णयातना ये तु लोकमायान्ति चिह्निताः  ॥ १५९.११ ॥  
गद्गदोऽनृतवादी स्यान्मूकश्चैव गवानृते  ।  
ब्रह्महा जायते कुष्ठी श्यावदन्तस्तु मद्यपः  ॥ १५९.१२ ॥  
कुनखी स्वर्णहरणाद्दुःश्चर्मा गुरुतल्पगः  ।  
संयोगी हीनयोनिः स्याद्दरिद्रोऽदत्तदानतः  ॥ १५९.१३ ॥  
ग्रामशूकरतां याति ह्ययाज्ययाजको नृप  ।  
खरो वै बहुयाजी स्याच्छ्वानिमन्त्रितभोजनात् ॥ १५९.१४ ॥  
अपरीक्षितभोजी स्याद्वानरो विजने वने  ।  
वितर्जकोऽथ मार्जारः खद्योतः कक्षदाहतः  ॥ १५९.१५ ॥  
अविद्यां यः प्रयच्छेत बलीवर्दो भवेद्धि सः  ।  
अन्नं पर्युषितं विप्रे ददानः क्लीबतां व्रजेत् ॥ १५९.१६ ॥  
मात्सर्यादथ जात्यन्धो जन्मान्धः पुस्तकं हरन्  ।  
फलान्याहरतोऽपत्यं म्रियते नात्र संशयः  ॥ १५९.१७ ॥  
मृतो वानरतां याति तन्मुक्तोऽथ गलाडवान्  ।  
अदत्त्वा भक्षयंस्तानि ह्यनपत्यो भवेन्नरः  ॥ १५९.१८ ॥  
हरन्वस्त्रं भवेद्गोधा गरदः पवनाशनः  ।  
प्रव्राजी गमनाद्राजन् भवेन्मरुपिशाचकः  ॥ १५९.१९ ॥  
वातको जलहर्ता च धान्यहर्ता च मूषकः  ।  
अप्राप्तयौवनां गच्छन् भवेत्सर्प इति श्रुतिः  ॥ १५९.२० ॥  
गुरुदाराभिलाषी च कृकलासो भवेच्चिरम्  ।  
जलप्रस्रवणं यस्तु भिन्द्यान्मत्स्यो भवेन्नरः  ॥ १५९.२१ ॥  
अविक्रेयान् विक्रयन् वै विकटाक्षो भवेन्नरः  ।  
अयोनिगो वृको हि स्यादुलूकः क्रयवञ्चनात् ॥ १५९.२२ ॥  
मृतस्यैकादशाहे तु भुञ्जानः श्वोपजायते  ।  
प्रतिश्रुत्य द्विजायार्थमददन्मधुको भवेत् ॥ १५९.२३ ॥  
राज्ञीगमाद्भवेद्दुष्टतस्करो विड्वराहकः  ।  
परिवादी द्विजातीनां लभते काच्छपीं तनुम्  ॥ १५९.२४ ॥  
व्रजेद्देवलको राजन्योनिं चाण्डालसञ्ज्ञिताम्  ।  
दुर्भगः फलविक्रेता वृश्चिको वृषलीपतिः  ॥ १५९.२५ ॥  
मार्जारोऽग्निं पदा स्पृष्ट्वा रोगवान्परमांसभुक् ।  
सोदर्यागमनात्षण्ढो दुर्गन्धश्च सुगन्धहृत् ॥ १५९.२६ ॥  
ग्रामभट्टो दिवाकीर्तिर्दैवज्ञो गर्दभो भवेत् ।  
कुपण्डितः स्यान्मार्जारो भषणो व्यास एव च  ॥ १५९.२७ ॥  
स एव दृश्यते राजन्प्रकाशात्परमर्मणाम्  ।  
यद्वा तद्वापि पारक्यं स्वल्पं वा यदि वा बहु  ॥ १५९.२८ ॥  
कृत्वा वै योनिमाप्नोति तैरश्चीं नात्र संशयः  ।  
एवमादीनि चान्यानि चिह्नानि नृपसत्तम  ॥ १५९.२९ ॥  
स्वकर्मविहितान्येव दृश्यन्ते यैस्तु मानवाः  ।  
ततो जन्म ततो मृत्युः सर्वजन्तुषु भारत  ॥ १५९.३० ॥  
जायते नात्र सन्देहः समीभूते शुभाशुभे  ।  
स्त्रीपुंसोः सम्प्रयोगेण विषुद्धे शुक्रशोणिते  ॥ १५९.३१ ॥  
पञ्चभूतसमोपेतः सषष्ठः परमेश्वरः  ।  
इन्द्रियाणि मनः प्राणा ज्ञानमायुः सुखं धृतिः  ॥ १५९.३२ ॥  
धारणं प्रेरणं दुःखमिच्छाहङ्कार एव च  ।  
प्रयत्न आकृतिर्वर्णः स्वरद्वेषौ भवाभवौ  ॥ १५९.३३ ॥  
तस्येदमात्मनः सर्वमनादेरादिमिच्छतः  ।  
प्रथमे मासि स क्लेदभूतो धातुविमूर्छितः  ॥ १५९.३४ ॥  
मास्यर्बुदं द्वितीये तु तृतीये चेन्द्रियैर्युतः  ।  
आकाशाल्लाघवं सौक्ष्म्यं शब्दं श्रोत्रबलादिकम्  ।  
वायोस्तु स्पर्शनं चेष्टां दहनं रौक्ष्यमेव च  ॥ १५९.३५ ॥  
पित्तात्तु दर्शनं पक्तिमौष्ण्यं रूपं प्रकाशनम्  ।  
सलिलाद्रसनां शैत्यं स्नेहं क्लेदं समार्दवम्  ॥ १५९.३६ ॥  
भूमेर्गन्धं तथा घ्राणं गौरवं मूर्तिमेव च  ।  
आत्मा गृह्णात्यजः पूर्वं तृतीये स्पन्दते च सः  ॥ १५९.३७ ॥  
दौर्हृदस्याप्रदानेन गर्भो दोषमवाप्नुयात् ।  
वैरूप्यं मरणं वापि तस्मात्कार्यं प्रियं स्त्रियाः  ॥ १५९.३८ ॥  
स्थैर्यं चतुर्थे त्वङ्गानां पञ्चमे शोणितोद्भवः  ।  
षष्ठे बलं च वर्णश्च नखरोम्णां च सम्भवः  ॥ १५९.३९ ॥  
मनसा चेतनायुक्तो नखरोमशतावृतः  ।  
सप्तमे चाष्टमे चैव त्वचावान् स्मृतिवानपि  ॥ १५९.४० ॥  
पुनर्गर्भं पुनर्धात्रीमेनस्तस्य प्रधावति  ।  
अष्टमे मास्यतो गर्भो जातः प्राणैर्वियुज्यते  ॥ १५९.४१ ॥  
नवमे दशमे वापि प्रबलैः सूतिमारुतैः  ।  
निर्गच्छते बाण इव यन्त्रच्छिद्रेण सज्वरः  ॥ १५९.४२ ॥  
शरीरावयवैर्युक्तो ह्यङ्गप्रत्यङ्गसंयुतः  ।  
अष्टोत्तरं मर्मशतं तत्रास्था तु शतत्रयम्  ॥ १५९.४३ ॥  
सप्त शिरःकपालानि विहितानि स्वयम्भुवा  ।  
तिस्रः कोट्योऽर्धकोटी च रोम्णामङ्गेषु भारत  ॥ १५९.४४ ॥  
द्वासप्ततिसहस्राणि हृदयादभिनिसृताः  ।  
हितानाम हि ता नाड्यस्तासां मध्ये शशिप्रभा  ॥ १५९.४५ ॥  
एवं प्रवर्तते चक्रं भूतग्रामे चतुर्विधे  ।  
उत्पत्तिश्च विनाशश्च भवतः सर्वदेहिनाम्  ॥ १५९.४६ ॥  
गतिरूर्ध्वा च धर्मेण ह्यधर्मेण त्वधोगतिः  ।  
जायते सर्ववर्णानां स्वधर्मचलनान्नृप  ॥ १५९.४७ ॥  
देवत्वे मानवत्वे च दानभोगादिकाः क्रियाः  ।  
दृश्यन्ते या महाराज तत्सर्वं कर्मजं फलम्  ॥ १५९.४८ ॥  
स्वकर्म विहिते घोरे कामक्सोधार्जिते शुभे  ।  
निमज्जेन्नरके घोरे यस्योत्तारो न विद्यते  ॥ १५९.४९ ॥  
उत्तारणाय जन्तूनां नर्मदातटसंस्थितम्  ।  
एवमेतन्महातीर्थं नरकेश्वरमुत्तमम्  ॥ १५९.५० ॥  
नरकापहं महापुण्यं महापातकनाशनम्  ।  
तत्तीर्थं सर्वतीर्थानामुत्तमं भुवि दुर्लभम्  ॥ १५९.५१ ॥  
तत्र तीर्थे तु यः स्नात्वा पूजयेत महेश्वरम्  ।  
महापातकयुक्तोऽपि नरकं नैव पश्यति  ॥ १५९.५२ ॥  
तत्र तीर्थे तु यो दद्याद्धेनुं वैतरणीं शुभाम्  ।  
स मुच्यते सुखेनैव वैतरण्यां न संशयः  ॥ १५९.५३ ॥  

युधिष्ठिर उवाच -  
यमद्वारे महाघोरे या सा वैतरणी नदी  ।  
किंरूपा किम्प्रमाणा सा कथं सा वहति द्विज  ॥ १५९.५४ ॥  
कथं तस्याः प्रमुच्यन्ते केषां वासस्तु सन्ततम्  ।  
केषां तु सानुकूला सा ह्येतद्विस्तरतो वद  ॥ १५९.५५ ॥  

श्रीमार्कण्डेय उवाच -  
धर्मपुत्र महाबाहो शृणु सर्वं मयोदितम्  ।  
या सा वैतरणी नाम यमद्वारे महासरित् ॥ १५९.५६ ॥  
अगाधा पाररहिता दृष्टमात्रा भयावहा  ।  
पूयशोणिततोया सा मांसकर्दमनिर्मिता  ॥ १५९.५७ ॥  
तत्तोयं भ्रमते तूर्णं तापीमध्ये घृतं यथा  ।  
कृमिभिः सङ्कुलं पूयं वज्रतुण्डैरयोमुखैः  ॥ १५९.५८ ॥  
शिशुमारैश्च मकरैर्वज्रकर्तरिसंयुतैः  ।  
अन्यैश्च जलजीवैः सा सुहिंस्रैर्मर्मभेदिभिः  ॥ १५९.५९ ॥  
तपन्ति द्वादशादित्याः प्रलयान्त इवोल्बणाः  ।  
पतन्ति तत्र वै मर्त्याः क्रन्दन्तो भृशदारुणम्  ॥ १५९.६० ॥  
हा भ्रातः पुत्र हा मातः प्रलपन्ति मुहुर्मुहुः  ।  
असिपत्त्रवने घोरे पतन्तं योऽभिरक्षति  ॥ १५९.६१ ॥  
प्रतरन्ति निमज्जन्ति ग्लानिं गच्छन्ति जन्तवः  ।  
चतुर्विधैः प्राणिगणैर्द्रष्टव्या सा महानदी  ॥ १५९.६२ ॥  
तरन्ति तस्यां सद्दानैरन्यथा तु पतन्ति ते  ।  
मातरं ये न मन्यन्ते ह्याचार्यं गुरुमेव च  ॥ १५९.६३ ॥  
अवजानन्ति मूढा ये तेषां वासस्तु सन्ततम्  ।  
पतिव्रतां साधुशीलामूढां धर्मेषु निश्चलाम्  ॥ १५९.६४ ॥  
परित्यजन्ति ये पापाः सन्ततं तु वसन्ति ते  ।  
विश्वासप्रतिपन्नानां स्वामिमित्रतपस्विनाम्  ॥ १५९.६५ ॥  
स्त्रीबालवृद्धदीनानां छिद्रमन्वेषयन्ति ये  ।  
पच्यन्ते तत्र मध्ये वै क्रन्दमानाः सुपापिनः  ॥ १५९.६६ ॥  
श्रान्तं बुभुक्षितं विप्रं यो विघ्नयति दुर्मतिः  ।  
कृमिभिर्भक्ष्यते तत्र यावत्कल्पशतत्रयम्  ॥ १५९.६७ ॥  
ब्राह्मणाय प्रतिश्रुत्य यो दानं न प्रयच्छति  ।  
आहूय नास्ति यो ब्रूते तस्य वासस्तु सन्ततम्  ॥ १५९.६८ ॥  
अग्निदो गरदश्चैव राजगामी च पैशुनी  ।  
कथाभङ्गकरश्चैव कूटसाक्षी च मद्यपः  ॥ १५९.६९ ॥  
वज्रविध्वंसकश्चैव स्वयन्दत्तापहारकः  ।  
सुक्षेत्रसेतुभेदी च परदारप्रधर्षकः  ॥ १५९.७० ॥  
ब्राह्मणो रसविक्रेता वृषलीपतिरेव च  ।  
गोकुलस्य तृषार्तस्य पालीभेदं करोति यः  ॥ १५९.७१ ॥  
कन्याभिदूषकश्चैव दानं दत्त्वा तु तापकः  ।  
शूद्रस्तु कपिलापानी ब्राह्मणो मांसभोजनी  ॥ १५९.७२ ॥  
एते वसन्ति सततं मा विचारं कृथा नृप  ।  
सानुकूला भवेद्येन तच्छृणुष्व नराधिप  ॥ १५९.७३ ॥  
अयने विषुवे चैव व्यतीपाते दिनक्षये  ।  
अन्येषु पुण्यकालेषु दीयते दानमुत्तमम्  ॥ १५९.७४ ॥  
कृष्णां वा पाटलां वापि कुर्याद्वैतरणीं शुभाम्  ।  
स्वर्णशृङ्गीं रूप्यखुरां कांस्यपात्रस्य दोहिनीम्  ॥ १५९.७५ ॥  
कृष्णवस्त्रयुगाच्छन्नां सप्तधान्यसमन्विताम्  ।  
कुर्यात्सद्रोणशिखर आसीनां ताम्रभाजने  ॥ १५९.७६ ॥  
यमं हैमं प्रकुर्वीत लोहदण्डसमन्वितम्  ।  
इक्षुदण्डमयं बद्ध्वा ह्युडुपं पट्टबन्धनैः  ॥ १५९.७७ ॥  
उडुपोपरि तां धेनुं सूर्यदेहसमुद्भवाम्  ।  
कृत्वा प्रकल्पयेद्विद्वाञ्छत्त्रोपानद्युगान्विताम्  ॥ १५९.७८ ॥  
अङ्गुलीयकवासांसि ब्राह्मणाय निवेदयेत् ।  
इममुच्चारयेन्मन्त्रं सङ्गृह्यास्याश्च पुच्छकम्  ॥ १५९.७९ ॥  
ओं यमद्वारे महाघोरे या सा वैतरणी नदी  ।  
तर्तुकामो ददाम्येनां तुभ्यं वैतरणि नमः  ।  
इत्यधिवासनमन्त्रः  ॥ १५९.८० ॥  
गावो मे चाग्रतः सन्तु गावो मे सन्तु पृष्ठतः  ।  
गावो मे हृदये सन्तु गवां मध्ये वसाम्यहम्  ॥ १५९.८१ ॥  
ओं विष्णुरूप द्विजश्रेष्ठ भूदेव पङ्क्तिपावन  ।  
सदक्षिणा मया दत्ता तुभ्यं वैतरणि नमः  ।  
इति दानमन्त्रः  ॥ १५९.८२ ॥  
ब्राह्मणं धर्मराजं च धेनुं वैतरणीं शिवाम्  ।  
सर्वं प्रदक्षिणीकृत्य ब्राह्मणाय निवेदयेत् ॥ १५९.८३ ॥  
पुच्छं सङ्गृह्य सुरभेरग्रे कृत्वा द्विजं ततः  ॥ १५९.८४ ॥  
धेनुके त्वं प्रतीक्षस्व यमद्वारे महाभये  ।  
उत्तितीर्षुरहं धेनो वैतरण्यै नमोऽस्तु ते  ।  
इत्यनुव्रजमन्त्रः  ॥ १५९.८५ ॥  
अनुव्रजेत गच्छन्तं सर्वं तस्य गृहं नयेत् ।  
एवं कृते महीपाल सरित्स्यात्सुखवाहिनी  ॥ १५९.८६ ॥  
तारयते तया धेन्वा सा सरिज्जलवाहिनी  ।  
सर्वान्कामानवाप्नोति ये दिव्या ये च मानुषाः  ॥ १५९.८७ ॥  
रोगी रोगाद्विमुक्तः स्याच्छाम्यन्ति परमापदः  ।  
स्वस्थे सहस्रगुणितमातुरे शतसम्मितम्  ॥ १५९.८८ ॥  
मृतस्यैव तु यद्दानं परोक्षे तत्समं स्मृतम्  ।  
स्वहस्तेन ततो देयं मृते कः कस्य दास्यति  ।  
इति मत्वा महाराज स्वदत्तं स्यान्महाफलम्  ॥ १५९.८९ ॥  
इत्येवमुक्तं तव धर्मसूनो दानं मया वैतरणीसमुत्थम्  ।  
शृणोति भक्त्या पठतीह सम्यक्स याति विष्णोः पदमप्रमेयम्  ॥ १५९.९० ॥  

श्रीमार्कण्डेय उवाच -  
प्राप्ते चाश्वयुजे मासि तस्मिन्कृष्णा चतुर्दशी  ।  
स्नात्वा कृत्वा ततः श्राद्धं सम्पूज्य च महेश्वरम्  ॥ १५९.९१ ॥  
पितृभ्यो दीयते दानं भक्तिश्रद्धासमन्वितैः  ।  
पश्चाज्जागरणं कुर्यात्सत्कथाश्रवणादिभिः  ॥ १५९.९२ ॥  
ततः प्रभातसमये स्नात्वा वै नर्मदाजले  ।  
तर्पणं विधिवत्कृत्वा पित्ःणां देवपूर्वकम्  ॥ १५९.९३ ॥  
सौवर्णे घृतसंयुक्तं दीपं दद्याद्द्विजातये  ।  
पश्चात्सम्भोजयेद्विप्रान् स्वयं चैव विमत्सरः  ॥ १५९.९४ ॥  
एवं कृते नरश्रेष्ठ न जन्तुर्नरकं व्रजेत् ।  
अवश्यमेव मनुजैर्द्रष्टव्या नारकी स्थितिः  ॥ १५९.९५ ॥  
अनेन विधिना कृत्वा न पश्येन्नरकान्नरः  ।  
तत्र तीर्थे मृतानां तु नराणां विधिना नृप  ॥ १५९.९६ ॥  
मन्वन्तरं शिवे लोके वासो भवति दुर्लभे  ।  
विमानेनार्कवर्णेन किङ्किणीशतशोभिना  ॥ १५९.९७ ॥  
स गच्छति महाभाग सेव्यमानोऽप्सरोगणैः  ।  
भुनक्ति विविधान्भोगानुक्तकालं न संशयः  ॥ १५९.९८ ॥  
पूर्णे चैव ततः काल इह मानुष्यतां गतः  ।  
सर्वव्याधिविनिर्मुक्तो जीवेच्च शरदां शतम्  ॥ १५९.९९ ॥  
प्राप्य चाश्वयुजे मासि कृष्णपक्षे चतुर्दशीम्  ।  
अहोरात्रोषितो भूत्वा पूजयित्वा महेश्वरम्  ।  
महापातकयुक्तोऽपि मुच्यते नात्र संशयः  ॥ १५९.१०० ॥  
अष्टाविंशतिकोट्यो वै नरकाणां युधिष्ठिर  ।  
विमुक्ता नरकैर्दुःखैः शिवलोकं व्रजन्ति ते  ॥ १५९.१०१ ॥  
तत्र भुक्त्वा महाभोगान्दिव्यैश्वर्यसमन्वितान्  ।  
लभन्ते मानुषं जन्म दुर्लभं भुवि मानवाः  ॥ १५९.१०२ ॥  

॥ इति  श्रीस्कन्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डेऽनरकेश्वरतीर्थमाहात्म्यवर्णनं नामैकोनषष्ट्युत्तरशततमोऽध्यायः ॥  


ऋKV अध्याय १६०  

श्रीमार्कण्डेय उवाच -  
ततो गच्छेत्पाण्डुपुत्र मोक्षतीर्थमनुत्तमम्  ।  
सेवितं देवगन्धर्वैर्मुनिभिश्च तपोधनैः  ॥ १६०.१ ॥  
बहवस्तन्न जानन्ति विष्णुमायाविमोहिताः  ।  
यत्र सिद्धा महाभागा ऋषयः सतपोधनाः  ॥ १६०.२ ॥  
पुलस्त्यः पुलहो विद्वान्क्रतुश्चैव महामतिः  ।  
प्राचेतसो वसिष्ठश्च दक्षो नारद एव च  ॥ १६०.३ ॥  
एते चान्ये महाभागाः सप्तसाहस्रसञ्ज्ञिताः  ।  
मोक्षं गताः सह सुतैस्तत्तीर्थं तेन मोक्षदम्  ॥ १६०.४ ॥  
तत्र प्रवाहमध्ये तु पतिता तमहा नदी  ।  
तत्र तत्सङ्गमं तीर्थं सर्वपापक्षयङ्करम्  ॥ १६०.५ ॥  
ऋग्यजुःसामसञ्ज्ञानामभ्यस्तानां तु यत्फलम्  ।  
सम्यग्जप्त्वा तु विधिना गायत्रीं तत्र तल्लभेत् ॥ १६०.६ ॥  
तत्र दत्तं हुतं जप्तं तीर्थसेवार्जितं फलम्  ।  
सर्वमक्षयतां याति मोक्षसाधनमुत्तमम्  ॥ १६०.७ ॥  
तत्र तीर्थे मृतानां तु सन्न्यासेन द्विजन्मनाम्  ।  
अनिवर्तिका गतिस्तेषां मोक्षतीर्थप्रभावतः  ॥ १६०.८ ॥  
एष ते विधिरुद्दिष्टः सङ्क्षेपेण मयानघ  ।  
व्युष्टिस्तीर्थस्य महती पुराणे याभिधीयते  ॥ १६०.९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मोक्षतीर्थमाहात्म्यवर्णनं नाम षष्ट्युत्तरशततमोऽध्यायः ॥  


ऋKV अध्याय १६१  

श्रीमार्कण्डेय उवाच -  
ततो गच्छेन्महाराज सर्पतीर्थमनुत्तमम्  ।  
यत्र सिद्धा महासर्पास्तपस्तप्त्वा युधिष्ठिर  ॥ १६१.१ ॥  
वासुकिस्तक्षको घोरः सार्प ऐरावतस्तथा  ।  
कालियश्च महाभागः कर्कोटकधनञ्जयौ  ॥ १६१.२ ॥  
शङ्खचूडो महातेजा धृतराष्ट्रो वृकोदरः  ।  
कुलिको वामनश्चैव तेषां ये पुत्रपौत्रिणः  ॥ १६१.३ ॥  
तत्र तीर्थे महापुण्ये तपस्तप्त्वा सुदुष्करम्  ।  
भुञ्जन्ति विविधान्भोगान्क्रीडन्ति च यथासुखम्  ॥ १६१.४ ॥  
तत्र तीर्थे तु यः स्नात्वा तर्पयेत्पितृदेवताः  ।  
वाजपेयफलं तस्य पुरा प्रोवाच शङ्करः  ॥ १६१.५ ॥  
स्नातानां सर्पतीर्थे तु नराणां भुवि भारत  ।  
सर्पवृश्चिकजातिभ्यो न भयं विद्यते क्वचित् ॥ १६१.६ ॥  
मृतो भोगवतीं गत्वा पूज्यमानो महोरगैः  ।  
नागकन्यापरिवृतो महाभोगपतिर्भवेत् ॥ १६१.७ ॥  
मार्गशीर्षस्य मासस्य कृष्णपक्षे च याष्टमी  ।  
सोपवासः शुचिर्भूत्वा लिङ्गं सम्पूरयेत्तिलैः  ।  
यथाविभवसारेण गन्धपुष्पैः समर्चयेत् ॥ १६१.८ ॥  
एवं विधाय विधिवत्प्रणिपत्य क्षमापयेत् ।  
तस्य यत्फलमुद्दिष्टं तच्छृणुष्व नरेश्वर  ॥ १६१.९ ॥  
तिलास्तत्र च यत्सङ्ख्याः पत्रपुष्पफलानि च  ।  
तावत्स्वर्गपुरे राजन्मोदते कालमीप्सितम्  ॥ १६१.१० ॥  
ततः स्वर्गात्परिभ्रष्टो जायते विमले कुले  ।  
सुरूपः सुभगश्चैव धनकोटिपतिर्भवेत् ॥ १६१.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सर्पतीर्थमाहात्म्यवर्णनं नामैकषष्ट्युत्तरशततमोऽध्यायः ॥  


ऋKV अध्याय १६२  

श्रीमार्कण्डेय उवाच -  
गोपेश्वरं ततो गच्छेत्सर्पक्षेत्रादनन्तरम्  ।  
यत्र स्नानेन चैकेन मुच्यन्ते पातकैर्नराः  ॥ १६२.१ ॥  
तत्र तीर्थे तु यः स्नात्वा कुरुते प्राणसङ्क्षयम्  ।  
स गच्छेद्यदि युक्तोऽपि पापेन शिवमन्दिरम्  ॥ १६२.२ ॥  
तत्र तीर्थे तु यः स्नात्वा पूजयेद्देवमीश्वरम्  ।  
मुच्यते सर्वपापैश्च रुद्रलोकं स गच्छति  ॥ १६२.३ ॥  
क्रीडित्वा च यथाकामं रुद्रलोके महातपाः  ।  
इह मानुष्यतां प्राप्य राजा भवति धार्मिकः  ॥ १६२.४ ॥  
हस्त्यश्वरथसम्पन्नो दासीदाससमन्वितः  ।  
पूज्यमानो नरेन्द्रैश्च जीवेद्वर्षशतं सुखी  ॥ १६२.५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गोपेश्वरतीर्थमाहात्म्यवर्णनं नाम द्विषष्ट्युत्तरशततमोऽध्यायः ॥  


ऋKV अध्याय १६३  

श्रीमार्कण्डेय उवाच -  
ततो गच्छेन्महाराज नागतीर्थमनुत्तमम्  ।  
आश्विनस्य सिते पक्षे पञ्चम्यां नियतः शुचिः  ॥ १६३.१ ॥  
रात्रौ जागरणं कृत्वा गन्धधूपनिवेदनैः  ।  
प्रभाते विमले स्नात्वा श्राद्धं कृत्वा यथाविधि  ॥ १६३.२ ॥  
मुच्यते सर्वपापेभ्यो नात्र कार्या विचारणा  ।  
तत्र तीर्थे तु यो राजन्प्राणत्यागं करिष्यति  ॥ १६३.३ ॥  
अनिवर्तिका गतिस्तस्य प्रोवाचेति शिवः स्वयम्  ॥ १६३.४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नागतीर्थमाहात्म्यवर्णनं नाम त्रिषष्ट्युत्तरशततमोऽध्यायः ॥  


ऋKV अध्याय १६४  

श्रीमार्कण्डेय उवाच -  
ततो गच्छेन्महाराज सांवौरं तीर्थमुत्तमम्  ।  
यत्र सन्निहितो भानुः पूज्यमानः सुरासुरैः  ॥ १६४.१ ॥  
तत्र ये पङ्गुतां प्राप्ताः शीर्णघ्राणनखा नराः  ।  
दद्रुमण्डलभिन्नाङ्गा मक्षिकाकृमिसङ्कुलाः  ॥ १६४.२ ॥  
मातापितृभ्यां रहिता भ्रातृभार्याविवर्जिताः  ।  
अनाथा विकला व्यङ्गा मग्ना ये दुःखसागरे  ॥ १६४.३ ॥  
तेषां नाथो जगद्योनिर्नर्मदातटमाश्रितः  ।  
सांवौरनाथो लोकानामार्तिहा दुःखनाशनः  ॥ १६४.४ ॥  
तत्र तीर्थे तु यः स्नात्वा मासमेकं निरन्तरम्  ।  
पूजयेद्भास्करं देवं तस्य पुण्यफलं शृणु  ॥ १६४.५ ॥  
यत्फलं चोत्तरे पार्थ तथा वै पूर्वसागरे  ।  
दक्षिणे पश्चिमे स्नात्वा तत्र तीर्थे तु तत्फलम्  ॥ १६४.६ ॥  
कौमारे यौवने पापं वार्द्धके यच्च सञ्चितम्  ।  
तत्प्रणश्यति सांवौरे स्नानमात्रान्न संशयः  ॥ १६४.७ ॥  
न व्याधिर्नैव दारिद्र्यं न चैवेष्टवियोजनम्  ।  
सप्तजन्मानि राजेन्द्र सांवौरपरिसेवनात् ॥ १६४.८ ॥  
सप्तम्यामुपवासेन तद्दिने चाप्युपोषिते  ।  
स तत्फलमवाप्नोति तत्र स्नात्वा न संशयः  ॥ १६४.९ ॥  
रक्तचन्दनमिश्रेण यदर्घ्येण फलं स्मृतम्  ।  
तत्र तीर्थे नृपश्रेष्ठ स्नात्वा तत्फलमाप्नुयात् ॥ १६४.१० ॥  
नर्मदासलिलं रम्यं सर्वपातकनाशनम्  ।  
निरीक्षितं विशेषेण सांवौरेण महात्मना  ॥ १६४.११ ॥  
ते धन्यास्ते महात्मानस्तेषां जन्म सुजीवितम्  ।  
स्नात्वा पश्यन्ति देवेशं सांवौरेश्वरमुत्तमम्  ॥ १६४.१२ ॥  
सूर्यलोके वसेत्तावद्यावदाभूतसम्प्लवम्  ॥ १६४.१३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सांवौरेश्वरतीर्थमाहात्म्यवर्णनं नाम चतुःषष्ट्युत्तरशततमोऽध्यायः ॥  


ऋKV अध्याय १६५  

श्रीमार्कण्डेय उवाच -  
नर्मदादक्षिणे कूले सिद्धेश्वरमिति श्रुतम्  ।  
तीर्थं परं महाराज सिद्धैः कृतमिति प्रभो  ॥ १६५.१ ॥  
तत्र तीर्थं महापुण्यं सर्वतीर्थेषु पावनम्  ।  
नर्मदाया महाराज दक्षिणं कूलमाश्रितम्  ॥ १६५.२ ॥  
तत्र तीर्थे नरः स्नात्वा तर्पयेत्पितृदेवताः  ।  
श्राद्धं तत्रैव यो दद्यात्पित्ःनुद्दिश्य भारत  ॥ १६५.३ ॥  
तृप्यन्ति पितरस्तस्य द्वादशाब्दान्न संशयः  ।  
तत्र तीर्थे तु यो भक्त्या स्नात्वा पूजयते शिवम्  ॥ १६५.४ ॥  
रात्रौ जागरणं कृत्वा पठेत्पौराणिकीं कथाम्  ।  
ततः प्रभाते विमले स्नानं कुर्याद्यथाविधि  ॥ १६५.५ ॥  
वीक्षते गिरिजाकान्तं स गच्छेत्परमां गतिम्  ।  
पुरा सिद्धा महाभागाः कपिलाद्या महर्षयः  ॥ १६५.६ ॥  
जपन्तश्च परं ब्रह्म योगसिद्धा महाव्रताः  ।  
सिद्धिं ते परमां प्राप्ता नर्मदायाः प्रभावतः  ॥ १६५.७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरतीर्थमाहात्म्यवर्णनं नाम पञ्चषष्ट्युत्तरशततमोऽध्यायः ॥  


ऋKV अध्याय १६६  

मार्कण्डेय उवाच -  
ततः सिद्धेश्वरी देवी वैष्णवी पापनाशिनी  ।  
आनन्दं परमं प्राप्ता दृष्ट्वा स्थानं सुशोभनम्  ॥ १६६.१ ॥  
तत्र तीर्थे नरः स्नात्वा पूजयेत्पितृदेवताः  ।  
देवीं पश्यति यो भक्त्या मुच्यते सर्वपातकैः  ॥ १६६.२ ॥  
मृतवत्सा तु या नारी वन्ध्या स्त्रीजननी तथा  ।  
पुत्रं सा लभते नारी शीलवन्तं गुणान्वितम्  ॥ १६६.३ ॥  
तत्र तीर्थे तु यः स्नात्वा पश्येद्देवीं सुभक्तितः  ।  
अष्टम्यां वा चतुर्दश्यां सर्वकालेऽथवा नृप  ॥ १६६.४ ॥  
सङ्गमे तु ततः स्नाता नारी वा पुरुषोऽपि वा  ।  
पुत्रं धनं तथा देवी ददाति परितोषिता  ॥ १६६.५ ॥  
गोत्ररक्षां प्रकुरुते दृष्टा देवी सुपूजिता  ।  
प्रजां च पाति सततं पूज्यमाना न संशयः  ॥ १६६.६ ॥  
नवम्यां च महाराज स्नात्वा देवीमुपोषितः  ।  
पूजयेत्परया भक्त्या श्रद्धापूतेन चेतसा  ॥ १६६.७ ॥  
स गच्छेत्परमं लोकं यः सुरैरपि दुर्लभः  ॥ १६६.८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सिद्धेश्वरतीर्थमाहात्म्यवर्णनं नाम षट्षष्ट्युत्तरशततमोऽध्यायः ॥  


ऋKV अध्याय १६७  

युधिष्ठिर उवाच -  
नर्मदादक्षिणे कूले त्वच्चिह्नेनोपलक्षितम्  ।  
तीर्थमेतन्ममाख्याहि सम्भवं च महामुने  ॥ १६७.१ ॥  

मार्कण्डेय उवाच -  
पुरा कृतयुगस्यादौ दक्षिणे गिरिमुत्तमम्  ।  
विन्ध्यं सर्वगुणोपेतं नियतो नियताशनः  ॥ १६७.२ ॥  
ऋषिसङ्घैः कृतातिथ्यो दण्डके न्यवसं चिरम्  ।  
उषित्वा सुचिरं कालं वर्षाणामयुतं सुखी  ॥ १६७.३ ॥  
तानृषीन् समनुज्ञाप्य शिष्यैरनुगतस्ततः  ।  
निवृत्तः सुमहाभाग नर्मदाकूलमागतः  ॥ १६७.४ ॥  
पुण्यं च रमणीयं च सर्वपापविनाशनम्  ।  
कृत्वाहमास्पदं तत्र द्विजसङ्घसमायुतः  ॥ १६७.५ ॥  
ब्रह्मचारिभिराकीर्णं गार्हस्थ्ये सुप्रतिष्ठितैः  ।  
वानप्रस्थैश्च यतिभिर्यताहारैर्यतात्मभिः  ॥ १६७.६ ॥  
तपस्विभिर्महाभागैः कामक्रोधविवर्जितैः  ।  
तत्राहं वर्षमयुतं तपः कृत्वा सुदारुणम्  ॥ १६७.७ ॥  
आराधयं वासुदेवं प्रभुं कर्तारमीश्वरम्  ।  
जपंस्तपोभिर्नियमैर्नर्मदाकूलमाश्रितः  ॥ १६७.८ ॥  
ततस्तौ वरदौ देवौ समायातौ युधिष्ठिर  ।  
प्रत्यक्षौ भास्करौ राजन्नुमाश्रीभ्यां विभूषितौ  ॥ १६७.९ ॥  
प्रणम्याहं ततो देवौ भक्तियुक्तो वचोऽब्रुवम्  ।  
भवन्तौ प्रार्थयामि स्म वरार्हौ वरदौ शिवौ  ॥ १६७.१० ॥  
धर्मस्थितिं महाभागौ भक्तिं वानुत्तमां युवाम्  ।  
अजरो व्याधिरहितः पञ्चविंशतिवर्षवत् ।  
अस्मिन्स्थाने सदा स्थेयं सह देवैरसंशयम्  ॥ १६७.११ ॥  
एवमुक्तौ मया पार्थ तौ देवौ कृष्णशङ्करौ  ।  
मामूचतुः प्रहृष्टौ तौ निवासार्थं युधिष्ठिर  ॥ १६७.१२ ॥  
देवावूचतुः  ।  
अस्मिन्स्थाने स्थितौ विद्धि सह देवैः सवासवैः  ।  
एवमुक्त्वा ततो देवौ तत्रैवान्तरधीयताम्  ॥ १६७.१३ ॥  
अहं च स्थापयित्वा तौ शङ्करं कृष्णमव्ययम्  ।  
कृतकृत्यस्ततो जातः सम्पूज्य सुसमाहितः  ॥ १६७.१४ ॥  
तस्मिंस्तीर्थे नरः स्नात्वा पूजयेत्परमेश्वरम्  ।  
मार्कण्डेश्वरनाम्ना वै विष्णुं त्रिभुवनेश्वरम्  ॥ १६७.१५ ॥  
स गच्छेत्परमं स्थानं वैष्णवं शैवमेव च  ।  
घृतेन पयसा वाथ दध्ना च मधुना तथा  ॥ १६७.१६ ॥  
नार्मदेनोदकेनाथ गन्धधूपैः सुशोभनैः  ।  
पुष्पोपहारैश्च तथा नैवेद्यैर्नियतात्मवान्  ॥ १६७.१७ ॥  
एवं विष्णोः प्रकुर्वीत जागरं भक्तितत्परः  ।  
स्नानादीनि तथा राजन्प्रयतः शुचिमानसः  ॥ १६७.१८ ॥  
ज्येष्ठे मासि सिते पक्षे चतुर्दश्यामुपोषितः  ।  
द्वादश्यां कारयेद्देवपूजनं वैष्णवो नरः  ॥ १६७.१९ ॥  
एवं कृत्वा चतुर्दश्यामेकादश्यां नरोत्तम  ।  
वैष्णवं लोकमाप्नोति विष्णुतुल्यो भवेन्नरः  ॥ १६७.२० ॥  
माहेश्वरे च राजेन्द्र गणवन्मोदते पुरे  ।  
श्राद्धं च कुरुते तत्र पित्ःनुद्दिश्य सुस्थिरः  ॥ १६७.२१ ॥  
तस्य ते ह्यक्षयां तृप्तिं प्राप्नुवन्ति न संशयः  ।  
नर्मदायां द्विजः स्नात्वा मौनी नियतमानसः  ॥ १६७.२२ ॥  
उपास्य सन्ध्यां तत्रस्थो जपं कृत्वा सुशोभनम्  ।  
तर्पयित्वा पित्ःन्देवान्मनुष्यांश्च यथाविधि  ॥ १६७.२३ ॥  
कृष्णस्य पुरतः स्थित्वा मार्कण्डेशस्य वा पुनः  ।  
ऋग्यजुःसाममन्त्रांश्च जपेदत्र प्रयत्नतः  ॥ १६७.२४ ॥  
ऋचमेकां जपेद्यस्तु ऋग्वेदस्य फलं लभेत् ।  
यजुर्वेदस्य यजुषा साम्ना सामफलं लभेत् ॥ १६७.२५ ॥  
एकस्मिन्भोजिते विप्रे कोटिर्भवति भोजिता  ।  
मृतप्रजा तु या नारी वन्ध्या स्त्रीजननी तथा  ॥ १६७.२६ ॥  
रुद्रांस्तु विधिवज्जप्त्वा ब्राह्मणो वेदतत्त्ववित् ।  
लिङ्गस्य दक्षिणे पार्श्वे स्थापयेत्कलशं शिवम्  ॥ १६७.२७ ॥  
रुद्रैकादशभिर्मन्त्रैः स्नापयेत्कलशाम्भसा  ।  
पुत्रमाप्नोति राजेन्द्र दीर्घायुषमकल्मषम्  ॥ १६७.२८ ॥  
मार्कण्डेश्वरवृक्षान्यो दूरस्थानपि पश्यति  ।  
ब्रह्महत्यादिपापेभ्यो मुच्यते शङ्करोऽब्रवीत् ॥ १६७.२९ ॥  
य इदं शृणुयाद्भक्त्या पठेद्वा नृपसत्तम  ।  
सर्वपापविशुद्धात्मा जायते नात्र संशयः  ॥ १६७.३० ॥  
इदं यशस्यमायुष्यं धन्यं दुःखप्रणाशनम्  ।  
पठतां शृण्वतां वापि सर्वपापप्रमोचनम्  ॥ १६७.३१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मार्कण्डेश्वरतीर्थमाहात्म्यवर्णनं नाम सप्तषष्ट्युत्तरशततमोऽध्यायः ॥  


ऋKV अध्याय १६८  

श्रीमार्कण्डेय उवाच -  
नर्मदादक्षिणे रोधस्यङ्कूरेश्वरमुत्तमम्  ।  
तीर्थं सर्वगुणोपेतं त्रिषु लोकेषु विश्रुतम्  ॥ १६८.१ ॥  
यत्र सिद्धं महारक्ष आराध्य तु महेश्वरम्  ।  
शङ्करं जगतः प्राणं स्मृतिमात्रावहारिणम्  ॥ १६८.२ ॥  

युधिष्ठिर उवाच -  
किं तद्रक्षो द्विजश्रेष्ठ किन्नाम कस्य वान्वये  ।  
एतद्विस्तरतः सर्वं कथयस्व ममानघ  ॥ १६८.३ ॥  
अज्ञानतिमिरान्धा ये पुमांसः पापकारिणः  ।  
युष्मद्विधैर्दीपभूतैः पश्यन्ति सचराचरम्  ॥ १६८.४ ॥  
धर्मपुत्रवचः श्रुत्वा मार्कण्डेयो मुनीश्वरः  ।  
स्मितं कृत्वा बभाषे तां कथां पापप्रणाशनीम्  ॥ १६८.५ ॥  

मार्कण्डेय उवाच -  
मानसो ब्रह्मणः पुत्रः पुलस्त्यो नाम पार्थिव  ।  
वेदशास्त्रप्रवक्ता च साक्षाद्वेधा इवापरः  ॥ १६८.६ ॥  
तृणबिन्दुसुता तस्य भार्यासीत्परमेष्ठिनः  ।  
तस्य धर्मप्रसङ्गेन पुत्रो जातो महामनाः  ॥ १६८.७ ॥  
यस्माद्वेदेतिहासैश्च सषडङ्गपदक्रमाः  ।  
विश्रान्ता ब्रह्मणा दत्ता नाम विश्रवसेति च  ॥ १६८.८ ॥  
कस्मिंश्चिदथ काले च भरद्वाजो महामुनिः  ।  
स्वसुतां प्रददौ राजन्मुदा विश्रवसे नृप  ॥ १६८.९ ॥  
स तया रमते सार्धं पौलोम्या मघवा इव  ।  
मुदा परमया राजन्ब्राह्मणो वेदवित्तमः  ॥ १६८.१० ॥  
केनचित्त्वथ कालेन पुत्रः पुत्रगुणैर्युतः  ।  
जज्ञे विश्रवसो राजन्नाम्ना वैश्रवणः श्रुतः  ॥ १६८.११ ॥  
सोऽपि मौनव्रतं कृत्वा बालभावाद्युधिष्ठिर  ।  
सर्वभूताभयं दत्त्वा चचार परमं व्रतम्  ॥ १६८.१२ ॥  
तस्य तुष्टो महादेवो ब्रह्मा ब्रह्मर्षिभिः सह  ।  
सखित्वं चेश्वरो दत्त्वा धनदत्वं जगाम ह  ॥ १६८.१३ ॥  
यमेन्द्रवरुणानां च चतुर्थस्त्वं भविष्यसि  ।  
ब्रह्माप्युक्त्वा जगामाशु लोकपालत्वमीप्सितम्  ॥ १६८.१४ ॥  
ततस्त्वनन्तरे काले कैकसी नाम राक्षसी  ।  
पातालं भूतलं त्यक्त्वा विश्रवं चकमे पतिम्  ॥ १६८.१५ ॥  
पुत्रोऽथ रावणो जातस्तस्या भरतसत्तम  ।  
कुम्भकर्णो महारक्षो धर्मात्मा च विभीषणः  ॥ १६८.१६ ॥  
कुम्भश्चैव विकुम्भश्च कुम्भकर्णसुतावुभौ  ।  
महाबलौ महावीर्यौ महान्तौ पुरुषोत्तम  ॥ १६८.१७ ॥  
अङ्कूरो राक्षसश्रेष्ठः कुम्भस्य तनयो महान्  ।  
विभीषणं च गुणवद्दृष्ट्वैवं राक्षसोत्तमः  ॥ १६८.१८ ॥  
ततः स यौवनं प्राप्य ज्ञात्वा रक्षः पितामहम्  ।  
परं निर्वेदमापन्नश्चचार सुमहत्तपः  ॥ १६८.१९ ॥  
दक्षिणं पश्चिमं गत्वा सागरं पूर्वमुत्तरम्  ।  
नर्मदायां प्रसङ्गेन ह्यङ्कूरो राक्षसेश्वरः  ॥ १६८.२० ॥  
तपश्चचार सुमहद्दिव्यं वर्षशतं किल  ।  
ततस्तुष्टो महादेवः साक्षात्परपुरञ्जयः  ॥ १६८.२१ ॥  
वरेण छन्दयामास राक्षसं वृषकेतनः  ।  
वरं वृणीष्व भद्रं ते तव दास्यामि सुव्रत  ॥ १६८.२२ ॥  
प्रोवाच राक्षसो वाक्यं देवदेवं महेश्वरम्  ।  
वरदं सोऽग्रतो दृष्ट्वा प्रणम्य च पुनःपुनः  ॥ १६८.२३ ॥  
यदि तुष्टो महादेव वरदोऽसि सुरेश्वर  ।  
दुर्लभं सर्वभूतानाममरत्वं प्रयच्छ मे  ॥ १६८.२४ ॥  
मम नाम्ना स्थितोऽनेन वरेण त्रिपुरान्तक  ।  
सदा सन्निहितोऽप्यत्र तीर्थे भवितुमर्हसि  ॥ १६८.२५ ॥  

ईश्वर उवाच -  
यावद्विभीषणमतं यावद्धर्मनिषेवणम्  ।  
करिष्यसि दृढात्मा त्वं तावदेतद्भविष्यति  ॥ १६८.२६ ॥  
एवमुक्त्वा ययौ देवः सर्वदैवतपूजितः  ।  
विमानेनार्कवर्णेन कैलासं धरणीधरम्  ॥ १६८.२७ ॥  
गते चादर्शनं देवे स्नात्वाचम्य विधानतः  ।  
स्थापयामास राजेन्द्र ह्यङ्कूरेश्वरमुत्तमम्  ॥ १६८.२८ ॥  
गन्धपुष्पैस्तथा धूपैर्वस्त्रालङ्कारभूषणैः  ।  
पताकैश्चामरैश्छत्रैर्जयशब्दादिमङ्गलैः  ॥ १६८.२९ ॥  
पूजयित्वा सुरेशानं स्तोत्रैर्हृद्यैः सुपुष्कलैः  ।  
जगाम भवनं रक्षो यत्र राजा विभीषणः  ॥ १६८.३० ॥  
पूजितः स यथान्यायं दानसन्मानगौरवैः  ।  
सौदर्ये स्थापितो भावे सोऽवात्सीत्परयामुदा  ॥ १६८.३१ ॥  
तत्र तीर्थे तु यः स्नात्वा पूजयेत्परमेश्वरम्  ।  
अङ्कूरेश्वरनामानं सोऽश्वमेधफलं लभेत् ॥ १६८.३२ ॥  
माण्डव्यखातमारभ्य सङ्गमं वापि यच्छुभम्  ।  
रेवाया आमलक्याश्च देवक्षेत्रं महेश्वरम्  ॥ १६८.३३ ॥  
माण्डव्यखातात्पश्चिमतस्तीर्थं तदङ्कूरेश्वरम्  ।  
तत्र तीर्थे नरः स्नात्वा शुचिः प्रयतमानसः  ॥ १६८.३४ ॥  
सन्ध्यामाचम्य यत्नेन जपं कृत्वाथ भारत  ।  
तर्पयित्वा पित्ःन्देवान्मनुष्यान् भरतर्षभ  ॥ १६८.३५ ॥  
सचैलः क्लिन्नवसनो मौनमास्थाय संयतः  ।  
अष्टम्यां वा चतुर्दश्यामुपोष्य विधिवन्नरः  ॥ १६८.३६ ॥  
पूजां यः कुरुते राजंस्तस्य पुण्यफलं शृणु  ।  
साग्रं तु योजनशतं तीर्थान्यायतनानि च  ॥ १६८.३७ ॥  
भवन्ति तानि दृष्टानि ततः पापैः प्रमुच्यते  ।  
तत्र तीर्थे तु यद्दानं देवमुद्दिश्य दीयते  ॥ १६८.३८ ॥  
स्नात्वा तु विधिवत्पात्रे तदक्षयमुदाहृतम्  ।  
होमाद्दशगुणं प्रोक्तं फलं जाप्ये ततोऽधिकम्  ॥ १६८.३९ ॥  
त्रिगुणं चोपवासेन स्नानेन च चतुर्गुणम्  ।  
सन्न्यासं कुरुते यस्तु प्राणत्यागं करोति वा  ॥ १६८.४० ॥  
अनिवर्तिका गतिस्तस्य रुद्रलोकादसंशयम्  ।  
कृमिकीटपतङ्गानां तत्र तीर्थे युधिष्ठिर  ।  
अङ्कूरेश्वरनामाख्ये मृतानां सुगतिर्भवेत् ॥ १६८.४१ ॥  
एतत्ते कथितं राजन्नङ्कूरेश्वरसम्भवम्  ।  
तीर्थं सर्वगुणोपेतं परमं पापनाशनम्  ॥ १६८.४२ ॥  
येऽपि शृण्वन्ति भक्त्येदं कीर्त्यमानं महाफलम्  ।  
लभन्ते नात्र सन्देहः शिवस्य भुवनं हि ते  ॥ १६८.४३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अङ्कूरेश्वरतीर्थमाहात्म्यवर्णनं नामाष्टषष्ट्युत्तरशततमोऽध्यायः ॥  


ऋKV अध्याय १६९  

श्रीमार्कण्डेय उवाच -  
ततो गच्छेत्परं तीर्थं पुण्यं पापप्रणाशनम्  ।  
माण्डव्यो यत्र संसिद्ध ऋषिर्नारायणस्तथा  ॥ १६९.१ ॥  
नारायणेन शुश्रूषा शूलस्थेन कृता पुरा  ।  
तत्र स्नात्वा महाराज मुच्यते पापकञ्चुकात् ॥ १६९.२ ॥  

युधिष्ठिर उवाच -  
आश्चर्यमेतल्लोकेषु यत्त्वया कथितं मुने  ।  
न दृष्टं न श्रुतं तात शूलस्थेन तपः कृतम्  ॥ १६९.३ ॥  
एतत्सर्वं कथय मे ऋषिभिः सहितस्य वै  ।  
अस्य तीर्थस्य माहात्म्यं माण्डव्यस्य कुतूहलात् ॥ १६९.४ ॥  

श्रीमार्कण्डेय उवाच -  
शृणु राजन्यथावृत्तपुरा त्रेतायुगे क्षितौ  ।  
लोकपालोपमो राजा देवपन्नो महामतिः  ॥ १६९.५ ॥  
धर्मज्ञश्च कृतज्ञश्च यज्वा दानरतः सदा  ।  
प्रजा ररक्ष यत्नेन पिता पुत्रानिवौरसान्  ॥ १६९.६ ॥  
दात्यायनी प्रिया भार्या तस्य राज्ञो वशानुगा  ।  
हारनूपुरघोषेण झङ्काररवनादिता  ॥ १६९.७ ॥  
परस्परं तयोः प्रीतिर्वर्धतेऽनुदिनं नृप  ।  
वंशस्तम्बे स्थितो राजा संशास्ति पृथिवीमिमाम्  ॥ १६९.८ ॥  
हस्त्यश्वरथसम्पूर्णां धनवाहनसंयुताम्  ।  
अलङ्कृतो गुणैः सर्वैरनपत्यो महीपतिः  ॥ १६९.९ ॥  
दुःखेन महताविष्टः सन्तप्तः सन्ततिं विना  ।  
स्नानहोमरतो नित्यं द्वादशाब्दानि भारत  ॥ १६९.१० ॥  
व्रतोपवासनियमैः पत्नीभिः सह तस्थिवान्  ।  
आराधयद्भगवतीं चामुण्डां मुण्डमर्दिनीम्  ॥ १६९.११ ॥  
स्तोत्रैरनेकैर्भक्त्या च पूजाविधिसमाधिना  ।  
जय वाराहि चामुण्डे जय देवि त्रिलोचने  ॥ १६९.१२ ॥  
ब्राह्मि रौद्रि च कौमारि कात्यायनि नमोऽस्तु ते  ।  
प्रचण्डे भैरवे रौद्रि योगिन्याकाशगामिनि  ॥ १६९.१३ ॥  
नास्ति किञ्चित्त्वया हीनं त्रैलोक्ये सचराचरे  ।  
राज्ञा स्तुता च सन्तुष्टा देवी वचनमब्रवीत् ॥ १६९.१४ ॥  
वरयस्व यथाकामं यस्ते मनसि वर्तते  ।  
आराधिता त्वया भक्त्या तुष्टा दास्यामि ते वरम्  ॥ १६९.१५ ॥  

देवपन्न उवाच -  
यदि तुष्टासि देवेशि वरार्हो यदि वाप्यहम्  ।  
पुत्रसन्तानरहितं सन्तप्तं मां समुद्धर  ॥ १६९.१६ ॥  
सन्तानं नय मे वृद्धिं गोत्ररक्षां कुरुष्व मे  ।  
अपुत्रिणां गृहाणीह श्मशानसदृशानि हि  ॥ १६९.१७ ॥  
पितरस्तस्य नाश्नन्ति देवता ऋषिभिः सह  ।  
क्रियमाणेऽप्यहरहः श्राद्धे मत्पितरः सदा  ॥ १६९.१८ ॥  
दर्शयन्ति सदात्मानं स्वप्ने क्षुत्पीडितं मम  ।  
इति राज्ञो वचः श्रुत्वा देवी ध्यानमुपागता  ॥ १६९.१९ ॥  
दिव्येन चक्षुषा दृष्टं त्रैलोक्यं सचराचरम्  ।  
प्रसन्नवदना देवी राजानमिदमब्रवीत् ॥ १६९.२० ॥  
सन्तानं नास्ति ते राजंस्त्रैलोक्ये सचराचरे  ।  
यजस्व यज्ञपुरुषमपत्यं नास्ति तेऽन्यथा  ॥ १६९.२१ ॥  
मया दृष्टं महीपाल त्रैलोक्यं दिव्यचक्षुषा  ।  
एवमुक्त्वा गता देवी राजा स्वगृहमागमत् ॥ १६९.२२ ॥  
इयाज यज्ञपुरुषं सञ्जाता कन्यका ततः  ।  
तेजस्विनी रूपवती सर्वलोकमनोहरा  ॥ १६९.२३ ॥  
देवगन्धर्वलोकेऽपि तादृशी नास्ति कामिनी  ।  
तस्या नाम कृतं पित्रा हर्षात्कामप्रमोदिनी  ॥ १६९.२४ ॥  
ततः कालेन ववृधे रूपेणास्तम्भयज्जगत् ।  
हंसलीलागतिः सुभ्रूः स्तनभारावनामिता  ॥ १६९.२५ ॥  
रक्तमाल्याम्बरधरा कुण्डलाभरणोज्ज्वला  ।  
दिव्यानुलेपनवती सखीभिः सा सुरक्षिता  ॥ १६९.२६ ॥  
कुचमध्यगतो हारो विद्युन्मालेव राजते  ।  
भ्रमराञ्चितकेशी सा बिम्बोष्ठी चारुहासिनी  ॥ १६९.२७ ॥  
कर्णान्तप्राप्तनेत्राभ्यां पिबन्तीवाथ कामिनः  ।  
चन्द्रताम्बूलसौरभ्यैराकर्षन्तीव मन्मथम्  ॥ १६९.२८ ॥  
कम्बुग्रीवा चारुमध्या ताम्रपादाङ्गुलीनखा  ।  
निम्ननाभिः सुजघना रम्भोरू सुदती शुभा  ॥ १६९.२९ ॥  
मातापितृसुहृद्वर्गे क्रीडानन्दविवर्धिनी  ।  
एकस्मिन्दिवसे बाला सखीवृन्दसमन्विता  ॥ १६९.३० ॥  
चन्दनागरुताम्बूलधूपसौमनसाञ्चिता  ।  
गृहीत्वा पुष्पधूपादि गता देवीप्रपूजने  ॥ १६९.३१ ॥  
तडागतट उत्सृज्य भूषणान्यङ्गवेष्टकान्  ।  
चक्रुः सरसिताः क्रीडां जलमध्यगतास्तदा  ॥ १६९.३२ ॥  
क्रीडन्तीं तामवेक्ष्याथ ससखीं विमले जले  ।  
राक्षसः शम्बरो नाम श्येनरूपेण चागमत् ॥ १६९.३३ ॥  
गृहीता जलमध्यस्था तेन सा काममोदिनी  ।  
खमुत्पपात दुष्टात्मा गृहीत्वाभरणान्यपि  ॥ १६९.३४ ॥  
वायुमार्गं गतः सोऽथ कामिन्या सह भारत  ।  
अपतन्कुण्डलादीनि यत्र तोये महामुनिः  ॥ १६९.३५ ॥  
माण्डव्यो नर्मदातीरे काष्ठवत्सञ्जितेन्द्रियः  ।  
लीनो माहेश्वरे स्थाने नारायणपदे परे  ॥ १६९.३६ ॥  
तस्य चानुचरो भ्राता भ्रातुः शुश्रूषणे रतः  ।  
तपोजपकृशीभूतो दध्यौ देवं जनार्दनम्  ॥ १६९.३७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे काममोदिनीहरणवर्णनं नामैकोनसप्तत्यधिशततमोऽध्यायः ॥  


ऋKV अध्याय १७०  

श्रीमार्कण्डेय उवाच -  
कामप्रमोदिनीसख्यो नीयमानां च तेन तु  ।  
दृष्ट्वा ताश्चुक्रुशुः सर्वा निःसृत्य जलमध्यतः  ॥ १७०.१ ॥  
गता राजगृहे सर्वाः कथयन्ति सुदुःखिताः  ।  
कामप्रमोदिनी राजन्हृता श्येनेन पक्षिणा  ॥ १७०.२ ॥  
क्रीडन्ती च जलस्थाने तडागे देवसन्निधौ  ।  
अन्वेष्या च त्वया राजंस्तस्य मार्गं विजानता  ॥ १७०.३ ॥  
तासां तद्वचनं श्रुत्वा देवपन्नः सुदुःखितः  ।  
हाहेत्युक्त्वा समुत्थाय रुदमानो वरासनात् ॥ १७०.४ ॥  
मन्त्रिभिः सहितस्तस्मिंस्तडागे जलसन्निधौ  ।  
न चिह्नं न च पन्थानं दृष्ट्वा दुःखान्मुमोह च  ॥ १७०.५ ॥  
तस्य राज्ञस्तु दुःखेन दुःखितो नागरो जनः  ।  
क्षणेनाश्वासितो राजा मन्त्रिभिः सपुरोहितैः  ॥ १७०.६ ॥  
किं कुर्म इत्युवाचेदमस्मिन्काले विधीयताम्  ।  
सर्वैस्तत्संविदं कृत्वा वाहिनीं चतुरङ्गिणीम्  ॥ १७०.७ ॥  
प्रेषयामि दिशः सर्वा हस्त्यश्वरथसङ्कुला  ।  
वादित्राणि च वाद्यन्ते व्याकुलीभूतसङ्कुले  ॥ १७०.८ ॥  
नाराचैस्तोमरैर्भल्लैः खड्गैः परश्वधादिभिः  ।  
राजा सन्नाहबद्धोऽभूद्गनं ग्रसते किल  ॥ १७०.९ ॥  
न देवो न च गन्धर्वो न दैत्यो न च राक्षसः  ।  
किं करिष्यति राजाद्य न जाने रोषनिष्कृतिम्  ॥ १७०.१० ॥  
नागरोऽपि जनस्तत्र दृष्ट्वा चकितमानसः  ।  
चतुर्दशसहस्राणि दन्तिनां सृणिधारिणाम्  ॥ १७०.११ ॥  
अश्वारोहसहस्राणि ह्यशीतिः शस्त्रपाणिनाम्  ।  
रथानां त्रिसहस्राणि विंशतिर्भरतर्षभ  ॥ १७०.१२ ॥  
सङ्ग्रामभेरीनिनदैः खुररेणुर्नभोगता  ।  
एतस्मिन्नन्तरे तात रक्षको नगरस्य हि  ॥ १७०.१३ ॥  
गृहीत्वाभरणं तस्यास्त्वङ्गप्रत्यङ्गिकं तथा  ।  
कुण्डलाङ्गदकेयूरहारनूपुरझल्लरीः  ॥ १७०.१४ ॥  
निवेद्याकथयद्राज्ञे मया दृष्टं त्ववेक्षणात् ।  
तापसानामाश्रमे तु माण्डव्यो यत्र तिष्ठति  ॥ १७०.१५ ॥  
तापसैर्वेष्टितो यत्र ददृशे तत्र सन्निधौ  ।  
दण्डवासिवचः श्रुत्वा प्रत्यक्षाङ्गविभूषणम्  ॥ १७०.१६ ॥  
स क्रोधरक्तनयनो मन्त्रिणो वीक्ष्य नैगमान्  ।  
ईदृग्भूतसमाचारो ब्राह्मणो नगरे मम  ॥ १७०.१७ ॥  
चौरचर्यां व्रतच्छन्नः परद्रव्यापहरकः  ।  
तेन कन्या हृता मेऽद्य तपस्विपापकर्मिणा  ॥ १७०.१८ ॥  
शाकुन्तं रूपमास्थाय जलस्थो गगनं ययौ  ।  
पाखण्डिनो विकर्मस्थान् बिडालव्रतिकाञ्छठान्  ॥ १७०.१९ ॥  
चाटुतस्करदुर्वृत्तान् हन्यान्नस्त्यस्य पातकम्  ।  
न द्रष्टव्यो मया पापः स्तेयी कन्यापहारकः  ॥ १७०.२० ॥  
शूलमारोप्यतां क्षिप्रं न विचारस्तु तस्य वै  ।  
स च वध्यो मया दुष्टो रक्षोरूपी तपोधनः  ॥ १७०.२१ ॥  
एवं ब्रुवंश्चलन्क्रोधादादिश्य दण्डवासिनम्  ।  
कार्याकार्यं न विज्ञाय शूलमारोपयद्द्विजम्  ॥ १७०.२२ ॥  
पौरा जानपदाः सर्वे अश्रुपूर्णमुखास्तदा  ।  
हाहेत्युक्त्वा रुदन्त्यन्ये वदन्ति च पृथक्पृथक् ॥ १७०.२३ ॥  
कुत्सितं च कृतं कर्म राज्ञा चण्डालचारिणा  ।  
ब्राह्मणो नैव वध्यो हि विशेषेण तपोवृतः  ॥ १७०.२४ ॥  
यदि रोषसमाचारो निर्वास्यो नगराद्बहिः  ।  
न जातु ब्राह्मणं हन्यात्सर्वपापेऽप्यवस्थितम्  ॥ १७०.२५ ॥  
राष्ट्रादेनं बहिष्कुर्यात्समग्रधनमक्षतम्  ।  
नाश्नाति च गृहे राजन्नाग्निर्नगरवासिनाम्  ।  
सर्वेऽप्युद्विग्नमनसो गृहव्याप्तिविवर्जिताः  ॥ १७०.२६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे माण्डव्यशूलारोपणवर्णनं नाम सप्तत्यधिकशततमोऽध्यायः ॥  


ऋKV अध्याय १७१  

श्रीमार्कण्डेय उवाच -  
कथितं ब्राह्मणं द्रष्टुं शूले क्षिप्तं तपोधनैः  ।  
नारायणसमीपे तु गताः सर्वे महर्षयः  ॥ १७१.१ ॥  
नारदो देवलो रैभ्यो यमः शातातपोऽङ्गिराः  ।  
वसिष्ठो जमदग्निश्च याज्ञवल्क्यो बृहस्पतिः  ॥ १७१.२ ॥  
कश्यपोऽत्रिर्भरद्वाजो विश्वामित्रोऽरुणिर्मुनिः  ।  
वालखिल्यादयोऽन्ये च सर्वेऽप्यृषिगणान्वयाः  ॥ १७१.३ ॥  
ददृशुः शूलमारूढं माण्डव्यमृषिपुङ्गवाः  ।  
प्रोचुर्नारायणं विप्रं किं कुर्मस्तव चेप्सितम्  ॥ १७१.४ ॥  
सर्वे ते तत्र सान्निध्यान्माण्डव्यस्य महात्मनः  ।  
सम्भ्रान्ता आगता ऊचुः किं मृतः किं नु जीवति  ॥ १७१.५ ॥  
अवस्थां तस्य ते दृष्ट्वा विषादमगमन्परम्  ।  
असहित्वा तु तद्दुःखं सर्वे ते मनसा द्विजाः  ॥ १७१.६ ॥  
पृच्छयतां यदि मन्येत राजानं भस्मसात्कुरु  ।  
तेषां तद्वचनं श्रुत्वा वाक्यं नारायणोऽब्रवीत् ॥ १७१.७ ॥  
मयि जीवति मद्भ्राता ह्यवस्थामीदृशीं गतः  ।  
धिग्जीवितं च मे किन्तु तपसो विद्यते फलम्  ॥ १७१.८ ॥  
दृष्ट्वा शूलस्थितं ज्येष्ठं मन्मनो नु विदीर्यते  ।  
परं किं तु करिष्यामि येन राष्ट्रं सराजकम्  ॥ १७१.९ ॥  
भस्मसाच्च करोम्यद्य भवद्भिः क्षम्यतामिह  ।  
एवमुक्त्वा गृहीत्वासौ करस्थमभिमन्त्रयेत् ॥ १७१.१० ॥  
क्रोधेन पश्यते यावत्तावद्धुङ्कारकोऽभवत् ।  
तेन हुङ्कारशब्देन ऋषयो विस्मितास्तदा  ॥ १७१.११ ॥  
माण्डव्यस्य समीपे तु ह्यपृच्छंस्ते द्विजोत्तमाः  ।  
निवारयसि किं विप्र शापं नृपजिघांसनम्  ॥ १७१.१२ ॥  
अपापस्य तु येनेह कृतमस्य जिघांसनम्  ।  
ऋषीणां वचनं श्रुत्वा कृच्छ्रान्माण्डव्यकोऽब्रवीत् ॥ १७१.१३ ॥  
अभिवन्दामि वो मूर्ध्ना स्वागतं ऋषयः सदा  ।  
अर्घ्यसन्मानपूजार्हाः सर्वेऽत्रोपविशन्तु ते  ॥ १७१.१४ ॥  
निविष्टैकाग्रमनसा सर्वान्माण्डव्यकोऽब्रवीत् ॥ १७१.१५ ॥  
प्राप्तं दुःखं मया घोरं पूर्वजन्मार्जितं फलम्  ।  
मा विषादं कुरुध्वं भोः कृतं पापं तु भुज्यते  ॥ १७१.१६ ॥  
ऋषय ऊचुः  ।  
केन कर्मविपाकेन इह जात्यन्तरं व्रजेत् ।  
दानधर्मफलेनैव केन स्वर्गं च गच्छति  ॥ १७१.१७ ॥  

माण्डव्य उवाच -  
अदत्तदाना जायन्ते परभाग्योपजीविनः  ।  
न स्नानं न जपो होमो नातिथ्यं न सुरार्चनम्  ॥ १७१.१८ ॥  
न पर्वणि पितृश्राद्धं न दानं द्विजसत्तमाः  ।  
व्रजन्ति नरके घोरे यान्ति ते त्वन्त्यजां गतिम्  ॥ १७१.१९ ॥  
पुनर्दरिद्राः पुनरेव पापाः पापप्रभावान्नरके वसन्ति  ।  
तेनैव संसरिणि मर्त्यलोके जीवादिभूते कृमयः पतङ्गाः  ॥ १७१.२० ॥  
ये स्नानशीला द्विजदेवभक्ता जितेन्द्रिया जीवदयानुशीलाः  ।  
ते देवलोकेषु वसन्ति हृष्टा ये धर्मशीला जितमानरोषाः  ॥ १७१.२१ ॥  
विद्याविनीता न परोपतापिनः स्वदारतुष्टाः परदारवर्जिताः  ।  
तेषां न लोके भयमस्ति किञ्चित्स्वभावशुद्धा गतकल्मषा हि ते  ॥ १७१.२२ ॥  
ऋषय ऊचुः  ।  
पूर्वजन्मनि विप्रेन्द्र किं त्वया दुष्कृतं कृतम्  ।  
येन कष्टमिदं प्राप्तं सन्धानं शूलगर्हितम्  ॥ १७१.२३ ॥  
शूलस्थं त्वां समालक्ष्य ह्यागताः सर्व एव हि  ।  
जीवन्तं त्वां प्रपश्याम त्वन्तरन्नवतारयन्  ।  
रुजासन्तापजं दुःखं सोढ्वापि त्वमवेदनः  ॥ १७१.२४ ॥  

माण्डव्य उवाच -  
स्वयमेव कृतं कर्म स्वयमेवोपभुज्यते  ।  
सुकृतं दुष्कृतं पूर्वे नान्ये भुञ्जन्ति कर्हिचित् ॥ १७१.२५ ॥  
यथा धेनुसहस्रेषु वत्सो विन्दति मातरम्  ।  
तथा पूर्वकृतं कर्म कर्तारमुपगच्छति  ॥ १७१.२६ ॥  
न माता न पिता भ्राता न भार्या न सुताः सुहृत् ।  
न कस्य कर्मणां लेपः स्वयमेवोपभुज्यते  ॥ १७१.२७ ॥  
श्रूयतां मम वाक्यं च भवद्भिः पृच्छितो ह्यहम्  ।  
पूर्वे वयसि भो विप्रा मलस्नानकृतक्षणः  ॥ १७१.२८ ॥  
अज्ञानाद्बालभावेन यूका कण्टेऽधिरोपिता  ।  
तैलाभ्यक्तशिरोगात्रे मया यूका घृता न हि  ॥ १७१.२९ ॥  
कङ्कतीं रोप्य केशेषु सासा कण्टेऽधिरोपिता  ।  
तेषु पापं कृतं सद्यः फलमेतन्ममाभवत् ॥ १७१.३० ॥  
किञ्चित्कालं क्षपित्वाहं प्राप्स्ये मोक्षं निरामयम्  ।  
भवन्तस्त्विह सन्तापं मां कुरुध्वं महर्षयः  ॥ १७१.३१ ॥  
इमामवस्थां भुक्त्वाहं कञ्चिच्छपे न चोच्चरे  ।  
अहनि कतिचिच्छूले क्षपयिष्यामि किल्बिषम्  ॥ १७१.३२ ॥  
प्राक्तनं कर्म भुञ्जामि यन्मया सञ्चितं द्विजाः  ।  
क्षन्तव्यमस्य राज्ञोऽथ कोपश्चैव विसर्ज्यताम्  ॥ १७१.३३ ॥  
श्रुत्वा तु तस्य तद्वाक्यं माण्डव्यस्य महर्षयः  ।  
प्रहर्षमतुलं लब्ध्वा साधु साध्वित्यपूजयन्  ॥ १७१.३४ ॥  

नारायण उवाच -  
इदं जलं मन्त्रपूतं कस्मिन्स्थाने क्षिपाम्यहम्  ।  
येन राजा भवेद्भस्म सराष्ट्रः सपुरोहितः  ॥ १७१.३५ ॥  

माण्डव्य उवाच -  
इदं जलं च रक्षस्व कालकूटविषोपमम्  ।  
समुद्रे क्षिपयिष्यामि देवकार्यं समुत्थितम्  ॥ १७१.३६ ॥  
अथ ते मुनयः सर्वे माण्डव्यं प्रणिपत्य च  ।  
आमन्त्रयित्वा हर्षाच्च कश्यपाद्या गृहान्ययुः  ॥ १७१.३७ ॥  
गच्छमानास्तु ते चोक्ताः पञ्चमेऽहनि तापसाः  ।  
आगन्तव्यं भवद्भिश्च मत्सकाशं प्रतिज्ञया  ॥ १७१.३८ ॥  
तथेति ते प्रतिज्ञाय नारदाद्या अदर्शनम्  ।  
गतेषु विप्रमुख्येषु शाण्डिली च तपोधना  ॥ १७१.३९ ॥  
द्वितीयेऽह्नि समायाता न तु बुद्ध्वाथ तं ऋषिम्  ।  
भर्तारं शिरसा धार्य रात्रौ पर्यटते स्म सा  ॥ १७१.४० ॥  
न दृष्टः शूलके विप्रो भराक्रान्त्या युधिष्ठिर  ।  
स्खलिता तस्य जानुभ्यां शूलस्थस्य पतिव्रता  ॥ १७१.४१ ॥  
सर्वाङ्गेषु व्यथा जाता तस्याः प्रस्खलनान्मुनेः  ।  
ईदृशीं वर्तमानां च ह्यवस्थां पूर्वदैविकीम्  ॥ १७१.४२ ॥  
पुनः पापफलं किञ्चिद्धा कष्टं मम वर्तते  ।  
व्यथितोऽहं त्वया पापे किमर्थं सूनकर्मणि  ॥ १७१.४३ ॥  
स्वैरिणीं त्वां प्रपश्यामि राक्षसी तस्करी नु किम्  ।  
एवमुक्त्वा क्षणं मोहात्क्रन्दमानो मुहुर्मुहुः  ॥ १७१.४४ ॥  
तपस्विनोऽथ ऋषयः सर्वे सन्त्रस्तमानसाः  ।  
पश्यमाना मुनेः कष्टं पृच्छन्ते ते युधिष्ठिर  ॥ १७१.४५ ॥  
पर्यटसे किमर्थं त्वं निशीये वहनं नु किम्  ।  
क्षिप्तं तु झोलिकाभारं किंवागमनकारणम्  ।  
व्यथामुत्पाद्य ऋषये दुःखाद्दुःखविलासिनि  ॥ १७१.४६ ॥  

शाण्डिल्युवाच -  
नासुरीं न च गन्धर्वीं न पिशाचीं न राक्षसीम्  ।  
पतिव्रतां तु मां सर्वे जानन्तु तपसि स्थिताम्  ॥ १७१.४७ ॥  
न मे कामो न मे क्रोधो न वैरं न च मत्सरः  ।  
अज्ञानाद्दृष्टिमान्द्याच्च स्खलनं क्षन्तुमर्हथ  ॥ १७१.४८ ॥  
वहनं भर्तृसौख्याय दिवा सम्पीड्यते रुजा  ।  
अयं भर्ता विजानीथ झोलिकासंस्थितः सदा  ॥ १७१.४९ ॥  
भरणं पानं वस्त्रं च ददाम्येतस्य रोगिणः  ।  
ऋषिः शौनकमुख्योऽसौ शाण्डिलीं मां विजानत  ॥ १७१.५० ॥  
स्वभर्तृधर्मिणीं कोपं मा कुरुष्वातिथिं कुरु  ।  
सतां समीपं सम्प्राप्तां सर्वं मे क्षन्तुमर्हथ  ॥ १७१.५१ ॥  
ऋषय ऊचुः  ।  
परव्यथां न जानीषे व्यचरन्ती यदृच्छया  ।  
प्रभातेऽभ्युदिते सूर्ये तव भर्ता मरिष्यति  ॥ १७१.५२ ॥  
आत्मदुःखात्परं दुःखं न जानासि कुलाधमे  ।  
तेन वाक्येन घोरेण शाण्डिली विमनाभवत् ॥ १७१.५३ ॥  
परं विषादमापन्ना क्षणं ध्यात्वाब्रवीद्वचः  ।  
कोपात्संरक्तनयना निरीक्षन्ती मुनींस्तदा  ॥ १७१.५४ ॥  
सतां गेहे किल प्राप्ता भवतां चापकारिणी  ।  
सामेनातिथिपूजायां शिष्टे च गृहमागते  ॥ १७१.५५ ॥  
भवद्भिरीदृगातिथ्यं कृतं चैव ममैव तु  ।  
स्वर्गापवर्गधर्मश्च भवद्भिर्न निरीक्षितम्  ॥ १७१.५६ ॥  
प्राजापत्यामिमां दृष्ट्वा मां यथा प्राकृताः स्त्रियः  ।  
भवन्तः स्त्रीबलं मेऽद्य पश्यन्तु दिवि देवताः  ॥ १७१.५७ ॥  
मरिष्यति न मे भर्ता ह्यादित्यो नोदयिष्यति  ।  
अन्धकारं जगत्सर्वं क्षीयते नाद्य शर्वरी  ॥ १७१.५८ ॥  
एवमुक्ते तया वाक्ये स्तम्भितेऽर्के तमोमयम्  ।  
न च प्रजायते सर्वं निर्वषट्कारसत्क्रियम्  ॥ १७१.५९ ॥  
स्वाहाकारः स्वधाकारः पञ्चयज्ञविधिर्नहि  ।  
स्नानं दानं जपो नास्ति सन्ध्यालोपव्यतिक्रमः  ।  
षण्मासं च तदा पार्थ लुप्तपिण्डोदकक्रियम्  ॥ १७१.६० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शाण्डिलीऋषिसंवादवर्णनं नामैकसप्तत्युत्तरशततमोऽध्यायः ॥  


ऋKV अध्याय १७२  

श्रीमार्कण्डेय उवाच -  
अथ ते ऋषयः सर्वे देवाश्चेन्द्रपुरोगमाः  ।  
माण्डव्यस्याश्रमे पुण्ये समीयुर्नर्मदातटे  ॥ १७२.१ ॥  
शङ्खदुन्दुभिनादेन दीपिकाज्वलनेन च  ।  
अप्सरोगीतनादेन नृत्यन्त्यो वारयोषितः  ॥ १७२.२ ॥  
कथानकैः स्तुवत्यन्ये तस्य शूलाग्रधारिणः  ।  
अष्टाशीतिसहस्राणि स्नातकानां तपस्विनाम्  ॥ १७२.३ ॥  
समाजे त्रिदशैः सार्द्धं तत्र ते च दिदृक्षया  ।  
ब्रह्मविष्णुमहेशानास्तत्र हर्षात्समागताः  ॥ १७२.४ ॥  
मातरो मल्लिकाद्याश्च क्षेत्रपाला विनायकाः  ।  
दिक्पाला लोकपालाश्च गङ्गाद्याश्च सरिद्वराः  ॥ १७२.५ ॥  
ऋषिदेवसमाजे तु नित्यं हर्षप्रमोदने  ।  
तत्र राजा समायातः पौरजानपदैः सह  ॥ १७२.६ ॥  
दृष्ट्वा कौतूहलं तत्र व्याकुलीकृतमानसम्  ।  
वित्रस्तमनसो भूत्वा भयात्सर्वे समास्थिताः  ॥ १७२.७ ॥  
तस्मिन्समागमे दिव्ये ब्रह्मविष्ण्वीशमब्रुवन्  ।  
भो माण्डव्य महासत्त्व वरदास्तेऽमरैः सह  ॥ १७२.८ ॥  
अनेककष्टतपसा तव सिद्धिर्भविष्यति  ।  
प्रार्थयस्व यथाकामं यस्ते मनसि रोचते  ॥ १७२.९ ॥  
अनादित्यमयं लोकं निर्वषट्कारमाकुलम्  ।  
नष्टधर्मं विजानीहि प्रकृतिस्थं कुरुष्व च  ।  
अनुग्रहं तु शाण्डिल्याः प्रार्थयाम द्विजोत्तम  ॥ १७२.१० ॥  
एष ते कष्टदो राजा समायातस्तवाग्रतः  ।  
सम्भूषयस्व विप्रर्षे जनं देवासुरं गणम्  ॥ १७२.११ ॥  

माण्डव्य उवाच -  
यदि प्रसन्ना मे देवाः समायाताः सुरैः सह  ।  
त्रिकालमत्र तीर्थे च स्थातव्यमृषिभिः सह  ॥ १७२.१२ ॥  
भवतां तु प्रसादेन रुजा मे शाम्यतां सदा  ।  
एवमस्त्विति देवेशा यावज्जल्पन्ति पाण्डव  ॥ १७२.१३ ॥  
तावद्रक्षो गृहीत्वाऽग्रे कन्यां कामप्रमोदिनीम्  ।  
उवाच भगवञ्छापं पुरा दत्त्वोर्वशी मम  ॥ १७२.१४ ॥  
यदा कन्यां हरे रक्षःशापान्तस्ते भविष्यति  ।  
तेन मे गर्हितं कर्म शापेनाकृतबुद्धिना  ॥ १७२.१५ ॥  
क्षन्तव्यमिति चोक्त्वा च गतश्चादर्शनं पुनः  ।  
गते चैव तु सा कन्या दृष्ट्वा पद्मदलेक्षणा  ॥ १७२.१६ ॥  
मन्त्रयित्वा सुरैः सर्वैर्दत्ता माण्डव्यधीमते  ।  
तां वज्रशूलिकां प्लाव्य पवित्रैर्नर्मदोदकैः  ॥ १७२.१७ ॥  
माण्डव्यमृषिमुत्तार्य जयशब्दादिमङ्गलैः  ।  
विवाहयित्वा तां कन्यां माण्डव्यर्षिपुङ्गवः  ॥ १७२.१८ ॥  
अभिवाद्य च तान् सर्वान् दानसन्मानगौरवैः  ।  
अथ राजा समीपस्थो रत्नैश्च विविधैरपि  ॥ १७२.१९ ॥  
धिग्वादैर्निन्दितः सर्वैस्तैर्जनैर्भूषितः पुनः  ।  
राज्ञा च ब्राह्मणाः सर्वे भूषणाच्छादनाशनैः  ॥ १७२.२० ॥  
सुवर्णकोटिदानेन तुष्टान्कृत्वा क्षमापिताः  ।  
वृत्ते विवाह आहूय शाण्डिलीं तामथाब्रवीत् ॥ १७२.२१ ॥  
मानयस्व इमान् विप्रान्मोचयस्व दिवाकरम्  ।  
अपहृत्य तमो येन कृपा सद्यः प्रवर्तते  ॥ १७२.२२ ॥  
ऋषीणां वचनं श्रुत्वा शाण्डिली दुःखिताब्रवीत् ।  
उदितेऽर्के तु मे भर्ता मृत्युं यास्यति भो द्विजाः  ॥ १७२.२३ ॥  
तं कथं मोचयामीह ह्यात्मनोऽनिष्टसिद्धये  ।  
क्रियाप्रवर्तनाच्चाद्य किं कार्यं मे महर्षयः  ॥ १७२.२४ ॥  
निःपुंसी स्त्री ह्यनाथाहं भवामि भवतो मतम्  ।  
तिष्ठ त्वमन्धकारे तु नेच्छामि रविणोदयम्  ॥ १७२.२५ ॥  
तेन वाक्येन ते सर्वे देवासुरमहर्षयः  ।  
शिरःसञ्चालनाः सर्वे साधु साध्विति चाब्रुवन्  ॥ १७२.२६ ॥  
पतिव्रते महाभागे शृणु वाक्यं तपोधने  ।  
मन्यसे यदि नः सर्वान्कुरुष्व वचनं च यत् ॥ १७२.२७ ॥  

शाण्डिल्युवाच -  
येन मे न मरेद्भर्ता येन सत्यं मुनेर्वचः  ।  
तत्कुरुध्वं विचार्याशु येन संवर्धते सुखम्  ॥ १७२.२८ ॥  
तस्यास्तद्वचनं श्रुत्वा स्वप्नावस्थाकृतो हृषिः  ।  
अन्तर्हितो मुहूर्तं च शाण्डिल्याश्च प्रपश्य ताम्  ॥ १७२.२९ ॥  
पुनरादाय ते सर्वे कृत्वा निर्व्रणसत्तनुं स्नापितो नर्मदातोये शाण्डिल्यायै समर्पितः  ॥ १७२.३० ॥  
ततः सा हृष्टमनसा पतिं दृष्ट्वा तु तैजसम्  ।  
प्रणम्य तानृषीन् देवान् विमलार्कं जगत्कृतम्  ॥ १७२.३१ ॥  
क्रियाप्रवर्तिताः सर्वे देवगन्धर्वमानुषाः  ।  
हृष्टतुष्टा गताः सर्वे स्वमाश्रमपदं महत् ॥ १७२.३२ ॥  
पतिव्रता स्वभर्त्रा सा मासमेवाश्रमे स्थिता  ।  
माण्डव्येनाप्यनुज्ञाता ययौ नत्वा स्वमाश्रमम्  ॥ १७२.३३ ॥  
गतेषु तेषु सर्वेषु स्थापयामास चाच्युतम्  ।  
माण्डव्येश्वरनामानं नारायण इति स्मृतम्  ॥ १७२.३४ ॥  
दिव्यं वर्षसहस्रं तु पूजयामास भारत  ।  
गतोऽसावृषिसङ्घैश्च सहितोऽमरपर्वतम्  ॥ १७२.३५ ॥  
तपस्तपन्तौ तौ तत्र ह्यद्यापि किल भारत  ।  
भ्रातरौ संयतात्मानौ ध्यायतः परमं पदम्  ॥ १७२.३६ ॥  
तत्र तीर्थे तु यः स्नात्वा तर्पयेत्पितृदेवताः  ।  
पितरस्तस्य तृप्यन्ति पिण्डदानाद्दशाब्दिकम्  ॥ १७२.३७ ॥  
देवगृहे तु पक्षादौ यः करोति विलेपनम्  ।  
गोदानशतसाहस्रे दत्ते भवति यत्फलम्  ॥ १७२.३८ ॥  
उपलेपनेन द्विगुणमर्चने तु चतुर्गुणम्  ।  
दीपप्रज्वलने पुण्यमष्टधा परिकीर्तितम्  ॥ १७२.३९ ॥  
दिव्यनेत्रधरो भूत्वा त्रैलोक्ये सचराचरे  ।  
दध्ना मधुघृतैर्देवं पयसा नर्मदोदकैः  ॥ १७२.४० ॥  
स्नपनं ये प्रकुर्वन्ति पुष्पमालाविलेपनैः  ।  
येऽर्चयन्ति विरूपाक्षं देवं नारायणं हरिम्  ॥ १७२.४१ ॥  
तेऽपि दिव्यविमानेन क्रीडन्ते कल्पसङ्ख्यया  ।  
दीपाष्टकं तु यः कुर्यादष्टमीं च चतुर्दशीम्  ॥ १७२.४२ ॥  
एकादश्यां तु कृष्णस्य न पश्यन्ति यमं तु ते  ।  
फलैर्नानाविधैः शुभ्रैर्यः कुर्याल्लिङ्गपूरणम्  ॥ १७२.४३ ॥  
तेऽपि यान्ति विमानेन सिद्धचारणसेविताः  ।  
घण्टा चैव पताका च विमाने पुष्पमालिका  ॥ १७२.४४ ॥  
वादित्राणि यथार्हाणि प्रान्ते च गच्छते शिवम्  ।  
देवालयं तु यः कुर्याद्वैष्णवं माण्डवेश्वरम्  ॥ १७२.४५ ॥  
स्वर्गे वसति धर्मात्मा यावदाभूतसम्प्लवम्  ।  
माण्डव्यनारायणाख्ये विप्रान् भोजयतेऽग्रतः  ॥ १७२.४६ ॥  
एकस्मिन् भोजिते विप्रे कोटिर्भवति भोजिता  ।  
आश्विने मासि सम्प्राप्ते शुक्लपक्षे चतुर्दशीम्  ॥ १७२.४७ ॥  
कृतोपवासनियमो रात्रौ जागरणेन च  ।  
दीपमालां चतुर्दिक्षु पूजां कृत्वा तु शक्तितः  ॥ १७२.४८ ॥  
नारी वा पुरुषो वापि नृत्यगीतप्रवादनैः  ।  
प्रभाते विमले सूर्ये स्नानादिकविधिं नृप  ॥ १७२.४९ ॥  
अभिनिर्वर्त्य मौनेन पश्यते देवमीदृशम्  ।  
सर्वपापविनिर्मुक्तो रुद्रलोके महीयते  ॥ १७२.५० ॥  
अथवा मार्गशीर्षे च चैत्रवैशाखयोरपि  ।  
श्रावणे वा महाराज सर्वकालेऽथवापि च  ॥ १७२.५१ ॥  
शिवरात्रिसमं पुण्यमित्येवं शिवभाषितम्  ।  
वाजपेयाश्वमेधाभ्यां फलं भवति नान्यथा  ॥ १७२.५२ ॥  
दुर्भगा दुःखिता वन्ध्या दरिद्रा च मृतप्रजा  ।  
स्नाति रुद्रघटैर्या स्त्री सर्वान्कामानवाप्नुयात् ॥ १७२.५३ ॥  
कृमिकीटपतङ्गाश्च तस्मिंस्तीर्थे तु ये मृताः  ।  
स्वर्गं प्रयान्ति ते सर्वे दिव्यरूपधरा नृप  ॥ १७२.५४ ॥  
अनाशके जलेऽग्नौ तु ये मृता व्याधिपीडिताः  ।  
अनिवर्तिका गतिस्तेषां रुद्रलोके ह्यसंशयम्  ॥ १७२.५५ ॥  
नित्यं नमति यो राज शिवनारायणावुभौ  ।  
गोदानफलमाप्नोति तस्य तीर्थप्रभावतः  ॥ १७२.५६ ॥  
देवालये तु राजेन्द्र यश्च कुर्यात्प्रदक्षिणाम्  ।  
प्रदक्षिणीकृता तेन ससागरधरा धरा  ॥ १७२.५७ ॥  
सार्द्धं शतं च तीर्थानि मल्लिकाभवनाद्बहिः  ।  
तस्य तीर्थप्रमाणं तु विस्तरं राजसत्तम  ॥ १७२.५८ ॥  
सूत्रेण वेष्टयेत्क्षेत्रमथवा शिवमन्दिरम्  ।  
अथवा शिवलिङ्गं च तस्य पुण्यफलं शृणु  ॥ १७२.५९ ॥  
जम्बूद्वीपश्च कृतस्नश्च शाल्मली कुशक्रौञ्चकौ  ।  
शाकपुष्करगोमेदैः सप्तद्वीपा वसुन्धरा  ॥ १७२.६० ॥  
भूषिता तेन राजेन्द्र सशैलवनकानना  ।  
रेवायां दक्षिणे भागे शिवक्षेत्रात्समीपतः  ॥ १७२.६१ ॥  
देवखातं महापुण्यं निर्मितं त्रिदशैरपि  ।  
तस्मिन् यः कुरुते स्नानं मुच्यते सर्वपातकैः  ॥ १७२.६२ ॥  
पूर्णिमायाममावस्यां व्यतीपातेऽर्कसङ्क्रमे  ।  
श्राद्धं च सङ्ग्रहे कुर्यात्स गच्छेत्परमां गतिम्  ॥ १७२.६३ ॥  
देवखाते त्रयो देवा ब्रह्मविष्णुमहेश्वराः  ।  
तिष्ठन्ति ऋषिभिः सार्द्धं पितृदेवगणैः सह  ॥ १७२.६४ ॥  
तत्र तीर्थेऽश्विने मासि चतुर्दश्यां विशेषतः  ।  
वायुमार्गे स्थितः शक्रस्तिष्ठते दैवतैः सह  ॥ १७२.६५ ॥  
पृथिव्यां यानि तीर्थानि सरितः सागरास्तथा  ।  
विंशति तानि सर्वाणि देवखाते दिनद्वयम्  ॥ १७२.६६ ॥  
गयाशिरे च यत्पुण्यं प्रयागे मकरकण्टके  ।  
प्रयागे सोमतीर्थे च तत्पुण्यं माण्डवेश्वरे  ॥ १७२.६७ ॥  
पट्टबन्धेन यत्पुण्यं मात्रायां लकुलेश्वरे  ।  
आश्विन्यामश्विनीयोगे तत्पुण्यं माण्डवेश्वरे  ॥ १७२.६८ ॥  
उज्जयिन्यां महाकाले वाराणस्यां त्रिपुष्करे  ।  
सन्निहत्यां रविग्रस्ते माण्डव्याख्ये सनातनम्  ॥ १७२.६९ ॥  
इति ज्ञात्वा महाराज सर्वतीर्थेषु चोत्तमम्  ।  
पित्ःन्देवान् समभ्यर्च्य स्नानदानादिपूजनैः  ॥ १७२.७० ॥  
चतुर्दश्यां निराहारः स्थितो भूत्वा शुचिव्रतः  ।  
पूजयेत्परया भक्त्या रात्रौ जागरणे शिवम्  ॥ १७२.७१ ॥  
स्नानैश्च विविधैर्देवं पुष्पागरुविलेपनैः  ।  
प्रभाते पौर्णमास्यां तु स्नानादिविधितर्पणैः  ॥ १७२.७२ ॥  
श्राद्धेन हव्यकव्येन शिवपूजार्चनेन च  ।  
अग्निष्टोमादियज्ञैश्च विधिवच्चाप्तदक्षिणैः  ॥ १७२.७३ ॥  
धौतपापो विशुद्धात्मा फलते फलमुत्तमम्  ।  
गोसहस्रप्रदानेन दत्तं भवति भारत  ॥ १७२.७४ ॥  
स्नानाद्यैर्विधिवत्तत्र तद्दिने शिवसन्निधौ  ।  
हिरण्यं वृषभं धेनुं भूमिं गोमिथुनं हयम्  ॥ १७२.७५ ॥  
शिवमुद्दिश्य वै वस्त्रयुग्मे दद्यात्सुरूपिणे  ।  
पादुकोपानहौ छत्रं भाजनं रक्तवाससी  ॥ १७२.७६ ॥  
होमं जाप्यं तथा दानमक्षयं सर्वमेव तत् ।  
ऋचमेकां तु ऋग्वेदे यजुर्वेदे यजुस्तथा  ॥ १७२.७७ ॥  
सामैकं सामवेदे तु जपेद्देवाग्रसंस्थितः  ।  
सम्यग्वेदफलं तस्य भवेद्वै नात्र संशयः  ॥ १७२.७८ ॥  
गायत्रीजाप्यमात्रस्तु वेदत्रयफलं लभेत् ।  
कुलकोटिशतं साग्रं लभते तु शिवार्चनात् ॥ १७२.७९ ॥  
स्नाने दाने तथा श्राद्धे जागरे गीतवादिते  ।  
अनिवर्तिका गतिस्तस्य शिवलोकात्कदाचन  ॥ १७२.८० ॥  
कालेन महताविष्टो मर्त्यलोके समाविशेत् ।  
राजा भवति मेधावी सर्वव्याधिविवर्जितः  ॥ १७२.८१ ॥  
जीवेद्वर्षशतं साग्रं पुत्रपौत्रधनान्वितः  ।  
तच्च तीर्थं पुनः स्मृत्वा लीयमानो महेश्वरे  ॥ १७२.८२ ॥  
उपास्ते यस्तु वै सन्ध्यां तस्मिंस्तीर्थे च पर्वणि  ।  
साङ्गोपाङ्गैश्चतुर्वेदैर्लभते फलमुत्तमम्  ॥ १७२.८३ ॥  
तत्र सर्वं शिवक्षेत्राच्छरपातं समन्ततः  ।  
न सञ्चरेद्भयोद्विग्ना ब्रह्महत्या नराधिप  ॥ १७२.८४ ॥  
यत्र तत्र स्थितो वृक्षान् पश्यते तीर्थतत्परः  ।  
विविधैः पातकैर्मुक्तो मुच्यते नात्र संशयः  ॥ १७२.८५ ॥  
श्वभ्री तत्र महाराज जलमध्ये प्रदृश्यते  ।  
कथानिका पुराणोक्ता वानरी तीर्थसेवनात् ॥ १७२.८६ ॥  
तत्र कूपो महाराज तिष्ठते देवनिर्मितः  ।  
शिवस्य पश्चिमे भागे शिवक्षेत्रमनुत्तमम्  ॥ १७२.८७ ॥  
वृषोत्सर्गं तु यः कुर्यात्तस्मिंस्तीर्थे नराधिप  ।  
क्रीडन्ति पितरस्तस्य स्वर्गलोके यदृच्छया  ॥ १७२.८८ ॥  
अगम्यागमने पापमयाज्ययाजने कृते  ।  
स्तेयाच्च ब्रह्मगोहत्यागुरुघाताच्च पातकम्  ।  
तत्सर्वं नश्यते पापं वृषोत्सर्गे कृते तु वै  ॥ १७२.८९ ॥  
माण्डव्यतीर्थमाहात्म्यं यः शृणोति समाधिना  ।  
मुच्यते सर्वपापेभ्यो नात्र कार्या विचारणा  ॥ १७२.९० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये माण्डव्यतीर्थमाहात्म्यवर्णनं नाम द्विसप्तत्यधिकशततमोऽध्यायः ॥  


ऋKV अध्याय १७३  

श्रीमार्कण्डेय उवाच -  
ततो गच्छेत्तु राजेन्द्र तीर्थं परमशोभनम्  ।  
नर्मदादक्षिणे कूले सर्वपापप्रणाशनम्  ॥ १७३.१ ॥  
सिद्धेश्वरमिति ख्यातं महापातकनाशनम्  ।  
यत्र शुद्धिं परां प्राप्तो देवदेवो महेश्वरः  ।  
पुरा हत्यायुतः पार्थ देवदेवस्त्रिशूलधृक् ॥ १७३.२ ॥  
पुरा पञ्चशिरा आसीद्ब्रह्मा लोकपितामहः  ।  
तेनानृतं वचश्चोक्तं कस्मिंश्चित्कारणान्तरे  ॥ १७३.३ ॥  
तच्छ्रुत्वा सहसा तस्मै चुकोप परमेश्वरः  ।  
छेदयामास भगवान्मूर्धानं करजैस्तदा  ॥ १७३.४ ॥  
तस्य तत्करसंलग्नं च्यवते न कदाचन  ।  
ततो हि देवदेवेशः पर्यटन् पृथिवीमिमाम्  ॥ १७३.५ ॥  
ततो वाराणसीं प्राप्तस्तस्यां तदपतच्छिरः  ।  
पतिते तु कपाले च ब्रह्महत्या न मुञ्चति  ॥ १७३.६ ॥  
ततस्तु सागरे गत्वा पूर्वे च दक्षिणे तथा  ।  
पश्चिमे चोत्तरे पार्थ देवदेवो महेश्वरः  ॥ १७३.७ ॥  
पर्यटन्सर्वतीर्थेषु ब्रह्महत्या न मुञ्चति  ।  
नर्मदादक्षिणे कूले सुतीर्थं प्राप्तवान् प्रभुः  ॥ १७३.८ ॥  
कुलकोटिं समासाद्य प्रार्थयामास चात्मवान्  ।  
प्रायश्चित्तं ततः कृत्वा बभूव गतकल्मषः  ॥ १७३.९ ॥  
ततो निष्कल्मषो जातो देवदेवो महेश्वरः  ।  
हत्वा सुरेभ्यस्तत्स्थानं ततश्चान्तर्दधे प्रभुः  ॥ १७३.१० ॥  
तदाप्रभृति तत्तीर्थं शुद्धरुद्रेति कीर्तितम्  ।  
विख्यातं त्रिषु लोके ब्रह्महत्याहरं परम्  ॥ १७३.११ ॥  
मासे मासे सिते पक्षेऽमावास्यायां युधिष्ठिर  ।  
स्नात्वा तत्र विधानेन तर्पयेत्पितृदेवताः  ॥ १७३.१२ ॥  
दद्यात्पिण्डं पित्ःणां तु भावितेनान्तरात्मना  ।  
तस्य ते द्वादशाब्दानि सुतृप्ताः पितरो नृप  ॥ १७३.१३ ॥  
गन्धधूपप्रदीपाद्यैरभ्यर्च्य परमेश्वरम्  ।  
शुद्धेश्वराभिधानं तु शिवलोके महीयते  ॥ १७३.१४ ॥  
एतत्ते कथितं राजञ्छुद्धरुद्रमनुत्तमम्  ।  
मया श्रुतं यथा देवसकाशाच्छूलपाणिनः  ।  
मुच्यते सर्वपापेभ्यो रुद्रलोकं स गच्छति  ॥ १७३.१५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शुद्धेश्वरतीर्थमाहात्म्यवर्णनं नाम त्रिसप्तत्युत्तरशततमोऽध्यायः ॥  


ऋKV अध्याय १७४  

श्रीमार्कण्डेय उवाच -  
गोपेश्वरं ततो गच्छेदुत्तरे नर्मदातटे  ।  
यत्र स्नानेन चैकेन मुच्यन्ते पातकैर्नराः  ॥ १७४.१ ॥  
तत्र तीर्थे तु यः स्नात्वा कुरुते प्राणसङ्क्षयम्  ।  
बर्हियुक्तेन यानेन स गच्छेच्छिवमन्दिरे  ॥ १७४.२ ॥  
क्रीडित्वा सुचिरं कालं शिवलोके नराधिप  ।  
इह मानुष्यतां प्राप्य राजा भवति वीर्यवान्  ॥ १७४.३ ॥  
हस्त्यश्वरथसम्पन्नो दासीदाससमन्वितः  ।  
पूज्यमानो नरेन्द्रैश्च जीवेद्वर्षशतं नरः  ॥ १७४.४ ॥  
सम्प्राप्ते कार्त्तिके मासि नवम्यां शुक्लपक्षतः  ।  
सोपवासः शुचिर्भूत्वा दीपकांस्तत्र दापयेत् ॥ १७४.५ ॥  
गन्धपुष्पैः समभ्यर्च्य रात्रौ कुर्वीत जागरम्  ।  
तस्य यत्फलमुद्दिष्टं तच्छृणुष्व नराधिप  ॥ १७४.६ ॥  
यावत्पुण्यं फलं सङ्ख्या दीपकानां तथैव च  ।  
तावद्युगसहस्राणि शिवलोके महीयते  ॥ १७४.७ ॥  
तस्मिंस्तीर्थे तु राजेन्द्र लिङ्गपूरणकं विधिम्  ।  
तथैव पद्मकैश्चैव दधिभक्तैस्तथैव च  ॥ १७४.८ ॥  
यस्तु कुर्यान्नरश्रेष्ठ तस्य पुण्यफलं शृणु  ।  
यावन्ति तिलसङ्ख्यानि दधिभक्तं तथैव च  ॥ १७४.९ ॥  
पद्मसङ्ख्या शिवे लोके मोदते कालमीप्सितम्  ।  
तस्मिंस्तीर्थे तु राजेन्द्र यत्किञ्चिद्दीयते नृप  ॥ १७४.१० ॥  
सर्वं कोटिगुणं तस्य सङ्ख्यातुं वा न शक्यते  ।  
एवं ते कथितं सर्वं सर्वतीर्थमनुत्तमम्  ॥ १७४.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गोपेश्वरतीर्थमाहात्म्यवर्णनं नाम चतुःसप्तत्युत्तरशततमोऽध्यायः ॥  


ऋKV अध्याय १७५  

श्रीमार्कण्डेय उवाच -  
उत्तरे नर्मदाकूले भृगुक्षेत्रस्य मध्यतः  ।  
कपिलेश्वरं तु विख्यातं विशेषात्पापनाशनम्  ॥ १७५.१ ॥  
योऽसौ सनातनो देवः पुराणे परिपठ्यते  ।  
वासुदेवो जगन्नाथः कपिलत्वमुपागतः  ॥ १७५.२ ॥  
पातालं सुतलं नाम तस्यैव नितलं ह्यधः  ।  
गभस्तिगं च तस्याधो ह्यन्धतामिस्रमेव च  ॥ १७५.३ ॥  
पातालं सप्तमं यच्च ह्यधस्तात्संस्थितं महत् ।  
वसते तत्र वै देवः पुराणः परमेश्वरः  ॥ १७५.४ ॥  
स ब्रह्मा स महादेवः स देवो गरुडध्वजः  ।  
पूज्यमानः सुरैः सिद्धैस्तिष्ठते ब्रह्मवादिभिः  ॥ १७५.५ ॥  
वसतस्तस्य राजेन्द्र कपिलस्य जगद्गुरोः  ।  
विनाशं चाग्रतः प्राप्ताः क्षणेन सगरात्मजाः  ॥ १७५.६ ॥  
भस्मीभूतांस्तु तान्दृष्ट्वा कपिलो मुनिसत्तमः  ।  
जगाम परमं शोकं चिन्त्यमानोऽथ किल्बिषम्  ॥ १७५.७ ॥  
सर्वसङ्गपरित्यागे चित्ते निर्विषयीकृते  ।  
अयुक्तं षष्टिसहस्राणां कर्तं मम विनाशनम्  ॥ १७५.८ ॥  
कृतस्य करणं नास्ति तस्मात्पापविनाशनम्  ।  
गत्वा तु कापिलं तीर्थं मोचयाम्यघमात्मनः  ॥ १७५.९ ॥  
पातालं तु ततो मुक्त्वा कपिलो मुनिसत्तमः  ।  
तपश्चचार सुमहन्नर्मदातटमास्थितः  ॥ १७५.१० ॥  
व्रतोपवासैर्विविधैः स्नानदानजपादिकैः  ।  
परं निर्वाणमापन्नः पूजयन्रुद्रमव्ययम्  ॥ १७५.११ ॥  
तत्र तीर्थे तु यः स्नात्वा पूजयेत्परमेश्वरम्  ।  
गोसहस्रफलं तस्य लभते नात्र संशयः  ॥ १७५.१२ ॥  
ज्येष्ठमासे तु सम्प्राप्ते शुक्लपक्षे चतुर्दशी  ।  
तत्र स्नात्वा विधानेन भक्त्या दानं प्रयच्छति  ॥ १७५.१३ ॥  
पात्रभूताय विप्राय स्वल्पं वा यदि वा बहु  ।  
अक्षयं तत्फलं प्रोक्तं शिवेन परमेष्ठिना  ॥ १७५.१४ ॥  
अङ्गारकदिने प्राप्ते चतुर्थ्यां नवमीषु च  ।  
स्नानं करोति पुरुषो भक्त्योपोष्य वराङ्गना  ॥ १७५.१५ ॥  
रूपमैश्वर्यमतुलं सौभाग्यं सन्ततिं पराम्  ।  
लभते सप्तजन्मानि नित्यं नित्यं पुनः पुनः  ॥ १७५.१६ ॥  
पौर्णमास्याममावास्यां स्नात्वा पिण्डं प्रयच्छति  ।  
तस्य ते द्वादशाब्दानि तृप्ता यान्ति सुरालयम्  ॥ १७५.१७ ॥  
तत्र तीर्थे तु यो भक्त्या दद्याद्दीपं सुशोभनम्  ।  
जायते तस्य राजेन्द्र महादीप्तिः शारीरजा  ॥ १७५.१८ ॥  
तत्र तीर्थे मृतानां तु जन्तूनां सर्वदा किल  ।  
अनिवर्तिका भवेत्तेषां गतिस्तु शिवमन्दिरात् ॥ १७५.१९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कपिलेश्वरतीर्थमाहात्म्यवर्णनं नाम पञ्चसप्ताधिकशततमोऽध्यायः ॥  


ऋKV अध्याय १७६  

श्रीमार्कण्डेय उवाच -  
ततो गच्छेन्महीपाल पिङ्गलावर्तमुत्तमम्  ।  
तीर्थं सर्वगुणोपेतं कामिकं भुवि दुर्लभम्  ॥ १७६.१ ॥  
वाचिकं मानसं पापं कर्मजं यत्पुरा कृतम्  ।  
पिङ्गलेश्वरमासाद्य तत्सर्वं विलयं व्रजेत् ॥ १७६.२ ॥  
तत्र स्नानं च दानं च देवखाते कृतं नृप  ।  
अक्षयं तद्भवेत्सर्वमित्येवं शङ्करोऽब्रवीत् ॥ १७६.३ ॥  
पृथिव्यां सर्वतीर्थेषु समुद्धृत्य शुभोदकम्  ।  
मुक्तं तत्र सुरैः खात्वा देवखातं ततोऽभवत् ॥ १७६.४ ॥  

युधिष्ठिर उवाच -  
कथं तु देवखातं तत्सञ्जातं द्विजसत्तम  ।  
सुराः सर्वे कथं तत्र मुमुचुर्वारि तीर्थजम्  ।  
सर्वं कथय मे विप्र श्रवणे लम्पटं मनः  ॥ १७६.५ ॥  

श्रीमार्कण्डेय उवाच -  
यदा तु शूलशुद्ध्यर्थं रुद्रो देवगणैः सह  ।  
बभ्राम पृथिवीं सर्वां कमण्डलुधरः शुभाम्  ॥ १७६.६ ॥  
प्रभासाद्येषु तीर्थेषु स्नानं चक्रुः सुरास्तदा  ।  
सर्वतीर्थोत्थितं तोयं पात्रे वै निहितं तु तैः  ॥ १७६.७ ॥  
शूलभेदमनुप्राप्य शूलं शुद्धं तु शूलिनः  ।  
तत्रोत्थमुदकं गृह्य आगता भृगुकच्छके  ॥ १७६.८ ॥  
तत्रापश्यंस्ततो ह्यग्निं च पिङ्गलाक्षं च रोगिणम्  ।  
तपस्युग्रे व्यवसितं ध्यायमानं महेश्वरम्  ॥ १७६.९ ॥  
हविर्भागैस्तु विप्राणां राज्ञां चैवामयाविनाम्  ।  
दृष्ट्वा तु बहुरोगार्तमग्निं देवमुखं सुराः  ।  
प्राहुस्ते सहिता देवं शङ्करं लोकशङ्करम्  ॥ १७६.१० ॥  
देवा ऊचुः  ।  
प्रसादः क्रियतां शम्भो पिङ्गलस्यामयाविनः  ।  
यथा हि नीरुजः कायो हविषां ग्रहणक्षमः  ।  
पुनर्भवति पिङ्गस्तु तथा कुरु महेश्वर  ॥ १७६.११ ॥  

ईश्वर उवाच -  
भोभोः सुरा हि तपसा तुष्टोऽहं वो विशेषतः  ।  
वचनाच्च विशेषेण ददाम्यभिमतं वरम्  ॥ १७६.१२ ॥  

पिङ्गल उवाच -  
यदि तुष्टोऽसि देवेश दीयते देव चेप्सितम्  ।  
चन्द्रादित्यौ च नयने कृत्वात्र कलया स्थितः  ॥ १७६.१३ ॥  
तथा पुनर्नवः कायो भवेद्वै मम शङ्कर  ।  
तथा कुरु विरूपाक्ष नमस्तुभ्यं पुनः पुनः  ॥ १७६.१४ ॥  

मार्कण्डेय उवाच -  
ततः स भगवाञ्छम्भुर्मूर्तिमादित्यरूपिणीम्  ।  
कृत्वा तु तस्य तद्रोगमपानुदत शङ्करः  ॥ १७६.१५ ॥  
ततः पुनर्नवीभूतः पुनः प्रोवाच शङ्करम्  ।  
अत्रैव स्थीयतां शम्भो तथैव भास्करः स्वयम्  ॥ १७६.१६ ॥  
प्राणिनामुपकाराय रोगाणामुपशान्तये  ।  
पापानां ध्वंसनार्थाय श्रेयसां चैव वृद्धये  ॥ १७६.१७ ॥  
एवमुक्तस्तु भगवान्पिङ्गलेन महात्मना  ।  
अवतारं च कृतवान् गीर्वाणानिदमब्रवीत् ॥ १७६.१८ ॥  

ईश्वर उवाच -  
मुञ्चध्वमुदकं देवास्तीर्थेभ्यो यत्समाहृतम्  ।  
मम चोत्तरतः कृत्वा खातं देवमयं शुभम्  ॥ १७६.१९ ॥  
तत्र निक्षिप्यतां वारि सर्वरोगविनाशनम्  ।  
सर्वपापहरं दिव्यं सर्वैरपि सुरादिभिः  ॥ १७६.२० ॥  
एवमुक्ताः सुराः सर्वे खातं कृत्वा तथोत्तरे  ।  
वयस्त्रिंशत्कोटिगणैर्मुक्तं तत्तीर्थजं जलम्  ॥ १७६.२१ ॥  
प्रोचुस्ते सहिताः सर्वे विरूपाक्षपुरोगमाः  ।  
यः कश्चिद्देवखातेऽस्मिन्मृदालम्भनपूर्वकम्  ॥ १७६.२२ ॥  
स्नानं कृत्वा रविदिने संस्नाय नर्मदाजले  ।  
श्राद्धं कृत्वा पितृभ्यो वै दानं दत्त्वा स्वशक्तितः  ॥ १७६.२३ ॥  
पूजयिष्यति पिङ्गेशं तस्य वासस्त्रिविष्टपे  ।  
भविष्यति सुरैरुक्तं शृणोति सकलं जगत् ॥ १७६.२४ ॥  
आमया भुवि मर्त्यानां क्षयरोगविचर्चिकाः  ।  
व्याधयो विकृताकाराः कासश्वासज्वरोद्भवाः  ॥ १७६.२५ ॥  
एकद्वित्रिचतुर्थाहा ये ज्वरा भूतसम्भवाः  ।  
ये चान्ये विकृता दोषा दद्रुश्च कामलं तथा  ॥ १७६.२६ ॥  
दिनैस्ते सप्तभिर्यान्ति नाशं स्नानैर्रवेर्दिने  ।  
शतभेदप्रभिन्ना ये कुष्ठा बहुविधास्तथा  ॥ १७६.२७ ॥  
शतमादित्यवाराणां स्नायादष्टोत्तरं तु यः  ।  
सम्पूज्य शङ्करं दद्यात्तिलपात्रं द्विजातये  ॥ १७६.२८ ॥  
नश्यन्ति तस्य कुष्ठानि गरुडेनेव पन्नगाः  ।  
एवमुक्त्वा गताः सर्वे त्रिदशास्त्रिदशालयम्  ॥ १७६.२९ ॥  

मार्कण्डेय उवाच -  
नदीषु देवखातेषु तडागेषु सरित्सु च  ।  
स्नानं समाचरेन्नित्यं नरः पापैः प्रमुच्यते  ॥ १७६.३० ॥  
षष्टितीर्थसहस्रेषु षष्टितीर्थशतेषु च  ।  
यत्फलं स्नानदानेषु देवखाते ततोऽधिकम्  ॥ १७६.३१ ॥  
देवखातेषु यः स्नात्वा तर्पयित्वा पित्ःन्नृप  ।  
पूजयेद्देवदेवेशं पिङ्गलेश्वरमुत्तमम्  ॥ १७६.३२ ॥  
सोऽश्वमेधस्य यज्ञस्य वाजपेयस्य भारत  ।  
द्वयोः पुण्यमवाप्नोति नात्र कार्या विचारणा  ॥ १७६.३३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पिङ्गलेश्वरतीर्थमाहात्म्यवर्णनं नाम षट्सप्तत्युत्तरशततमोऽध्यायः ॥  


ऋKV अध्याय १७७  

श्रीमार्कण्डेय उवाच -  
भूतीश्वरं ततो गच्छेत्सर्वतीर्थेष्वनुत्तमम्  ।  
दर्शनादेव राजेन्द्र यस्य पापं प्रणश्यति  ॥ १७७.१ ॥  
तत्र स्थाने पुरा पार्थ देवदेवेन शूलिना  ।  
उद्धूलनं कृतं गात्रे तेन भूतीश्वरं तु तत् ॥ १७७.२ ॥  
पुष्ये वा जन्मनक्षत्रे अमावास्यां विशेषतः  ।  
भूतीश्वरे नरः स्नात्वा कुलकोटिं समुद्धरेत् ॥ १७७.३ ॥  
तत्र स्थाने तु यो भक्त्या कुरुते ह्यङ्गगुण्ठनम्  ।  
तस्य यत्फलमुद्दिष्टं तच्छृणुष्व नराधिप  ॥ १७७.४ ॥  
यावन्तो भूतिकणिका गात्रे लग्नाः शिवालये  ।  
तावद्वर्षसहस्राणि शिवलोके महीयते  ॥ १७७.५ ॥  
सर्वेषामेव स्नानानां भस्मस्नानं परं स्मृतम्  ।  
पुराणैरृषिभिः प्रोक्तं सर्वशास्त्रेष्वनुत्तमम्  ॥ १७७.६ ॥  
एककालं द्विकालं वा त्रिकालं चापि यः सदा  ।  
स्नानं करोति चाग्नेयं पापं तस्य प्रणश्यति  ॥ १७७.७ ॥  
दिव्यस्नानाद्वरं स्नानं वायव्यं भरतर्षभ  ।  
वायव्यादुत्तमं ब्राह्म्यं वरं ब्राह्म्यात्तु वारुणम्  ॥ १७७.८ ॥  
आग्नेयं वारुणाच्छ्रेष्ठं यस्मादुक्तं स्वयम्भुवा  ।  
तस्मात्सर्वप्रयत्नेन ह्याग्नेयं स्नानमाचरेत् ॥ १७७.९ ॥  

युधिष्ठिर उवाच -  
आग्नेयं वारुणं ब्राह्म्यं वायव्यं दिव्यमेव च  ।  
किमुक्तं श्रोतुमिच्छामि परं कौतूहलं हि मे  ॥ १७७.१० ॥  

मार्कण्डेय उवाच -  
आग्नेयं भस्मना स्नानमवगाह्य च वारुणम्  ।  
आपोहिष्ठेति च ब्राह्म्यं वायव्यं गोरजः स्मृतम्  ॥ १७७.११ ॥  
सूर्ये दृष्टे तु यत्स्नानं गङ्गातोयेन तत्समम्  ।  
तत्स्नानं पञ्चमं प्रोक्तं दिव्यं पाण्डवसत्तम  ॥ १७७.१२ ॥  
तस्मात्सर्वप्रयत्नेन स्नात्वा भूतीश्वरे तु यः  ।  
पूजयेद्देवमीशानं स बाह्याभ्यन्तरः शुचिः  ॥ १७७.१३ ॥  
तत्र स्थाने तु ये नित्यं ध्यायन्ति परमं पदम्  ।  
सूक्ष्मं चातीन्द्रियं नित्यं ते धन्या नात्र संशयः  ॥ १७७.१४ ॥  
मुक्तितीर्थं तु तत्तीर्थं सर्वतीर्थेष्वनुत्तमम्  ।  
दर्शनादेव यस्यैव पापं याति महत्क्षयम्  ॥ १७७.१५ ॥  
जायते पूजया राज्यं तत्र स्तुत्वा महेश्वरम्  ।  
जपेन पापसंशुद्धिर्ध्यानेनानन्त्यमश्नुते  ॥ १७७.१६ ॥  
ओं ज्योतिः स्वरूपमनादिमध्यमनुत्पाद्यमानमनुचार्यमाणाक्षरम्  ।  
सर्वभूतस्थितं शिवं सर्वयोगेश्वरं सर्वलोकेश्वरं मोहशोकहीनं महाज्ञानगम्यम्  ॥ १७७.१७ ॥  
तत्र तीर्थे तु यो गत्वा स्नानं कुर्यान्नरेश्वर  ।  
अश्वमेधस्य यज्ञस्य फलं प्राप्नोति मानवः  ।  
एवम्भूतं न जानन्ति मोक्षापेक्षणिका नराः  ॥ १७७.१८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भूतीश्वरतीर्थमाहात्म्यवर्णनं नाम सप्तसप्तत्यधिकशततमोऽध्यायः ॥  


ऋKV अध्याय १७८  

श्रीमार्कण्डेय उवाच -  
ततो गच्छेत्तु राजेन्द्र गङ्गावाहकमुत्तमम्  ।  
नर्मदायां महापुण्यं भृगुतीर्थसमीपतः  ॥ १७८.१ ॥  
तत्र गङ्गा महापुण्या चचार विपुलं तपः  ।  
पुरा वर्षशतं साग्रं परमं व्रतमास्थिता  ॥ १७८.२ ॥  
ध्यात्वा देवं जगद्योनिं नारायणमकल्मषम्  ।  
आत्मानं परमं धाम सरित्सा जगतीपते  ॥ १७८.३ ॥  
ततो जनार्दनो देव आगत्येदमुवाच ह  ॥ १७८.४ ॥  

विष्णुरुवाच -  
तपसा तव तुष्टोऽहं मत्पादाम्बुजसम्भवे  ।  
मत्तः किमिच्छसे देवि ब्रूहि किं करवाणि ते  ॥ १७८.५ ॥  

गङ्गोवाच -  
त्वत्पादकमलाद्भ्रष्टा गङ्गा सहचरा विभो  ।  
यदृच्छया त्रिलोकेश वन्द्यमाना दिवौकसैः  ॥ १७८.६ ॥  
नृपो भगीरथस्तस्मात्तपः कृत्वा सुदुष्करम्  ।  
समाराध्य जगन्नाथं शङ्करं लोकशङ्करम्  ॥ १७८.७ ॥  
अवतारयामास हि मां पृथिव्यां धरणीधर  ।  
मया वै युवयोर्वाक्यादवतारः कृतो भुवि  ॥ १७८.८ ॥  
वैष्णवीमिति मां मत्वा जनः सर्वाप्लुतो मयि  ।  
ये वै ब्रह्मणो लोके ये च वै गुरुतल्पगाः  ॥ १७८.९ ॥  
त्यागिनः पितृमातृभ्यां ये च स्वर्णहरा नराः  ।  
गोघ्ना ये मनुजा लोके तथा ये प्राणिहिंसकाः  ॥ १७८.१० ॥  
अगम्यागामिनो ये च ह्यभक्ष्यस्य च भक्षकाः  ।  
ये चानृतप्रवक्तारो ये च विश्वासघातकाः  ॥ १७८.११ ॥  
देवब्राह्मणवित्तानां हर्तारो ये नराधमाः  ।  
देवब्रह्मगुरुस्त्रीणां ये च निन्दाकरा नराः  ॥ १७८.१२ ॥  
ब्रह्मशापप्रदग्धा ये ये चैवात्महनो द्विजाः  ।  
भ्रष्टानशनसन्न्यासनियतव्रतचारिणः  ॥ १७८.१३ ॥  
तथैवापेयपेयाश्च ये च स्वगुरुनिन्दकाः  ।  
निषेधका ये दानानां पात्रदानपराङ्मुखाः  ॥ १७८.१४ ॥  
ऋतुघ्ना ये स्वपत्नीनां पित्रोः सेहपरा न हि  ।  
बान्धवेषु च दीनेषु करुणा यस्य नास्ति वै  ॥ १७८.१५ ॥  
क्षेत्रसेतुविभेदी च पूर्वमार्गप्रलोपकः  ।  
नास्तिकः शास्त्रहीनस्तु विप्रः सन्ध्याविवर्जितः  ॥ १७८.१६ ॥  
अहुताशी ह्यसन्तुष्टः सर्वाशी सर्वविक्रयी  ।  
कदर्या नास्तिकाः क्रूराः कृतघ्ना ये द्विजायः  ॥ १७८.१७ ॥  
पैशुन्या रसविक्रेयाः सर्वकालविनाकृताः  ।  
स्वगोत्रां परगोत्रां वा ये भुञ्जन्ति द्विजाधमाः  ॥ १७८.१८ ॥  
ते मां प्राप्य विमुच्यन्ते पापसङ्घैः सुसञ्चितैः  ।  
तत्पापक्षारतप्ताया न शर्म मम विद्यते  ॥ १७८.१९ ॥  
तथा कुरु जगन्नाथ यथाहं शर्म चाप्नुयाम्  ।  
एवमुक्तस्तु देवेशस्तुष्टः प्रोवाच जाह्नवीम्  ॥ १७८.२० ॥  

विष्णुरुवाच -  
अहमत्र वसिष्यामि गङ्गाधरसहायवान्  ।  
प्रविशस्व सदा रेवां त्वमत्रैव च मूर्तिना  ॥ १७८.२१ ॥  
मम पादतलं प्राप्य वह त्रिपथगामिनि  ।  
यदा बहूदककाले नर्मदाजलसम्भृता  ॥ १७८.२२ ॥  
प्रावृट्कालं समासाद्य भविष्यति जलाकुला  ।  
प्लाव्योभयतटं देवी प्राप्य मामुत्तरस्थितम्  ॥ १७८.२३ ॥  
प्लावयिष्यति तोयेन यदा शङ्खं करे स्थितम्  ।  
तदा पर्वशतोद्युक्तं वैष्णवं पर्वसञ्ज्ञितम्  ॥ १७८.२४ ॥  
न तेन सदृशं किञ्चिद्व्यतीपातादिसङ्क्रमम्  ।  
अयने द्वे च न तथा पुण्यात्पुण्यतरं यथा  ॥ १७८.२५ ॥  
तस्मिन्पर्वणि देवेशि शङ्खं संस्पृश्य मानवः  ।  
स्नानमाचरते तोये मिश्रे गाङ्गेयनार्मदे  ॥ १७८.२६ ॥  
पुण्यं त्वशेषपुण्यानां मङ्गलानां च मङ्गलम्  ।  
विष्णुना विधृतो येन तस्माच्छान्तिः प्रचक्रमे  ॥ १७८.२७ ॥  
तत्रान्तं पापसङ्घस्य ध्रुवमाप्नोति मानवः  ।  
शङ्खोद्धारे नरः स्नात्वा तर्पयेत्पितृदेवताः  ॥ १७८.२८ ॥  
तृप्तास्ते द्वादशाब्दानि सिद्धिं च सार्वकामिकीम्  ।  
गङ्गावहे तु यः श्राद्धं शङ्खोद्धारे प्रदास्यति  ॥ १७८.२९ ॥  
तेन पिण्डप्रदानेन नृत्यन्ति पितरस्तथा  ।  
शङ्खोद्धारे नरः स्नात्वा पूजयेद्बलकेशवौ  ॥ १७८.३० ॥  
रात्रौ जागरणं कृत्वा शुद्धो भवति जाह्नवि  ।  
यत्त्वं लोककृतं कर्म मन्यसे भुवि दुःसहम्  ॥ १७८.३१ ॥  
तस्मिन्पर्वणि तत्सर्वं तत्र स्नात्वा व्यपोहय  ।  
एवमुक्त्वा नरश्रेष्ठ विष्णुश्चान्तरधीयत  ॥ १७८.३२ ॥  
तदाप्रभृति तत्तीर्थं गङ्गावाहकमुत्तमम्  ।  
ब्रह्माद्यैरृषिभिस्तात पारम्पर्यक्रमागतैः  ॥ १७८.३३ ॥  
तत्र तीर्थे तु यः स्नात्वा भक्तिभावेन भारत  ।  
गङ्गातीर्थे तु स स्नातः समस्तेषु न संशयः  ॥ १७८.३४ ॥  
तत्र तीर्थे मृतानां तु नराणां भावितात्मनाम्  ।  
अनिवर्तिका गतिस्तेषां विष्णुलोकात्कदाचन  ॥ १७८.३५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गङ्गावहकतीर्थमाहात्म्यवर्णनं नामाष्टसप्तत्युत्तरशततमोऽध्यायः ॥  


ऋKV अध्याय १७९  

मार्कण्डेय उवाच -  
ततो गच्छेत्तु राजेन्द्र गौतमेश्वरमुत्तमम्  ।  
सर्वपापहरं तीर्थं त्रिषु लोकेषु विश्रुतम्  ॥ १७९.१ ॥  
गौतमेन तपस्तप्तं तत्र तीर्थे युधिष्ठिर  ।  
दिव्यं वर्षसहस्रं तु ततस्तुष्टो महेश्वरः  ॥ १७९.२ ॥  
प्रणम्य शिरसा तत्र स्थापितः परमेश्वरः  ।  
स्थापितो गौतमेनेशो गौतमेश्वर उच्यते  ॥ १७९.३ ॥  
तत्र देवैश्च गन्धर्वैरृषिभिः पितृदैवतैः  ।  
सम्प्राप्ता ह्युत्तमा सिद्धिराराध्य परमेश्वरम्  ॥ १७९.४ ॥  
तत्र तीर्थे तु यः स्नात्वा पूजयेत्पितृदेवताः  ।  
पूजयेत्परमीशानं सर्वपापैः प्रमुच्यते  ॥ १७९.५ ॥  
बहवस्तन्न जानन्ति विष्णुमायाविमोहिताः  ।  
तत्र सन्निहितं देवं शूलपाणिं महेश्वरम्  ॥ १७९.६ ॥  
ब्रह्मचारी तु यो भूत्वा तत्र तीर्थे नरेश्वर  ।  
स्नात्वार्चयेन्महादेवं सोऽश्वमेधफलं लभेत् ॥ १७९.७ ॥  
ब्रह्मचारी तु यो भूत्वा तर्पयेत्पितृदेवताः  ।  
पूजयेत्परमीशानं सर्वपापैः प्रमुच्यते  ॥ १७९.८ ॥  
तत्र तीर्थे तु यो दानं भक्त्या दद्याद्द्विजातये  ।  
तदक्षयफलं सर्वं नात्र कार्या विचारणा  ॥ १७९.९ ॥  
मासे चाश्वयुजे राजन् कृष्णपक्षे चतुर्दशीम्  ।  
स्नात्वा तत्र विधानेन दीपकानां शतं ददेत् ॥ १७९.१० ॥  
पूजयित्वा महादेवं गन्धपुष्पादिभिर्नरः  ।  
मुच्यते सर्वपापेभ्यो मृतः शिवपुरं व्रजेत् ॥ १७९.११ ॥  
अष्टम्यां च चतुर्दश्यां कार्त्तिक्यां तु विशेषतः  ।  
उपोष्य प्रयतो भूत्वा घृतेन स्नापयेच्छिवम्  ॥ १७९.१२ ॥  
पञ्चगव्येन मधुना दध्ना वा शीतवारिणा  ।  
स च सर्वस्य यज्ञस्य फलं प्राप्नोति मानवः  ॥ १७९.१३ ॥  
भक्त्या तु पूजयेत्पश्चात्स लभेत्फलमुत्तमम्  ।  
बिल्वपत्रैरखण्डैश्च पुष्पैरुन्मत्तकोद्भवैः  ॥ १७९.१४ ॥  
कुशापामार्गसहितैः कदम्बद्रोणजैरपि  ।  
मल्लिकाकरवीरैश्च रक्तपीतैः सितासितैः  ॥ १७९.१५ ॥  
पुष्पैरन्यैर्यथालाभं यो नरः पूजयेच्छिवम्  ।  
नैरन्तर्येण षण्मासं योऽर्चयेद्गौतमेश्वरम्  ।  
सर्वान्कामानवाप्नोति मृतः शिवपुरं व्रजेत् ॥ १७९.१६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे गौतमेश्वरतीर्थमाहात्म्यवर्णनं नाम एकोनाशीत्यधिकशततमोऽध्यायः ॥  


ऋKV अध्याय १८०  

श्रीमार्कण्डेय उवाच -  
ततो गच्छेन्महीपाल दशाश्वमेधिकं परम्  ।  
तीर्थं सर्वगुणोपेतं महापातकनाशनम्  ॥ १८०.१ ॥  
यत्र गत्वा महाराज स्नात्वा सम्पूज्य चेश्वरम्  ।  
दशानामश्वमेधानां फलं प्राप्नोति मानवः  ॥ १८०.२ ॥  

युधिष्ठिर उवाच -  
अश्वमेधो महायज्ञो बहुसम्भारदक्षिणः  ।  
अशक्यः प्राकृतैः कर्तुं कथं तेषां फलं लभेत् ॥ १८०.३ ॥  
अत्याश्चर्यमिदं तत्त्वं त्वयोक्तं वदता सता  ।  
यथा मे जायते श्रद्धा दीर्घायुस्त्वं तथा वद  ॥ १८०.४ ॥  

मार्कण्डेय उवाच -  
इदमाश्चर्यभूतं हि गौर्या पृष्टस्त्रियम्बकः  ।  
तत्तेऽहं सम्प्रवक्ष्यामि पृच्छते निपुणाय वै  ॥ १८०.५ ॥  
पुरा वृषस्थो देवेश ह्युमया सह शङ्करः  ।  
कदाचित्पर्यटन्पृथिवीं नर्मदातटमाश्रितः  ॥ १८०.६ ॥  
दशाश्वमेधिकं तीर्थं दृष्ट्वा देवो महेश्वरः  ।  
तीर्थं प्रत्यञ्जलिं बद्ध्वा नमश्चक्रे त्रिलोचनः  ॥ १८०.७ ॥  
कृताञ्जलिपुटं देवं दृष्ट्वा देवीदमब्रवीत् ॥ १८०.८ ॥  

देव्युवाच -  
किमेतद्देवदेवेश चराचरनमस्कृत  ।  
प्रह्वनम्राञ्जलिं बद्ध्वा भक्त्या परमया युतः  ॥ १८०.९ ॥  
एतदाश्चर्यमतुलं सर्वं कथय मे प्रभो  ॥ १८०.१० ॥  

ईश्वर उवाच -  
प्रत्यक्षं पश्य तीर्थस्य फलं मा विस्मिता भव  ।  
वियत्स्था मे भुविस्थस्य क्षणं देवि स्थिरा भव  ॥ १८०.११ ॥  
एवमुक्त्वा तु देवेशो गौरवर्णो द्विजोऽभवत् ।  
क्षुत्क्षामकण्ठो जटिलः शुष्को धमनिसन्ततः  ॥ १८०.१२ ॥  
उपविश्य भुवः पृष्ठे सुस्वरं मन्त्रमुच्चरन्  ।  
क्रमप्रियो महादेवो माधुर्येण प्रमोदयन्  ॥ १८०.१३ ॥  
श्रुत्वा तां मधुरां वाणीं स्वयं देवेन निर्मिताम्  ।  
सम्भ्रान्ता ब्राह्मणाः सर्वे स्नातुं ये तत्र चागताः  ॥ १८०.१४ ॥  
नित्यक्रिया च सर्वेषां विस्मृता श्रुतिविभ्रमात् ।  
तं दृष्ट्वा पठमानं तु क्षुत्पिपासाभिपीडितम्  ॥ १८०.१५ ॥  
द्विजोऽन्यमन्त्रयत्कश्चिद्भक्त्या तं भोजनाय वै  ।  
प्रसादः क्रियतां ब्रह्मन्भोजनाय गृहे मम  ॥ १८०.१६ ॥  
अद्य मे सफलं जन्म ह्यद्य मे सफलाः क्रियाः  ।  
सर्वान्कामान्प्रदास्यन्ति प्रीता मेऽद्य पितामहाः  ॥ १८०.१७ ॥  
त्वयि भुक्ते द्विजश्रेष्ठ प्रसीद त्वं ध्रुवं मम  ।  
एवमुक्तो महादेवो द्विजरूपधरस्तदा  ॥ १८०.१८ ॥  
प्रहस्य प्रत्युवाचेदं ब्राह्मणं श्लक्ष्णया गिरा  ।  
मया वर्षसहस्रं तु निराहारं तपः कृतम्  ॥ १८०.१९ ॥  
इदानीं तु गृहे तस्य करिष्ये द्विजसत्तम  ।  
दशभिर्वाजिमेधैश्च येनेष्टं पारणं तथा  ॥ १८०.२० ॥  
इत्युक्तो देवदेवेन ब्राह्मणो विस्मयान्वितः  ।  
उत्तमाङ्गं विधुन्वन्वै जगाम स्वगृहं प्रति  ॥ १८०.२१ ॥  
एवं ते बहवो विप्राः प्रत्याख्याते निमन्त्रणे  ।  
पुराणार्थमजानन्तो नास्तिका बहवो गताः  ॥ १८०.२२ ॥  
अथ कश्चिद्द्विजो विद्वान्पुराणार्थस्य तत्त्ववित् ।  
देवं निमन्त्रयामास द्विजरूपधरं शिवम्  ॥ १८०.२३ ॥  
तथैव सोऽपि देवेन प्रोक्तः स प्राह तं पुनः  ।  
मनसा चिन्तयित्वा तु पुराणोक्तं द्विजोत्तमः  ॥ १८०.२४ ॥  
स्मृतिवेदपुराणेषु यदुक्तं तत्तथा भवेत् ।  
इति निश्चित्य तं विप्रमुवाच प्रहसन्निव  ॥ १८०.२५ ॥  
भोभो विप्र प्रतीक्षस्व यावदागमनं पुनः  ।  
इत्युक्त्वा तु द्विजो गत्वा दशाश्वमेधिकं परम्  ॥ १८०.२६ ॥  
स्नानं महालम्भनादि कृतं तेन द्विजन्मना  ।  
जपं श्राद्धं तथा दानं कृत्वा धर्मानुसारतः  ॥ १८०.२७ ॥  
सङ्कल्प्य कपिलां तत्र पुराणोक्तविधानतः  ।  
समायात्त्वरितं तत्र यत्रासौ तिष्ठते द्विजः  ॥ १८०.२८ ॥  
अथागत्य द्विजं प्राह वाजिमेधः कृतो मया  ।  
उत्तिष्ठ मे गृहं रम्यं भोजनार्थं हि गम्यताम्  ॥ १८०.२९ ॥  
इत्युक्तः शङ्करस्तेन ब्राह्मणेनातिविस्मितः  ।  
उवाच ब्राह्मणं देव इदानीं त्वमितो गतः  ॥ १८०.३० ॥  
द्विजवर्य कथं चेष्टा दश यज्ञा महाधनाः  ॥ १८०.३१ ॥  

द्विज उवाच -  
न विचारस्त्वया कार्यः कृता यज्ञा न संशयः  ।  
यदि वेदाः प्रमाणं तं भुवि देवा द्विजास्तथा  ॥ १८०.३२ ॥  
दशाश्वमेधिकं तीर्थं तथा सत्यं द्विजोत्तम  ।  
यदि वेदपुराणोक्तं वाक्यं निःसंशयं भवेत् ॥ १८०.३३ ॥  
तदा प्राप्तं मया सर्वं नात्र कार्या विचारणा  ।  
एवमुक्तस्तु देवेश आस्तिक्यं तस्य चेतसः  ॥ १८०.३४ ॥  
विमृश्य बहुभिः किञ्चिदुत्तरं न प्रपद्यत  ।  
जगाम तद्गृहं रम्यं पठन्ब्रह्म सनातनम्  ॥ १८०.३५ ॥  
सम्प्राप्तं तं द्विजं भक्त्या पाद्यार्घ्येण तमर्चयत् ।  
षड्रसं भोजनं तेन दत्तं पश्चाद्यथाविधि  ॥ १८०.३६ ॥  
ततो भुक्ते महादेवे सर्वदेवमये शिवे  ।  
पुष्पवृष्टिः पपाताशु गगनात्तस्य मूर्धनि  ।  
तस्यास्तिक्यं तु संलक्ष्य तुष्टः प्रोवाच शङ्करः  ॥ १८०.३७ ॥  

ईश्वर उवाच -  
किं तेऽद्य क्रियतां ब्रूहि वरदोऽहं द्विजोत्तम  ।  
अदेयमपि दास्यामि एकचित्तस्य ते ध्रुवम्  ॥ १८०.३८ ॥  

ब्राह्मण उवाच -  
यदि प्रीतोऽसि मे देव यदि देयो वरो मम  ।  
अस्मिंस्तीर्थे महादेव स्थातव्यं सर्वदैव हि  ॥ १८०.३९ ॥  
उपकाराय देवेश एष मे वर उत्तमः  ।  
एवमुक्तस्तु देवेन आरुरोह द्विजोत्तमः  ॥ १८०.४० ॥  
गन्धर्वाप्सरःसम्बाधं विमानं सार्वकामिकम्  ।  
पूज्यमानो गतस्तत्र यत्र लोका निरामयाः  ॥ १८०.४१ ॥  

मार्कण्डेय उवाच -  
एतदाश्चर्यमतुलं दृष्ट्वा देवी सुविस्मिता  ।  
विस्मयोत्फुल्लनयना पुनः पप्रच्छ शङ्करम्  ॥ १८०.४२ ॥  

पार्वत्युवाच -  
कथमेतद्भवेत्सत्यं यत्रेदमसमञ्जसम्  ।  
स्नानं कुर्वन्ति बहवो लोका ह्यत्र महेश्वर  ॥ १८०.४३ ॥  
तेषां तु स्वर्गगमनं यथैष स्वर्गतिं गतः  ।  
कथमेतत्समाचक्ष्व विस्मयः परमो मम  ॥ १८०.४४ ॥  
एतच्छ्रुत्वा तु देवेशः प्रहसन्प्रत्युवाच ताम्  ।  
वेदवाक्ये पुराणार्थे स्मृत्यर्थे द्विजभाषिते  ॥ १८०.४५ ॥  
विस्मयो हि न कर्तव्यो ह्यनुमानं हि तत्तथा  ।  
असम्भाव्यं हि लोकानां पुराणे यत्प्रगीयते  ॥ १८०.४६ ॥  
यदि पक्षं पुरस्कृत्य लोकाः कुर्वन्ति पार्वति  ।  
तस्मान्न सिद्धिरेतेषां भवत्येको न विस्मयः  ॥ १८०.४७ ॥  
नास्तिका भिन्नमर्यादा ये निश्चयबहिष्कृताः  ।  
तेषां सिद्धिर्न विद्येत आस्तिक्याद्भवते ध्रुवम्  ॥ १८०.४८ ॥  
श्रुत्वाख्यानमिदं देवी ववन्दे तीर्थमुत्तमम्  ।  
सर्वपापहरं पुण्यं नर्मदायां व्यवस्थितम्  ॥ १८०.४९ ॥  

मार्कण्डेय उवाच -  
दशाश्वमेधं राजेन्द्र सर्वतीर्थोत्तमोत्तमम्  ।  
तीर्थं सर्वगुणोपेतं महापातकनाशनम्  ॥ १८०.५० ॥  
तत्रागता महाभागा स्नातुकामा सरस्वती  ।  
पुण्यानां परमा पुण्या नदीनामुत्तमा नदी  ॥ १८०.५१ ॥  
नाममात्रेण यस्यास्तु सर्वपापैः प्रमुच्यते  ।  
स्नातास्तत्र दिवं यान्ति ये मृतास्तेऽपुनर्भवाः  ॥ १८०.५२ ॥  
दशाश्वमेधे सा राजन्नियता ब्रह्मचारिणी  ।  
आराधयित्वा देवेशं परं निर्वाणमागतीः  ॥ १८०.५३ ॥  
कालुष्यं ब्रह्मसम्भूता संवत्सरसमुद्भवम्  ।  
प्रक्षालयितुमायाति दशम्यामाश्विनस्य च  ॥ १८०.५४ ॥  
उपोष्य रजनीं तां तु सम्पूज्य त्रिपुरान्तकम्  ।  
राजन्निष्कल्मषा यान्ति श्वोभूते शाश्वतं पदम्  ॥ १८०.५५ ॥  

युधिष्ठिर उवाच -  
सरस्वती महापुण्या नदीनामुत्तमा नदी  ।  

श्रीमार्कण्डेय उवाच -  
राजन्नाश्वयुजे मासि दशम्यां तद्विशिष्यते  ।  
पार्थिवेषु च तीर्थे तु सर्वेष्वेव न संशयः  ॥ १८०.५६ ॥  
दशाश्वमेधिके राजन्नित्यं हि दशमी शुभा  ।  
विशेषादाश्विने शुक्ला महापातकनाशिनी  ॥ १८०.५७ ॥  
तस्यास्नात्वार्चयेद्देवानुपवासपरायणः  ।  
श्राद्धं कृत्वा विधानेन पश्चात्सम्पूजयेच्छिवम्  ॥ १८०.५८ ॥  
तत्रस्थां पूजयेद्देवीं स्नातुकामां सरस्वतीम्  ।  
नमो नमस्ते देवेशि ब्रह्मदेहसमुद्भवे  ॥ १८०.५९ ॥  
कुरु पापक्षयं देवि संसारान्मां समुद्धर  ।  
गन्धधूपैश्च सम्पूज्य ह्यर्चयित्वा पुनःपुनः  ॥ १८०.६० ॥  
दश प्रदक्षिणा दत्त्वा सूत्रेण परिवेष्टयेत् ।  
कपिलां तु ततो विप्रे दद्याद्विगतमत्सरः  ॥ १८०.६१ ॥  
सर्वलक्षणसम्पन्नां सर्वोपस्करसंयुताम्  ।  
दत्त्वा विप्राय कपिलां न शोचति कृताकृते  ॥ १८०.६२ ॥  
पश्चाज्जागरणं कुर्याद्घृतेनाज्वाल्य दीपकम्  ।  
पुराणपठनेनैव नृत्यगीतविवादनैः  ॥ १८०.६३ ॥  
वेदोक्तैश्चैव पूजयेच्छशिशेखरम्  ।  
प्रभाते विमले पश्चात्स्नात्वा वै नर्मदाजले  ॥ १८०.६४ ॥  
ब्राह्मणान् भोजयेद्भक्त्या शिवभक्तांश्च योगिनः  ।  
एवं कृते ततो राजन् सम्यक्तीर्थफलं लभेत् ॥ १८०.६५ ॥  
तत्र तीर्थे तु यः स्नात्वा पूजयेच्छङ्करं नरः  ।  
दशाश्वमेधावभृथं लभते पुण्यमुत्तमम्  ॥ १८०.६६ ॥  
पूतात्मा तेन पुण्येन रुद्रलोकं स गच्छति  ।  
आरूढः परमं यानं कामगं च सुशोभनम्  ॥ १८०.६७ ॥  
तत्र दिव्याप्सरोभिस्तु वीज्यमानोऽथ चामरैः  ।  
क्रीडते सुचिरं कालं जयशब्दादिमङ्गलैः  ॥ १८०.६८ ॥  
ततोऽवतीर्णः कालेन इह राजा भवेद्ध्रुवम्  ।  
हस्त्यश्वरथसम्पन्नो महाभोगी परन्तपः  ॥ १८०.६९ ॥  
दशाश्वमेधे यद्दानं दीयते शिवयोगिनाम्  ।  
दशाश्वमेधसदृशं भवेत्तन्नात्र संशयः  ॥ १८०.७० ॥  
सर्वेषामेव यज्ञानामश्वमेधो विशिष्यते  ।  
दुर्लभः स्वल्पवित्तानां भूरिशः पापकर्मणाम्  ॥ १८०.७१ ॥  
तत्र तीर्थे तु राजेन्द्र दुर्लभोऽपि सुरासुरैः  ।  
प्राप्यते स्नानदानेन इत्येवं शङ्करोऽब्रवीत् ॥ १८०.७२ ॥  
अकामो वा सकामो वा मृतस्तत्र नरेश्वर  ।  
देवत्वं प्राप्नुयात्सोऽपि नात्र कार्या विचारणा  ॥ १८०.७३ ॥  
अग्निप्रवेशं यः कुर्यात्तत्र तीर्थे नरोत्तम  ।  
अग्निलोके वसेत्तावद्यावदाभूतसम्प्लवम्  ॥ १८०.७४ ॥  
जलप्रवेशं यः कुर्यात्तत्र तीर्थे नराधिप  ।  
ध्यायमानो महादेवं वारुणं लोकमाप्नुयात् ॥ १८०.७५ ॥  
दशाश्वमेधे यः कश्चिच्छूरवृत्त्या तनुं त्यजेत् ।  
अक्षया नु गतिस्तस्य इत्येवं श्रुतिनोदना  ॥ १८०.७६ ॥  
न तां गतिं यान्ति भृगुप्रपातिनो न दण्डिनो नैव च साङ्ख्ययोगिनः  ।  
ध्वजाकुले दुन्दुभिशङ्खनादिते क्षणेन यां यान्ति महाहवे मृताः  ॥ १८०.७७ ॥  
यत्र तत्र हतः शूरः शत्रुभिः परिवेष्टितः  ।  
अक्षयांल्लभते लोकान्यदि क्लीबं न भाषते  ॥ १८०.७८ ॥  
दशाश्वमेधे सन्न्यासं यः करोति विधानतः  ।  
अनिवर्तिका गतिस्तस्य रुद्रलोकात्कदाचन  ॥ १८०.७९ ॥  
दशाश्वमेधे यत्पुण्यं सङ्क्षेपेण युधिष्ठिर  ।  
कथितं परया भक्त्या सर्वपापप्रणाशनम्  ॥ १८०.८० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दशाश्वमेधतीर्थमाहात्म्यवर्णनं नामाशीत्युत्तरशततमोऽध्यायः ॥  


ऋKV अध्याय १८१  

श्रीमार्कण्डेय उवाच -  
अतः परं प्रवक्ष्यामि भृगुतीर्थस्य विस्तरम्  ।  
यं श्रुत्वा ब्रह्महा गोघ्नो मुच्यते सर्वपातकैः  ॥ १८१.१ ॥  
तत्र तीर्थे तु विख्यातं वृषखातमिति श्रुतम्  ।  
भृगुणा तत्र राजेन्द्र तपस्तप्तं पुरा किल  ॥ १८१.२ ॥  

युधिष्ठिर उवाच -  
भृगुकच्छे स विप्रेन्द्रो निवसन् केन हेतुना  ।  
तपस्तप्त्वा सुविपुलं परां सिद्धिमुपागतः  ॥ १८१.३ ॥  
को वा वृष इति प्रोक्तस्तत्खातं येन खानितम्  ।  
एतत्सर्वं यथान्यायं कथयस्व ममानघ  ॥ १८१.४ ॥  

श्रीमार्कण्डेय उवाच -  
एष प्रश्नो महाराज यस्त्वया परिपृच्छितः  ।  
तत्सर्वं कथयिष्यामि शृणुष्वैकमना नृप  ॥ १८१.५ ॥  
षष्ठस्तु ब्रह्मणः पुत्रो मानसो भृगुसत्तमः  ।  
तपश्चचार विपुलं श्रीवृते क्षेत्र उत्तमे  ॥ १८१.६ ॥  
दिव्यं वर्षसहस्रं तु संशुष्को मुनिसत्तमः  ।  
निराहारो निरानन्दः काष्ठपाषाणवत्स्थितः  ॥ १८१.७ ॥  
ततः कदाचिद्देवेशो विमानवरमास्थितः  ।  
उमया सहितः श्रीमांस्तेन मार्गेण चागतः  ॥ १८१.८ ॥  
दृष्ट्वा तत्र महाभागं भृगुं वल्मीकवत्स्थितम्  ।  
उवाच देवी देवेशं किमिदं दृश्यते प्रभो  ॥ १८१.९ ॥  

ईश्वर उवाच -  
भृगुर्नाम महादेवि तपस्तप्त्वा सुदारुणम्  ।  
दिव्यं वर्षसहस्रं तु मम ध्यानपरायणः  ॥ १८१.१० ॥  
जलबिन्दु कुशाग्रेण मासे मासे पिबेच्च सः  ।  
संवत्सरशतं साग्रं तिष्ठते च वरानने  ॥ १८१.११ ॥  
तच्छ्रुत्वा वचनं गौरी क्रोधसंवर्तितेक्षणा  ।  
उवाच देवी देवेशं शूलपाणिं महेश्वरम्  ॥ १८१.१२ ॥  
सत्यमुग्रोऽसि लोके त्वं ख्यापितो वृषभध्वज  ।  
निष्कारुण्यो दुराराध्यः सर्वभूतभयङ्करः  ॥ १८१.१३ ॥  
दिव्यं वर्षसहस्रं तु ध्यायमानस्य शङ्करम्  ।  
ब्राह्मणस्य वरं कस्मान्न प्रयच्छसि शंस मे  ॥ १८१.१४ ॥  
एवमुक्तोऽथ देवेशः प्रहस्य गिरिनन्दिनीम्  ।  
उवाच नरशार्दूल मेघगम्भीरया गिरा  ॥ १८१.१५ ॥  
स्त्री विनश्यति गर्वेण तपः क्रोधेन नश्यति  ।  
गावो दूरप्रचारेण शूद्रान्नेन द्विजोत्तमाः  ॥ १८१.१६ ॥  
क्रोधान्वितो द्विजो गौरी तेन सिद्धिर्न विद्यते  ।  
वर्षायुतैस्तथा लक्षैर्न किञ्चित्कारणं प्रिये  ॥ १८१.१७ ॥  
एवम्भूतस्य तस्यापि क्रोधस्य चरितं महत् ।  
एवमुक्त्वा ततः शम्भुर्वृषं दध्यौ च तत्क्षणे  ॥ १८१.१८ ॥  
वृषो हि भगवन्ब्रह्मा वृषरूपी महेश्वरः  ।  
ध्यानप्राप्तः क्षणादेव गर्जयन् वै मुहुर्मुहुः  ॥ १८१.१९ ॥  
किं करोमि सुरश्रेष्ठ ध्यातः केनैव हेतुना  ।  
करोमि कस्य निधनमकाले परमेश्वर  ॥ १८१.२० ॥  

ईश्वर उवाच -  
कोपयस्व द्विजश्रेष्ठं गत्वा त्वं भृगुसत्तमम्  ।  
येन मे श्रद्दधत्येषा गौरी लोकैकसुन्दरी  ॥ १८१.२१ ॥  
एतच्छ्रुत्वा वृषो गत्वा धर्षणार्थं द्विजोत्तमम्  ।  
नर्मदायास्तटे रम्ये समीपे चाश्रमे भृगुः  ॥ १८१.२२ ॥  
ततः शृङ्गैर्गृहीत्वा तु प्रक्षिप्तो नर्मदाजले  ।  
ततः क्रुद्धो भृगुस्तत्र दण्डहस्तो महामुनिः  ॥ १८१.२३ ॥  
पशुवत्ते वधिष्यामि दण्डघातेन मस्तके  ।  
शिखायज्ञोपवीते च परिधानं वरासने  ॥ १८१.२४ ॥  
सुसंवृतं कृतं तेन धावन्वै पृष्ठतो ब्रवीत् ॥ १८१.२५ ॥  

भृगुरुवाच -  
पापकर्मन्दुराचार कथं यास्यसि मे वृष  ।  
अवमानं समुत्पाद्य कृत्वा गर्तं खुरैस्तथा  ॥ १८१.२६ ॥  
गर्जयित्वा महानादं ततो विप्रमपातयत् ।  
आत्मानं पातितं ज्ञात्वा वृषेण परमेष्ठिना  ॥ १८१.२७ ॥  
भृगुः क्रोधेन जज्वाल हुताहुतिरिवानलः  ।  
करे गृह्य महादण्डं ब्रह्मदण्डमिवापरम्  ॥ १८१.२८ ॥  
हन्तुकामो वृषं विप्रोऽभ्यधावत युधिष्ठिर  ।  
धावमानं ततो दृष्ट्वा स वृषः पूर्वसागरे  ॥ १८१.२९ ॥  
जम्बूद्वीपं कुशां क्रौञ्चं शाल्मलिं शाकमेव च  ।  
गोमेदं पुष्करं प्राप्तः पूर्वतो दक्षिणापथम्  ॥ १८१.३० ॥  
उत्तरं पश्चिमं चैव द्वीपाद्द्वीपं नरेश्वर  ।  
पातालं सुतलं पश्चाद्वितलं च तलातलम्  ॥ १८१.३१ ॥  
तामिस्रमन्धतामिस्रं पातालं सप्तमं ययौ  ।  
ततो जगाम भूर्लोकं प्राणार्थी स वृषोत्तमः  ॥ १८१.३२ ॥  
भुवः स्वश्चैव च महस्तपः सत्यं जनस्तथा  ।  
अनुगम्यमानो विप्रेण न शर्म लभते क्वचित् ॥ १८१.३३ ॥  
पापं कृत्वैव पुरुषः कामक्रोधबलार्दितः  ।  
ततो जगाम शरणं ब्रह्माणं विष्णुमेव च  ॥ १८१.३४ ॥  
इन्द्रं चन्द्रं तथादित्यैर्याम्यवारुणमारुतैः  ।  
यदा सर्वैः परित्यक्तो लोकालोकैः सुरेश्वरैः  ॥ १८१.३५ ॥  
तदा देवं नमस्कृत्वा रक्ष रक्षस्व चाब्रवीत् ।  
वध्यमानं महादेवो भृगुणा परमेष्ठिना  ॥ १८१.३६ ॥  
सर्वलोकैः परित्यक्तमनाथमिव तं प्रभो  ।  
दृष्ट्वा श्रान्तं वृषं देवः पतितं चरणाग्रतः  ॥ १८१.३७ ॥  
ततः प्रोवाच भगवान् स्मितपूर्वमिदं वचः  ॥ १८१.३८ ॥  

ईश्वर उवाच -  
पश्य देवि महाभागे शमं विप्रस्य सुन्दरि  ॥ १८१.३९ ॥  

पार्वत्युवाच -  
यावद्विप्रो न चास्माकं कुप्यते परमेश्वर  ।  
तावद्वरं प्रयच्छाशु यदि चेच्छसि मत्प्रियम्  ॥ १८१.४० ॥  
ततो भस्मी जटी शूली चन्द्रार्धकृतशेखरः  ।  
उमार्द्धदेहो भगवान्भूत्वा विप्रमुवाच ह  ॥ १८१.४१ ॥  
भोभो द्विजवरश्रेष्ठ क्रोधस्ते न शमं गतः  ।  
यस्मात्तस्मादिदं तात क्रोधस्थानं भविष्यति  ॥ १८१.४२ ॥  
ततो दृष्ट्वा च तं शम्भुं भृगुः श्रेष्ठं त्रिलोचनम्  ।  
जानुभ्यामवनिं गत्वा इदं स्तोत्रमुदैरयत् ॥ १८१.४३ ॥  

भृगुरुवाच -  
प्रणिपत्य भूतनाथं भवोद्भवं भूतिदं भयातीतम्  ।  
भवभीतो भुवनपते विज्ञप्तुं किञ्चिदिच्छामि  ॥ १८१.४४ ॥  
त्वद्गुणनिकरान्वक्तुं का शक्तिर्मानुषस्यास्य  ।  
वासुकिरपि न तावद्वक्तुं वदनसहस्रं भवेद्यस्य  ॥ १८१.४५ ॥  
भक्त्या तथापि शङ्कर शशिधर करजालधवलिताशेष  ।  
स्तुतिमुखरस्य महेश्वर प्रसीद तव चरणनिरतस्य  ॥ १८१.४६ ॥  
सत्त्वं रजस्तमस्त्वं स्थित्युत्पत्तिविनाशनं देव  ।  
भवभीतो भुवनपते भुवनेश शरणनिरतस्य  ॥ १८१.४७ ॥  
यमनियमयज्ञदानं वेदाभ्यासश्च धारणायोगः  ।  
त्वद्भक्तेः सर्वमिदं नार्हन्ति वै कलासहस्रांशम्  ॥ १८१.४८ ॥  
उत्कृष्टरसरसायनखड्गां जनविवरपादुकासिद्धिः  ।  
चिह्नं हि तव नतानां दृश्यत इह जन्मनि प्रकटम्  ॥ १८१.४९ ॥  
शाठ्येन यदि प्रणमति वितरसि तस्यापि भूतिमिच्छया देव  ।  
भवति भवच्छेदकरी भक्तिर्मोक्षाय निर्मिता नाथ  ॥ १८१.५० ॥  
परदारपरस्वरतं परपरिभवदुःखशोकसन्तप्तम्  ।  
परवदनवीक्षणपरं परमेश्वर मां परित्राहि  ॥ १८१.५१ ॥  
अधिकाभिमानमुदितं क्षणभङ्गुरविभवविलसन्तम्  ।  
क्रूरं कुपथाभिमुखं शङ्कर शरणागतं परित्राहि  ॥ १८१.५२ ॥  
दीनं द्विजं वरार्थे बन्धुजने नैव पूरिता ह्याशा  ।  
छिन्द्धि महेश्वर तृष्णां किं मूढं मां विडम्बयसि  ॥ १८१.५३ ॥  
तृष्णां हरस्व शीघ्रं लक्ष्मीं दद हृदयवासिनीं नित्यम्  ।  
छिन्द्धि मदमोहपाशं मामुत्तारय भवाच्च देवेश  ॥ १८१.५४ ॥  
करुणाभ्युदयं नाम स्तोत्रमिदं सर्वसिद्धिदं दिव्यम्  ।  
यः पठति भृगुं स्मरति च शिवलोकमसौ प्रयाति देहान्ते  ॥ १८१.५५ ॥  
एतच्छ्रुत्वा महादेवः स्तोत्रं च भृगुभाषितम्  ।  
उवाच वरदोऽस्मीति देव्या सह वरोत्तमम्  ॥ १८१.५६ ॥  

भृगुरुवाच -  
प्रसन्नो देवदेवेश यदि देयो वरो मम  ।  
सिद्धिक्षेत्रमिदं सर्वं भविता मम नामतः  ॥ १८१.५७ ॥  
भवद्भिः सन्निधानेन स्थातव्यं हि सहोमया  ।  
देवक्षेत्रमिदं पुण्यं येन सर्वं भविष्यति  ॥ १८१.५८ ॥  
अत्र स्थाने महास्थानं करोमि जगदीश्वर  ।  
तव प्रसादाद्देवेश पूर्यन्तां मे मनोरथाः  ॥ १८१.५९ ॥  

ईश्वर उवाच -  
श्रिया कृतमिदं पूर्वं किं न ज्ञातं त्वया द्विज  ।  
अनुमान्य श्रियं देवीं यदीयं मन्यते भवान्  ॥ १८१.६० ॥  
कुरुष्व यदभिप्रेतं त्वत्कृतं नः तदन्यथा  ।  
एवमुक्त्वा गते देवे स्नात्वा गत्वा भृगुः श्रियम्  ॥ १८१.६१ ॥  
कृत्वा च पारणं तत्र वसन्विप्रस्तया सह  ।  
श्रिया च सहितः काल इदं वचनमब्रवीत् ॥ १८१.६२ ॥  

भृगुरुवाच -  
यदि ते रोचते भद्रे दुःखासीनं च ते यदि  ।  
त्वया वृते महाक्षेत्रे स्वीयं स्थानं करोम्यहम्  ॥ १८१.६३ ॥  

श्रीरुवाच -  
मम नाम्ना तु विप्रर्षे तव नाम्ना तु शोभनम्  ।  
स्थानं कुरुष्वाभिप्रेतमविरोधेन मे मतिः  ॥ १८१.६४ ॥  

भृगुरुवाच -  
कच्छपाधिष्ठितं ह्येतत्तस्य पृष्ठिगतं रमे  ।  
सम्मन्त्र्य सहितं तेन शोभनं भवती कुरु  ॥ १८१.६५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भृगुकच्छोत्पत्तिवर्णनं नामैकाशीत्युत्तरशततमोऽध्यायः ॥  


ऋKV अध्याय १८२  

श्रीमार्कण्डेय उवाच -  
ततो भृगुः श्रिया चैव समेतः कच्छपं गतः  ।  
अभिनन्द्य यथान्यायमुवाच वचनं शुभम्  ॥ १८२.१ ॥  
त्वया धृता धरा सर्वा तथा लोकाश्चराचराः  ।  
तथैव पुण्यभावत्वात्स्थितस्तत्र महामते  ॥ १८२.२ ॥  
चातुर्विद्यस्य संस्थानं करोमि रमया सह  ।  
यदि त्वं मन्यसे देव तदादेशय मां विभो  ॥ १८२.३ ॥  

कूर्म उवाच -  
एवमेव द्विजश्रेष्ठ मम नामाङ्कितं पुरम्  ।  
भविष्यति महत्कालं ममोपरि सुसंस्थितम्  ॥ १८२.४ ॥  
अचलं सुस्थिरं तात न भीः कार्या सुलोचने  ।  
एतच्छ्रुत्वा शुभं वाक्यं कच्छपस्य मुखाच्च्युतम्  ॥ १८२.५ ॥  
हृष्टस्तुष्टः श्रिया सार्द्धं पद्मयोनिसुतो भृगुः  ।  
अभीचि उदये प्राप्ते कृतकौतुकमङ्गलः  ॥ १८२.६ ॥  
नन्दने वत्सरे माघे पञ्चम्यां भरतर्षभ  ।  
शस्ते तु ह्युत्तरायोगे कुम्भस्थे शशिमण्डले  ॥ १८२.७ ॥  
रेवाया उत्तरे तीरे गम्भीरे चाभिवारुणि  ।  
प्रागुदक्प्रवणे देशे कोटितीर्थसमन्वितम्  ॥ १८२.८ ॥  
क्रोशप्रमाणं तत्क्षेत्रं प्रासादशतसङ्कुलम्  ।  
अचिरेणैव कालेन तपोबलसमन्वितः  ।  
विचिन्त्य विश्वकर्माणं चकार भृगुसत्तमः  ॥ १८२.९ ॥  
ब्राह्मणा वेदविद्वांसः क्षत्रिया राज्यपालकाः  ।  
वैश्या वृत्तिरतास्तत्र शूद्राः शुश्रूषकास्त्रिषु  ॥ १८२.१० ॥  
एवं श्रिया वृतं क्षेत्रं परमानन्दनन्दितम्  ।  
निर्मितं भृगुणा तात सर्वपातकनाशनम्  ।  
इति भृगुकच्छोत्पत्तिः  ॥ १८२.११ ॥  

मार्कण्डेय उवाच -  
ततः कालेन महता कस्मिंश्चित्कारणान्तरे  ।  
देवलोकं जगामाशु लक्ष्मीरृषिसमागमे  ॥ १८२.१२ ॥  
समर्प्य कुञ्चिकाट्टालं भृगवे ब्रह्मवादिने  ।  
पालयस्व यथार्थं वै स्थानकं मम सुव्रत  ॥ १८२.१३ ॥  
देवकार्याण्यशेषाणि कृत्वा श्रीः पुनरागता  ।  
आजगाम रमा देवी भृगुकच्छं त्वरान्विता  ॥ १८२.१४ ॥  
प्रार्थितं कुञ्चिकाट्टालं स्वगृहं सपरिग्रहम्  ।  
भृगुर्यदा तदा पार्थ मिथ्या नास्ति तदा वदत  ॥ १८२.१५ ॥  
एव विवादः सुमहान्सञ्जातश्च नरेश्वर  ।  
ममेति मम चैवेति परस्परसमागमे  ॥ १८२.१६ ॥  
ततः कालेन महता भृगुणा परमर्षिणा  ।  
चातुर्विद्यप्रमाणार्थं चकार महतीं स्थितिम्  ॥ १८२.१७ ॥  
अस्मदीयं यथा सर्वं नगरं मृगलोचने  ।  
चातुर्विद्या द्विजाः सर्वे तथा जानन्ति सुन्दरि  ॥ १८२.१८ ॥  

श्रीरुवाच -  
प्रमाणं मम विप्रेन्द्र चातुर्वण्या न संशयः  ।  
मदीयं वा त्वदीयं वा कथयन्तु द्विजोत्तमाः  ॥ १८२.१९ ॥  
ततः समस्तैर्विबुधैः सम्प्रधार्य परस्परम्  ।  
द्विधा तैर्वाक्स्थलं दृष्ट्वा ब्राह्मणा नृपसंहितम्  ॥ १८२.२० ॥  
अष्टादशसहस्राणि नोचुर्वै किञ्चिदुत्तरम्  ।  
अष्टादशसहस्रेषु भृगुकोपभयान्नृप  ।  
उक्तं च तालकं हस्ते यस्य तस्येदमुत्तरम्  ॥ १८२.२१ ॥  
एतच्छ्रुत्वा तु सा देवी निगमं नैगमैः कृतम्  ।  
क्रोधेन महताविष्टा शशाप द्विजपुङ्गवान्  ॥ १८२.२२ ॥  

श्रीदेव्युवाच -  
यस्मात्सत्यं समुत्सृज्य लोभोपहतमानसैः  ।  
मदीयं लोपितं स्थानं तस्माच्छृण्वन्तु मे गिरम्  ॥ १८२.२३ ॥  
त्रिपौरुषा भवेद्विद्या त्रिपुरुषं न भवेद्धनम्  ।  
न द्वितीयस्तु वो वेदः पठितो भवति द्विजाः  ॥ १८२.२४ ॥  
गृहाणि न द्विभौमानि न च भूतिः स्थिरा द्विजाः  ।  
पक्षपातेन वो धर्मो न च निःश्रेयभावतः  ॥ १८२.२५ ॥  
इष्टो गोत्रजनः कश्चिल्लोभेनावृतमानसः  ।  
न च द्वैधं परित्यज्य ह्येकं सत्यं भविष्यति  ॥ १८२.२६ ॥  
अद्यप्रभृति सर्वेषामहङ्कारो द्विजन्मनाम्  ।  
न पिता पुत्रवाक्येन न पुत्रः पितृकर्मणि  ॥ १८२.२७ ॥  
अहङ्कारकृताः सर्वे भविष्यन्ति न संशयः  ।  
इति शप्त्वा रमादेवी तदैव च दिवं ययौ  ॥ १८२.२८ ॥  
ततो गतायां वै लक्ष्म्यां देवा ब्रह्मर्षयोऽमलाः  ।  
क्रोधलोभमिदं स्थानं तेऽपि चोक्त्वा दिवं ययुः  ॥ १८२.२९ ॥  
गतां दृष्ट्वा ततो देवीमृषींश्चैव तपोधनान्  ।  
भृगुश्च परमेष्ठी स विषादमगमत्परम्  ।  
प्रसादयामास पुनः शङ्करं त्रिपुरान्तकम्  ॥ १८२.३० ॥  
तपसा महता पार्थ ततस्तुष्टो महेश्वरः  ।  
उवाच वचनं काले हर्षयन् भृगुसत्तमम्  ॥ १८२.३१ ॥  
किं विषण्णोऽसि विप्रेन्द्र किं वा सन्तापकारणम्  ।  
मयि प्रसन्नेऽपि तव ह्येतत्कथय मेऽनघ  ॥ १८२.३२ ॥  

भृगुरुवाच -  
शापयित्वा द्विजान्सर्वान्पुरा लक्ष्मीर्विनिर्गता  ।  
अपवित्रमिदं चोक्त्वा ततो देवा विनिर्गताः  ॥ १८२.३३ ॥  

ईश्वर उवाच -  
पुरा मया यथा प्रोक्तं तत्तथा न तदन्यथा  ।  
क्रोधस्थानमसन्देहं तथान्यदपि तच्छृणु  ॥ १८२.३४ ॥  
तत्र स्थानसमुद्भूता महद्भयविवर्जिताः  ।  
ब्राह्मणा मत्प्रसादेन भविष्यन्ति न संशयः  ॥ १८२.३५ ॥  
वेदविद्याव्रतस्नाताः सर्वशास्त्रविशारदाः  ।  
येऽपि ते शतसाहस्रास्त्वरिता ह्यागतास्त्विह  ॥ १८२.३६ ॥  
अपठस्यापि मूर्खस्य सर्वावस्थां गतस्य च  ।  
उत्तरादुत्तरं शक्रो दातुं न तु भृगूत्तम  ॥ १८२.३७ ॥  
कोटितीर्थमिदं स्थानं सर्वपापप्रणाशनम्  ।  
अद्यप्रभृति विप्रेन्द्र भविष्यति न संशयः  ॥ १८२.३८ ॥  
मत्प्रसादाद्देवगणैः सेवितं च भविष्यति  ।  
भृगुक्षेत्रे मृता ये तु कृमिकीटपतङ्गकाः  ॥ १८२.३९ ॥  
वासस्तेषां शिवे लोके मत्प्रसादाद्भविष्यति  ।  
वृषखाते नरः स्नात्वा पूजयित्वा महेश्वरम्  ॥ १८२.४० ॥  
सर्वमेधस्य यज्ञस्य फलं प्राप्नोत्यसंशयम्  ।  
भृगुतीर्थे नरः स्नात्वा तर्पयेत्पितृदेवताः  ॥ १८२.४१ ॥  
तस्य ते द्वादशाब्दानि शान्तिं गच्छन्ति तर्पिताः  ।  
दधिक्षीरेण तोयेन घृतेन मधुना सह  ॥ १८२.४२ ॥  
ये स्नपन्ति विरूपाक्षं तेषां वासस्त्रिविष्टपे  ।  
मत्प्रसादाद्द्विजश्रेष्ठ सर्वदेवानुसेवितम्  ॥ १८२.४३ ॥  
भविष्यति भृगुक्षेत्रं कुरुक्षेत्रादिभिः समम्  ।  
मार्तण्डग्रहणे प्राप्ते यवं कृत्वा हिरण्मयम्  ॥ १८२.४४ ॥  
दत्त्वा शिरसि यः स्नाति भृगुक्षेत्रे द्विजोत्तम  ।  
अविचारेण तं विद्धि संस्नातं कुरुजाङ्गले  ॥ १८२.४५ ॥  
अहं चैव वसिष्यामि अम्बिका च मम प्रिया  ।  
सर्वदुःखापहा देवी नाम्ना सौभाग्यसुन्दरी  ॥ १८२.४६ ॥  
वसिष्यामि तया देव्या सहितो भृगुकच्छके  ।  
एवमुक्त्वा स्थितो देवो भृगुकच्छेऽम्बिका तथा  ॥ १८२.४७ ॥  
भृगुस्तु स्वपुरं प्रायाद्ब्रह्मघोषनिनादितम्  ।  
ऋग्यजुःसामघोषेण ह्यथर्वणनिनादितम्  ॥ १८२.४८ ॥  
तत्र तीर्थे तु यः स्नात्वा वृषमुत्सृजते नरः  ।  
स याति शिवसायुज्यमित्येवं शङ्करोऽब्रवीत् ॥ १८२.४९ ॥  
तत्र तीर्थे तु यः स्नात्वा चैत्रे मासि समाचरेत् ।  
दद्याच्च लवणं विप्रे पूज्य सौभाग्यसुन्दरीम्  ॥ १८२.५० ॥  
गोभूहिरण्यं विप्रेभ्यः प्रीयेतां ललिताशिवौ  ।  
न दुःखं दुर्भगत्वं च वियोगं पतिना सह  ॥ १८२.५१ ॥  
प्राप्नोति नारी राजेन्द्र भृगुतीर्थाप्लवेन च  ।  
यस्तु नित्यं भृगुं देवं पश्येद्वै पाण्डुनन्दन  ॥ १८२.५२ ॥  
आ ब्रह्मसदनं यावत्तत्रस्थैर्दैवतैः सह  ।  
यत्फलं समवाप्नोति तच्छृणुष्व नृपोत्तम  ॥ १८२.५३ ॥  
सुवर्णशृङ्गीं कपिलां पयस्विनीं साध्वीं सुशीलां तरुणीं सवत्साम्  ।  
दत्त्वा द्विजे सर्वव्रतोपपन्ने फलं च यत्स्यात्तदिहैव नूनम्  ॥ १८२.५४ ॥  
समाः सहस्राणि तु सप्त वै जले म्रियेल्लभेद्द्वादशवह्निमध्ये  ।  
त्यजंस्तनुं शूरवृत्त्या नरेन्द्र शक्रातिथ्यं याति वै मर्त्यधर्मा  ॥ १८२.५५ ॥  
आख्यानमेतच्च सदा यशस्यं स्वर्ग्यं धन्यं पुत्र्यमायुष्यकारि  ।  
शृण्वंल्लभेत्सर्वमेतद्धि भक्त्या पर्वणि पर्वण्याजमीढस्सदैव  ॥ १८२.५६ ॥  
सन्न्यासं कुरुते यस्तु भृगुतीर्थे विधानतः  ।  
स मृतः परमं स्थानं गच्छेद्वै यच्च दुर्लभम्  ॥ १८२.५७ ॥  
एतच्छ्रुत्वा भृगुश्रेष्ठो देवदेवेन भाषितम्  ।  
प्रहृष्टवदनो भूत्वा तत्रैव संस्थितो द्विजः  ॥ १८२.५८ ॥  
तिरोभावं गते देवे भृगुः श्रेष्ठो द्विजोत्तमः  ।  
स्वमूर्ति तत्र मुक्त्वा तु ब्रह्मलोकं जगाम ह  ॥ १८२.५९ ॥  
भृगुकच्छस्य चोत्पत्तिः कथिता तव पाण्डव  ।  
सङ्क्षेपेण महाराज सर्वपामप्रणाशनी  ॥ १८२.६० ॥  
एतत्पुण्यं पापहरं क्षेत्रं देवेन कीर्तितम्  ।  
चतुर्युगसहस्रेण पितामहदिनं स्मृतम्  ॥ १८२.६१ ॥  
प्राप्ते ब्रह्मदिने विप्रा जायते युगसम्भवः  ।  
न पश्यामि त्विदं क्षेत्रमिति रुद्रः स्वयं जगौ  ॥ १८२.६२ ॥  
यः शृणोति त्विदं भक्त्या नारी वा पुरुषोऽपि वा  ।  
स याति परमं लोकमिति रुद्रः स्वयं जगौ  ॥ १८२.६३ ॥  
देवखाते नरः स्नात्वा पिण्डदानादिसत्क्रियाम्  ।  
यां करोति नृपश्रेष्ठ तामक्षयफलां विदुः  ॥ १८२.६४ ॥  
य इमं शृणुयाद्भक्त्या भृगुकच्छस्य विस्तरम्  ।  
कोटितीर्थफलं तस्य भवेद्वै नात्र संशयः  ॥ १८२.६५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भृगुकच्छतीर्थमाहात्म्यवर्णनं नाम द्व्यशीत्युत्तरशततमोऽध्यायः ॥  


ऋKV अध्याय १८३  

श्रीमार्कण्डेय उवाच -  
अतः परं महाराज गच्छेत्केदारसञ्ज्ञकम्  ।  
यत्र गत्वा महाराज श्राद्धं कृत्वा पिबेज्जलम्  ।  
सम्पूज्य देवदेवेशं केदारोत्थं फलं लभेत् ॥ १८३.१ ॥  

युधिष्ठिर उवाच -  
कथमत्र सुरश्रेष्ठ केदाराख्यः स्थितः स्वयम्  ।  
उत्तरे नर्मदाकूले एतद्विस्तरतो वद  ॥ १८३.२ ॥  

श्रीमार्कण्डेय उवाच -  
पुरा कृतयुगस्यादौ शङ्करस्तु महेश्वरः  ।  
भृगुणाराधितः शप्तः श्रिया च भृगुकच्छके  ॥ १८३.३ ॥  
अपवित्रमिदं क्षेत्रं सर्ववेदविवर्जितम्  ।  
भविष्यति नृपश्रेष्ठ गतेत्युक्त्वा हरिप्रिया  ॥ १८३.४ ॥  
तपश्चचार विपुलं भृगुर्वर्षसहस्रकम्  ।  
वायुभक्षो निराहारश्चिरं धमनिसन्ततः  ॥ १८३.५ ॥  
ततः प्रत्यक्षतामागाल्लिङ्गीभूतो महेश्वरः  ।  
प्रादुर्भूतस्तु सहसा भित्त्वा पातालसप्तकम्  ॥ १८३.६ ॥  
ददर्शाथ भृगुर्देवमौत्पलीं केलिकामिव  ।  
स्तुतिं चक्रे स देवाय स्थाणवे त्र्यम्बकेति च  ॥ १८३.७ ॥  
एवं स्तुतः स भगवान् प्रोवाच प्रहसन्निव  ।  
पुनः पुनर्भृगुं मत्तः किन्तु प्रार्थयसे मुने  ॥ १८३.८ ॥  

भृगुरुवाच -  
पञ्चक्रोशमिदं क्षेत्रं पद्मया शापितं विभो  ।  
उपवित्रमिदं क्षेत्रं सर्ववेदविवर्जितम्  ।  
भविष्यतीति च प्रोच्य गता देवी विदं प्रति  ॥ १८३.९ ॥  
पुनः पवित्रतां याति यथेदं क्षेत्रमुत्तमम्  ।  
तथा कुरु महेशान प्रसन्नो यदि शङ्कर  ॥ १८३.१० ॥  

ईश्वर उवाच -  
केदाराख्यमिदं ब्रह्मंल्लिङ्गमाद्यं भविष्यति  ।  
कृत्वेदमादिलिङ्गानि भविष्यन्ति दशैव हि  ॥ १८३.११ ॥  
एकादशमदृश्यं हि क्षेत्रमध्ये भविष्यति  ।  
पावयिष्यति तत्क्षेत्रमेकादशः स्वयं विभुः  ॥ १८३.१२ ॥  
तथा वै द्वादशादित्या मत्प्रसादात्तु मूर्तितः  ।  
वसिष्यन्ति भृगुक्षेत्रे रोगदुःखनिबर्हणाः  ॥ १८३.१३ ॥  
दुर्गाः ह्यष्टादश तथा क्षेत्रपालास्तु षोडश  ।  
भृगुक्षेत्रे भविष्यन्ति वीरभद्राश्च मातरः  ॥ १८३.१४ ॥  
पवित्रीकृतमेतद्धि नित्यं क्षेत्रं भविष्यति  ।  
नाघमासे ह्युषःकाले स्नात्वा मासं जितेन्द्रियः  ॥ १८३.१५ ॥  
यः पूजयति केदारं स गच्छेच्छिवमन्दिरम्  ।  
तस्मिंस्तीर्थे नरः स्नात्वा पित्ःनुद्दिश्य भारत  ।  
श्राद्धं ददाति विधिवत्तस्य प्रीताः पितामहाः  ॥ १८३.१६ ॥  
इति ते कथितं सम्यक्केदाराख्यं सविस्तरम्  ।  
सर्वपापहरं पुण्यं सर्वदुःखप्रणाशनम्  ॥ १८३.१७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे केदारेश्वरतीर्थमाहात्म्यवर्णनं नाम त्र्यशीत्युत्तरशततमोऽध्यायः ॥  


ऋKV अध्याय १८४  

श्रीमार्कण्डेय उवाच -  
धौतपापं ततो गच्छेद्भृगुतीर्थसमीपतः  ।  
वृषेण तु भृगुस्तत्र भूयोभूयो धुतस्ततः  ॥ १८४.१ ॥  
धौतपापं तु तत्तेन नाम्ना लोकेषु विश्रुतम्  ।  
तत्र स्थितो महादेवस्तुष्ट्यर्थं भृगुसत्तमे  ॥ १८४.२ ॥  
तत्र तीर्थे तु यः स्नात्वा शाठ्येनापि नरेश्वर  ।  
मुच्यते सर्वपापेभ्यो नात्र कार्या विचारणा  ॥ १८४.३ ॥  
यस्तु सम्यग्विधानेन तत्र स्नात्वार्चयेच्छिवम्  ।  
देवान्पित्ःन्समभ्यर्च्य मुच्यते सर्वपातकैः  ॥ १८४.४ ॥  
ब्रह्महत्या गवां वध्या तत्र तीर्थे युधिष्ठिर  ।  
प्रविशेन्न सदा भीता प्रविष्टापि क्षयं व्रजेत् ॥ १८४.५ ॥  

युधिष्ठिर उवाच -  
आश्चर्यभूतं लोकेऽस्मिन्कथयस्व द्विजोत्तम  ।  
प्रविशेन्न ब्रह्महत्या यथा वै धौतपाप्मनि  ॥ १८४.६ ॥  
ब्रह्महत्यासमं पापं भविता नेह किञ्चन  ।  
कथं वा धौतपापे तु प्रविष्टं नश्यते द्विज  ।  
एतद्विस्तरतः सर्वं पृच्छामि वद कौतुकात् ॥ १८४.७ ॥  

मार्कण्डेय उवाच -  
आदिसर्गे पुरा शम्भुर्ब्रह्मणः परमेष्ठिनः  ।  
विकारं पञ्चमं दृष्ट्वा शिरोऽश्वमुखसन्निभम्  ॥ १८४.८ ॥  
अङ्गुष्ठाङ्गुलियोगेन तच्छिरस्तेन कृन्तितम्  ।  
कृत्तमात्रे तु शिरसि ब्रह्महत्याभक्तदा  ॥ १८४.९ ॥  
ब्रह्महत्यायुतश्चासीदुत्तरे नर्मदातटे  ।  
धुनितं तु यतो राजन्वृषेण धर्ममूर्तिना  ॥ १८४.१० ॥  
तत्र धौतेश्वरीं देवीं स्थापितां वृषभेण तु  ।  
ददर्श भगवाञ्छम्भुः सर्वदैवतपूजिताम्  ॥ १८४.११ ॥  
दृष्ट्वा धौतेश्वरीं दुर्गां ब्रह्महत्याविनाशिनीम्  ।  
तत्र विश्रममाणश्च शङ्करस्त्रिपुरान्तकः  ॥ १८४.१२ ॥  
स शङ्करो ब्रह्महत्याविहीनं मेने आत्मानं तस्य तीर्थस्य भावात् ।  
सुविस्मितो देवदेवो वरेण्यो दृष्ट्वा दूरे ब्रह्महत्यां च तीर्थात् ॥ १८४.१३ ॥  
विधौतपापं महितं धर्मशक्त्या विशेन्न हत्या देवीभयात्प्रभीता  ।  
रक्ताम्बरा रक्तमाल्योपयुक्ता कृष्णा नारी रक्तदामप्रसक्ता  ॥ १८४.१४ ॥  
मां वाञ्छन्ती स्कन्धदेशं रहस्ये दूरे स्थिता तीर्थवर्यप्रभावात् ।  
सञ्चिन्त्य देवो मनसा स्मरारिर्वासाय बुद्धिं तत्र तीर्थे चकार  ॥ १८४.१५ ॥  
विमृश्य देवो बहुशः स्थितः स्वयं विधौतपापः प्रथितः पृथिव्याम्  ।  
बभूव तत्रैव निवासकारी विधूतपापनिकटप्रदेशे  ॥ १८४.१६ ॥  
तदाप्रभृति राजेन्द्र ब्रह्महत्याविनाशनम्  ।  
विधौतपापं तत्तीर्थं नर्मदायां व्यवस्थितम्  ॥ १८४.१७ ॥  
आश्वयुक्शुक्लनवमी तत्र तीर्थे विशिष्यते  ।  
दिनत्रयं तु राजेन्द्र सप्तम्यादिविशेषतः  ॥ १८४.१८ ॥  
समुपोष्याष्टमीं भक्त्या साङ्गं वेदं पठेत्तु यः  ।  
अहोरात्रेण चैकेन ऋग्यजुःसामसञ्ज्ञकम्  ॥ १८४.१९ ॥  
अभ्यसन्ब्रह्महत्याया मुच्यते नात्र संशयः  ।  
वृषलीगमनं चैव यश्च गुर्वङ्गनागमः  ॥ १८४.२० ॥  
स्नात्वा ब्रह्मरसोत्कृष्टे कुम्भेनैव प्रमुच्यते  ।  
वन्ध्या स्त्रीजननी या तु काकवन्ध्या मृतप्रजा  ॥ १८४.२१ ॥  
सापि कुम्भोदकैः स्नाता जीवत्पुत्रा प्रजावती  ।  
अपठस्तु नर उपोष्य ऋग्यजुःसामसम्भवाम्  ॥ १८४.२२ ॥  
ऋचमेकां जपन्विप्रस्तथा पर्वणि यो नृप  ।  
अनृचोपोष्य गायत्रीं जपेद्वै वेदमातरम्  ॥ १८४.२३ ॥  
जपन्नवम्यां विप्रेन्द्रो मुच्यते पापसञ्चयात् ।  
एवं तु कथितं तात पुराणोक्तं महर्षिभिः  ॥ १८४.२४ ॥  
धौतपापं महापुण्यं शिवेन कथितं मम  ।  
प्राणत्यागं तु यः कुर्याज्जले वाग्नौ स्थलेऽपि वा  ॥ १८४.२५ ॥  
स गच्छति विमानेन ज्वलनार्कसमप्रभः  ।  
हंसबर्हिप्रयुक्तेन सेव्यमानोऽप्सरोगणैः  ॥ १८४.२६ ॥  
शिवस्य परमं स्थानं यत्सुरैरपि दुर्लभम्  ।  
क्रीडते स्वेच्छया तत्र यावच्चन्द्रार्कतारकम्  ॥ १८४.२७ ॥  
धौतपापे तु या नारी कुरुते प्राणसङ्क्षयम्  ।  
तत्क्षणादेव सा पार्थ पुरुषत्वमवाप्नुयात् ॥ १८४.२८ ॥  
अथ किं बहुनोक्तेन शुभं वा यदि वाशुभम्  ।  
तदक्षयफलं सर्वं धौतपापे कृतं नृप  ॥ १८४.२९ ॥  
सन्न्यसेन्नियमेनान्नं सन्न्यसेद्विषयादिकम्  ।  
फलमूलादिकं चैव जलमेकं न सन्त्यजेत् ॥ १८४.३० ॥  
एवं यः कुरुते पार्थ रुद्रलोकं स गच्छति  ।  
तत्र भुक्ताखिलान्भोगाञ्जायते भुवि भूपतिः  ॥ १८४.३१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे धौतपापतीर्थमाहात्म्यवर्णनं नाम चतुरशीत्युत्तरशततमोऽध्यायः ॥  


ऋKV अध्याय १८५  

श्रीमार्कण्डेय उवाच -  
ततो गच्छेन्महीपाल एरण्डीतीर्थमुत्तमम्  ।  
स्नानमात्रेण तत्रैव ब्रह्महत्या प्रणश्यति  ॥ १८५.१ ॥  
मासि चाश्वयुजे तत्र शुक्लपक्षे चतुर्दशीम्  ।  
उपोष्य प्रयतः स्नातस्तर्पयेत्पितृदेवताः  ॥ १८५.२ ॥  
पुत्रर्द्धिरूपसम्पन्नो जीवेच्च शरदां शतम्  ।  
शिवलोकं मृतो याति नात्र कार्या विचारणा  ॥ १८५.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे एरण्डीतीर्थमाहात्म्यवर्णनं नाम पञ्चाशीत्युत्तरशततमोऽध्यायः ॥  


ऋKV अध्याय १८६  

श्रीमार्कण्डेय उवाच -  
ततो गच्छेन्महीपाल तीर्थं कनखलोत्तमम्  ।  
गरुडेन तपस्तप्तं पूजयित्वा महेश्वरम्  ॥ १८६.१ ॥  
दिव्यं वर्षशतं यावज्जातमात्रेण भारत  ।  
तपोजपैः कृशीभूतो दृष्टो देवेन शम्भुना  ॥ १८६.२ ॥  
ततस्तुष्टो महादेवो वैनतेयं मनोजवम्  ।  
उवाच परमं वाक्यं विनतानन्दवर्धनम्  ॥ १८६.३ ॥  
प्रसन्नस्ते महाभाग वरं वरय सुव्रत  ।  
दुर्लभं त्रिषु लोकेषु ददामि तव खेचर  ॥ १८६.४ ॥  

गरुड उवाच -  
इच्छामि वाहनं विष्णोर्द्विजेन्द्रत्वं सुरेश्वर  ।  
प्रसन्ने त्वयि मे सर्वं भवत्विति मतिर्मम  ॥ १८६.५ ॥  

श्रीमहेश उवाच -  
दुर्लभः प्राणिनां तात यो वरः प्रार्थितोऽनघ  ।  
देवदेवस्य वाहनं द्विजेन्द्रत्वं सुदुर्लभम्  ॥ १८६.६ ॥  
नारायणोदरे सर्वं त्रैलोक्यं सचराचरम्  ।  
त्वया स कथमूह्येत देवदेवो जगद्गुरुः  ॥ १८६.७ ॥  
तेनैव स्थापितश्चेन्द्रस्त्रैलोक्ये सचराचरे  ।  
कथमन्यस्य चेन्द्रत्वं भवतीति सुदुर्लभम्  ॥ १८६.८ ॥  
तथापि मम वाक्येन वाहनं त्वं भविष्यसि  ।  
शङ्खचक्रगदापाणेर्वहतोऽपि जगत्त्रयम्  ॥ १८६.९ ॥  
इन्द्रस्त्वं पक्षिणां मध्ये भविष्यसि न संशयः  ।  
इति दत्त्वा वरं तस्मा अन्तर्धानं गतो हरः  ॥ १८६.१० ॥  
ततो गते महादेवे ह्युरुणस्यानुजो नृप  ।  
आराधयामास तदा चामुण्डां मुण्डमण्डिताम्  ॥ १८६.११ ॥  
श्मशानवासिनीं देवीं बहुभूतसमन्विताम्  ।  
योगिनीं योगसंसिद्धां वसामांसासवप्रियाम्  ॥ १८६.१२ ॥  
ध्यातमात्रा तु तेनैव प्रत्यक्षा ह्यभवत्तदा  ।  
जालन्धरे च या सिद्धिः कौलीने उड्डिशे परे  ॥ १८६.१३ ॥  
समग्रा सा भृगुक्षेत्रे सिद्धक्षेत्रे तु संस्थिता  ।  
चामुण्डा तत्र सा देवी सिद्धक्षेत्रे व्यवस्थिता  ॥ १८६.१४ ॥  
संस्तुता ऋषिभिर्देवैर्योगक्षेमार्थसिद्धये  ।  
विनतानन्दजननस्तत्र तां योगिनीं नृप  ।  
भक्त्या प्रसादयामास स्तोत्रैर्वैदिकलौकिकैः  ॥ १८६.१५ ॥  

गरुड उवाच -  
ओं या सा क्षुत्क्षामकण्ठा नवरुधिरमुखा प्रेतपद्मासनस्था भूतानां वृन्दवृन्दैः पितृवननिलया क्रीडते शूलहस्ता  ।  
शस्त्रध्वस्तप्रवीरव्रजरुधिरगलन्मुण्डमालोत्तरीया देवी श्रीवीरमाता विमलशशिनिभा पातु वश्चर्ममुण्डा  ॥ १८६.१६ ॥  
या सा क्षुत्क्षामकण्ठा विकृतभयकरी त्रासिनी दुष्कृतानां मुञ्चज्ज्वालाकलापैर्दशनकसमसैः खादति प्रेतमांसम्  ।  
या सा दोर्दण्डचण्डैर्डमरुरणरणाटोपटङ्कारघण्टैः कल्पान्तोत्पातवाताहतपटुपटहैर्वल्गते भूतमाता  ।  
क्षुत्क्षामा शुष्ककुक्षिः खवरतरनरवरैः क्षोदति प्रेतमांसं मुञ्चन्ती चाट्टहासं घुरघुरितरवा पातु वश्चर्ममुण्डा  ॥ १८६.१७ ॥  
या सा निम्नोदराभा विकृतभवभयत्रासिनी शूलहस्ता चामुण्डा मुण्डघाता रणरणितरणझल्लरीनादरम्या  ।  
त्रैलोक्यं त्रासयन्ति ककहकहकहैर्घोररावैरनेकैर्नृत्यन्ती मातृमध्ये पितृवननिलया पातु वश्चर्ममुण्डा  ॥ १८६.१८ ॥  
या धत्ते विश्वमखिलं निजांशेन महोज्ज्वला  ।  
कनकप्रसवे लीना पातु मां कनकेश्वरी  ॥ १८६.१९ ॥  
हिमाद्रिसम्भवा देवी दयादर्शितविग्रहा  ।  
शिवप्रिया शिवे सक्ता पातु मां कनकेश्वरी  ॥ १८६.२० ॥  
अनादिजगदादिर्या रत्नगर्भा वसुप्रिया  ।  
रथाङ्गपाणिना पद्मा पातु मां कनकेश्वरी  ॥ १८६.२१ ॥  
सावित्री या च गायत्री मृडानी वागथेन्दिरा  ।  
स्मर्त्ःणां या सुखं दत्ते पातु मां कनकेश्वरी  ॥ १८६.२२ ॥  
सौम्यासौम्यैः सदा रूपैः सृजत्यवति या जगत् ।  
परा शक्तिः परा बुद्धिः पातु मां कनकेश्वरी  ॥ १८६.२३ ॥  
ब्रह्मणः सर्गसमये सृज्यशक्तिः परा तु या  ।  
जगन्माया जगद्धात्री पातु मां कनकेश्वरी  ॥ १८६.२४ ॥  
विश्वस्य पालने विष्णोर्या शक्तिः परिपालिका  ।  
मदनोन्मादिनी मुख्या पातु मां कनकेश्वरी  ॥ १८६.२५ ॥  
विश्वसंलयने मुख्या या रुद्रेण समाश्रिता  ।  
रौद्री शक्तिः शिवानन्ता पातु मां कनकेश्वरी  ॥ १८६.२६ ॥  
कैलाससानुसंरूढ कनकप्रसवेशया  ।  
भस्मकाभिहृता पूर्वं पातु मां कनकेश्वरी  ॥ १८६.२७ ॥  
पतिप्रभावमिच्छन्ती त्रस्यन्ती या विना पतिम्  ।  
अबला त्वेकभावा च पातु मां कनकेश्वरी  ॥ १८६.२८ ॥  
विश्वसंरक्षणे सक्ता रक्षिता कनकेन या  ।  
आ ब्रह्मस्तम्बजननी पातु मां कनकेश्वरी  ॥ १८६.२९ ॥  
ब्रह्मविष्ण्वीश्वराः शक्त्या शरीरग्रहणं यया  ।  
प्रापिताः प्रथमा शक्तिः पातु मां कनकेश्वरी  ॥ १८६.३० ॥  
श्रुत्वा तु गरुडेनोक्तं देवीवृत्तचतुष्टयम्  ।  
प्रसन्ना सम्मुखी भूत्वा वाक्यमेतदुवाच ह  ॥ १८६.३१ ॥  

श्रीचामुण्डोवाच -  
प्रसन्ना ते महासत्त्व वरं वरय वाञ्छितम्  ।  
ददामि ते द्विजश्रेष्ठ यत्ते मनसि रोचते  ॥ १८६.३२ ॥  

गरुड उवाच -  
अजरश्चामरश्चैव अधृष्यश्च सुरासुरैः  ।  
तव प्रसादाच्चैवान्यैरजेयश्च भवाम्यहम्  ॥ १८६.३३ ॥  
त्वया चात्र सदा देवि स्थातव्यं तीर्थसन्निधौ  ।  

मार्कण्डेय उवाच -  
एवं भविष्यतीत्युक्त्वा देवी देवैरभिष्टुता  ॥ १८६.३४ ॥  
जगामाकाशमाविश्य भूतसङ्घसमन्विता  ।  
यदा लक्ष्म्या नृपश्रेष्ठ स्थापितं पुरमुत्तमम्  ॥ १८६.३५ ॥  
अनुमान्य तदा देवीं कृतं तस्यां समर्पितम्  ।  

लक्ष्मीरुवाच -  
रक्षणाय मया देवि योगक्षेमार्थसिद्धये  ॥ १८६.३६ ॥  
मातृवत्प्रतिपाल्यं ते सदा देवि पुरं मम  ।  
गरुडोऽपि ततः स्नात्वा सम्पूज्य कनकेश्वरीम्  ॥ १८६.३७ ॥  
तीर्थं तत्रैव संस्थाप्य जगामाकाशमुत्तमम्  ।  
तत्र तीर्थे तु यः स्नात्वा पूजयेत्पितृदेवताः  ॥ १८६.३८ ॥  
सर्वकामसमृद्धस्य यज्ञस्य फलमश्नुते  ।  
गन्धपुष्पादिभिर्यस्तु पूजयेत्कनकेश्वरम्  ॥ १८६.३९ ॥  
तस्य योगैश्वर्यसिद्धिर्योगपीठेषु जायते  ।  
मृतो योगेश्वरं लोकं जयशब्दादिमङ्गलैः  ।  
स गच्छेन्नात्र सन्देहो योगिनीगणसंयुतः  ॥ १८६.४० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कनखलेश्वरतीर्थमाहात्म्यवर्णनं नाम षडशीत्युत्तरशततमोऽध्यायः ॥  


ऋKV अध्याय १८७  

श्रीमार्कण्डेय उवाच -  
जालेश्वरं ततो गच्छेल्लिङ्गमाद्यं स्वयम्भुवः  ।  
कालाग्निरुद्रं विख्यातं भृगुकच्छे व्यवस्थितम्  ॥ १८७.१ ॥  
सर्वपापप्रशमनं सर्वोपद्रवनाशनम्  ।  
क्षेत्रपापविनाशाय कृपया च समुत्थितम्  ॥ १८७.२ ॥  
पुरा कल्पेऽसुरगणैराक्रान्ते भुवनत्रये  ।  
वेदोक्तकर्मनाशे च धर्मे च विलयं गते  ॥ १८७.३ ॥  
देवर्षिमुनिसिद्धेषु विश्वासपरमेषु च  ।  
कालाग्निरुद्रादुत्पन्नो धूमः कालोद्भवोद्भवः  ॥ १८७.४ ॥  
धूमात्समुत्थितं लिङ्गं भित्त्वा पातालसप्तकम्  ।  
अवटं दक्षिणे कृत्वा लिङ्गं तत्रैव तिष्ठति  ॥ १८७.५ ॥  
तत्र तीर्थे नृपश्रेष्ठ कुण्डं ज्वालासमुद्भवम्  ।  
यत्र सा पतिता ज्वाला शिवस्य दहतः पुरम्  ॥ १८७.६ ॥  
तत्रावटं समुद्भूतं धूमावर्तस्ततोऽभवत् ।  
तस्मिन्कुण्डे तु यः स्नानं कृत्वा वै नर्मदाजले  ॥ १८७.७ ॥  
कुर्याच्छ्राद्धं पितृभ्यो वै पूजयेच्च त्रिलोचनम्  ।  
कालाग्निरुद्रनामानि स गच्छेत्परमां गतिम्  ॥ १८७.८ ॥  
यत्किञ्चित्कामिकं कर्म ह्याभिचारिकमेव वा  ।  
रिपुसङ्क्षयकृद्वापि सान्तानिकमथापि वा  ।  
अत्र तीर्थे कृतं सर्वमचिरात्सिध्यते नृप  ॥ १८७.९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कालाग्निरुद्रतीर्थमाहात्म्यवर्णनं नाम सप्ताशीत्युत्तरशततमोऽध्यायः ॥  


ऋKV अध्याय १८८  

श्रीमार्कण्डेय उवाच -  
ततः परं महाराज चत्वारिंशत्क्रमान्तरे  ।  
शालग्रामं ततो गच्छेत्सर्वदैवतपूजितम्  ॥ १८८.१ ॥  
यत्रादिदेवो भगवान्वासुदेवस्त्रिविक्रमः  ।  
स्वयं तिष्ठति लोकात्मा सर्वेषां हितकाम्यया  ॥ १८८.२ ॥  
नारदेन तपस्तप्त्वा कृता शाला द्विजन्मनाम्  ।  
सिद्धिक्षेत्रं भृगुक्षेत्रं ज्ञात्वा रेवातटे स्वयम्  ॥ १८८.३ ॥  
शालग्रामाभिधो देवो विप्राणां त्वधिवासितः  ।  
साधूनां चोपकाराय वासुदेवः प्रतिष्ठितः  ॥ १८८.४ ॥  
योगिनामुपकाराय योगिध्येयो जनार्दनः  ।  
शालग्रामेति तेनैव नर्मदातटमाश्रितः  ॥ १८८.५ ॥  
मासि मार्गशिरे शुक्ला भवत्येकादशी यदा  ।  
स्नात्वा रेवाजले पुण्ये तद्दिनं समुपोषयेत् ॥ १८८.६ ॥  
रात्रौ जागरणं कुर्यात्सम्पूज्य च जनार्दनम्  ।  
पुनः प्रभातसमये द्वादश्यां नर्मदाजले  ॥ १८८.७ ॥  
स्नात्वा सन्तर्प्य देवांश्च पित्ःन्मात्ःस्तथैव च  ।  
श्राद्धं कृत्वा ततः पश्चात्पितृभ्यो विधिपूर्वकम्  ॥ १८८.८ ॥  
शक्तितो ब्राह्मणान्पूज्य स्वर्णवस्त्रान्नदानतः  ।  
क्षमापयित्वा तान्विप्रांस्तथा देवं खगध्वजम्  ॥ १८८.९ ॥  
एवं कृते महाराज यत्पुण्यं च भवेन्न्ःणाम्  ।  
शृणुष्वावहितो भूत्वा तत्पुण्यं नृपसत्तम  ॥ १८८.१० ॥  
न शोकदुःखे प्रतिपत्स्यतीह जीवन्मृतो याति मुरारिसाम्यम्  ।  
महान्ति पापानि विसृज्य दुग्धं पुनर्न मातुः पिबते स्तनोद्यत् ॥ १८८.११ ॥  
शालग्रामं पश्यते यो हि नित्यं स्नात्वा जले नार्मदेऽघौघहारे  ।  
स मुच्यते ब्रह्महत्यादिपापैर्नारायणानुस्मरणेन तेन  ॥ १८८.१२ ॥  
वसन्ति ये सन्न्यसित्वा च तत्र निगृह्य दुःखानि विमुक्तसङ्घाः  ।  
ध्यायन्तो वै साङ्ख्यवृत्त्या तुरीयं पदं मुरारेस्तेऽपि तत्रैव यान्ति  ॥ १८८.१३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शालग्रामतीर्थमहात्म्यवर्णनं नामाष्टाशीत्युत्तरशततमोऽध्यायः ॥  


ऋKV अध्याय १८९  

श्रीमार्कण्डेय उवाच -  
ततो गच्छेत्तु राजेन्द्र तीर्थं परमशोभनम्  ।  
उदीर्णो यत्र वाराहो ह्यभवद्धरणीधरः  ॥ १८९.१ ॥  
धन्वदंष्ट्रां करालाग्रां बिभ्रच्च पृथिवीमिमाम्  ।  
स एव पञ्चमः प्रोक्तो वाराहो मुक्तिदायकः  ॥ १८९.२ ॥  

युधिष्ठिर उवाच -  
कथमुदीर्णरूपोऽभूद्वाराहो धरणीधरः  ।  
वाराहत्वं गतः केन पञ्चमः केन सञ्ज्ञितः  ॥ १८९.३ ॥  

मार्कण्डेय उवाच -  
आदिकल्पे पुरा राजन्क्षीरोदे भगवान् हरिः  ।  
शेते स भोगिशयने योगनिद्राविमोहितः  ॥ १८९.४ ॥  
बभूव नृपतिश्रेष्ठ गत्वा वै देवसन्निधौ  ।  
अवोचद्भारखिन्नाहं गमिष्यामि रसातलम्  ॥ १८९.५ ॥  
दृष्ट्वा देवाः समुद्विग्ना गता यत्र जनार्दनः  ।  
तुष्टुवुर्वाग्भिरिष्टाभिः केशवं जगत्पतिम्  ॥ १८९.६ ॥  
देवा ऊचुः  ।  
नमो नमस्ते देवेश सुरार्तिहर सर्वग  ।  
विश्वमूर्ते नमस्तुभ्यं त्राहि सर्वान्महद्भयात् ॥ १८९.७ ॥  
इत्युक्तो दैवतैर्देवो ह्युवाच किमुपस्थितम्  ।  
कार्यं वदध्वं मे देवा यत्कृत्यं मा चिरं कृथाः  ॥ १८९.८ ॥  
देवा ऊचुः  ।  
धरा धरित्री भूतानां भारोद्विग्ना निमज्जति  ।  
तामुद्धर हृषीकेश लोकान्संस्थापय स्थितौ  ॥ १८९.९ ॥  
एवमुक्तः सुरैः सर्वैः केशवः परमेश्वरः  ।  
वाराहं रूपमास्थाय सर्वयज्ञमयं विभुः  ॥ १८९.१० ॥  
दंष्ट्राकरालं पिङ्गाक्षं समाकुञ्चितमूर्धजम्  ।  
कृत्वाऽनन्तं पादपीठं दंष्ट्राग्रेणोद्धरन्भुवम्  ॥ १८९.११ ॥  
सपर्वतवनामुर्वीं समुद्रपरिमेखलाम्  ।  
उद्धृत्य भगवान् विष्णुरुदीर्णः समजायत  ॥ १८९.१२ ॥  
दर्शयन्पञ्चधात्मानमुत्तरे नर्मदातटे  ।  
तथाद्यं कोरलायां तु द्वितीयं योधनीपुरे  ॥ १८९.१३ ॥  
जयक्षेत्राभिधाने तु जयेति परिकीर्तितम्  ।  
असुरान्मोहयल्लिङ्गस्तृतीयः परिकीर्तितः  ॥ १८९.१४ ॥  
पावनाय जगद्धेतोः स्थितो यस्माच्छशिप्रभः  ।  
अतस्तु नृपशार्दूल श्वेत इत्याभिधीयते  ॥ १८९.१५ ॥  
उद्धृत्य जगतां देवीमुदीर्णो भृगुकच्छके  ।  
ततः पञ्चम उदीर्णो वराह इति सञ्ज्ञितः  ॥ १८९.१६ ॥  
इति पञ्चवराहास्ते कथितः पाण्डुनन्दन  ।  
युगपद्दर्शनं चैषां ब्रह्महत्यां व्यपोहति  ॥ १८९.१७ ॥  
ज्येष्ठे मासि सिते पक्ष एकादश्यां विशेषतः  ।  
गत्वा ह्यादिवराहं तु सम्प्राप्ते दशमीदिने  ॥ १८९.१८ ॥  
हविष्यमन्नं भुञ्जीयाल्लघुसायं गते रवौ  ।  
रात्रौ जागरणं कुर्याद्वाराहे ह्यादिसञ्ज्ञके  ॥ १८९.१९ ॥  
ततः प्रभाते ह्युषसि संस्नात्वा नर्मदाजले  ।  
सन्तर्प्य पितृदेवांश्च तिलैर्यवविमिश्रितैः  ॥ १८९.२० ॥  
धेनुं दद्याद्द्विजे योग्ये सर्वाभरणभूषिताम्  ।  
निर्ममो निरहङ्कारो दानं दद्याद्द्विजातये  ॥ १८९.२१ ॥  
गत्वा सम्पूजयेद्देवं वाराहं ह्यादिसञ्ज्ञितम्  ।  
अनेन विधिना पूज्य पश्चाद्गच्छेज्जयं त्वरन्  ॥ १८९.२२ ॥  
त्वरितं तु जयं गत्वा पूर्वकं विधिमाचरेत् ।  
अश्वं दद्याद्द्विजाग्र्याय जयपूर्वाभिनिर्गतम्  ॥ १८९.२३ ॥  
लिङ्गे चैव तिला देयाः श्वेते हिरण्यमेव च  ।  
उदीर्णे च भुवं दद्यात्पूर्वकं विधिमाचरेत् ॥ १८९.२४ ॥  
अनस्तमित आदित्ये वराहान्पञ्च पश्यतः  ।  
यत्फलं लभते पार्थ तदिहैकमनाः शृणु  ॥ १८९.२५ ॥  
ब्रह्महत्या सुरापानं स्तेयं गुर्वङ्गनागमः  ।  
एभिस्तु सह संयोगो विश्वस्तानां च वञ्चनम्  ॥ १८९.२६ ॥  
स्वसृदुहितृभगिनीकुलदारोपबृंहणम्  ।  
आ जन्ममरणाद्यावत्पापं भरतसत्तम  ॥ १८९.२७ ॥  
तीर्थपञ्चकपूतस्य वैष्णवस्य विशेषतः  ।  
युगपच्चविनश्येत तूलराशिरिवानलात् ॥ १८९.२८ ॥  
नारायणानुस्मरणाज्जपध्यानाद्विशेषतः  ।  
विप्रणश्यन्ति पापानि गिरिकूटसमान्यपि  ॥ १८९.२९ ॥  
दृष्ट्वा पञ्च वराहान्वै पौरुषे महति स्थितः  ।  
आप्लवन्नर्मदातोये श्राद्धं कृत्वा यथाविधि  ॥ १८९.३० ॥  
उदयास्तमनादर्वाग्यः पश्येल्लोटणेश्वरम्  ।  
कलेवरविमुक्तः स इत्येवं शङ्करोऽब्रवीत् ॥ १८९.३१ ॥  
मुक्तिं प्रयाति सहसा दुष्प्रापां परमेश्वरीम्  ।  
पौरुषे क्रियमाणेऽपि न सिद्धिर्जायते यदि  ॥ १८९.३२ ॥  
ब्रुवन्ति स्वर्गगमनमपि पापान्वितस्य च  ।  
यत्र तत्र गतस्यैव भवेत्पञ्चवराहकी  ॥ १८९.३३ ॥  
ज्येष्ठस्यैकादशीतिथौ ध्रुवं तत्र वसेन्नरः  ।  
आदिं जयं तथा श्वेतं लिङ्गमुदीर्णमेव च  ॥ १८९.३४ ॥  
आश्रित्य तस्या द्रष्टव्या वराहास्तु यतस्ततः  ।  
ज्येष्ठस्यैकादशीतिथौ विष्णुना प्रभुविष्णुना  ॥ १८९.३५ ॥  
वाराहं रूपमास्थाय उद्धृता धरणी विभो  ।  
पुण्यात्पुण्यतमा तेन ह्यशेषाघौघनाशिनी  ॥ १८९.३६ ॥  
दृष्ट्वा पञ्चवराहान्वै क्रोडमुदीर्णरूपिणम्  ।  
पूजयित्वा विधानेन पश्चाज्जागरणं चरेत् ॥ १८९.३७ ॥  
सपञ्चवर्तिकान् दीपान् घृतेनोज्ज्वाल्य भक्तितः  ।  
पुराणश्रवणैर्नृत्यैर्गीतवाद्यैः सुमङ्गलैः  ॥ १८९.३८ ॥  
वेदजाप्यैः पवित्रैश्च क्षपयित्वा च शर्वरीम्  ।  
यत्पुण्यं लभते मर्त्यो ह्याजमीढ शृणुष्व तत् ॥ १८९.३९ ॥  
रेवाजलं पुण्यतमं पृथिव्यां तथा च देवो जगतां पतिर्हरिः  ।  
एकादशी पापहरा नरेन्द्र बह्वायासैर्लभ्यते मानवानाम्  ॥ १८९.४० ॥  
एकैकशो ब्रह्महत्यादिकानि शक्तानि हन्तुं पापसङ्घानि राजन्  ।  
नैते सर्वे युगपद्वै समेता हन्तुं शक्ताः किं न तद्ब्रूहि राजन्  ॥ १८९.४१ ॥  
यथेदमुक्तं तव धर्मसूनो श्रुतं च यच्छङ्कराच्चन्द्रमौलेः  ।  
श्रुत्वेदमिच्छन्मुच्यते सर्वपापैः पठन्पदं याति हि वृत्रशत्रोः  ॥ १८९.४२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये उदीर्णवराहतीर्थमाहात्म्यवर्णनं नामैकोननवत्युत्तरशततमोऽध्यायः ॥  


ऋKV अध्याय १९०  

श्रीमार्कण्डेय उवाच -  
ततो गच्छेन्महीपाल सोमतीर्थमनुत्तमम्  ।  
चन्द्रहासेति विख्यातं सर्वदैवतपूजितम्  ॥ १९०.१ ॥  
यत्र सिद्धिं परां प्राप्तः सोमो राजा सुरोत्तमः  ॥ १९०.२ ॥  

युधिष्ठिर उवाच -  
कथं सिद्धिमनुप्राप्तः सोमो राजा जगत्पतिः  ।  
तत्सर्वं श्रोतुमिच्छामि कथयस्व ममानघ  ॥ १९०.३ ॥  

मार्कण्डेय उवाच -  
पुरा शप्तो मुनीन्द्रेण दक्षेण किल भारत  ।  
असेवनाद्धि दाराणां क्षयरोगी भविष्यसि  ॥ १९०.४ ॥  
उद्वाहितानां पत्नीनां ये न कुर्वन्ति सेवनम्  ।  
या निष्ठा जायते तेषां तां शृणुष्व नरोत्तम  ॥ १९०.५ ॥  
ऋतुकाले तु नारीणां सेवनाज्जायते सुतः  ।  
सुतात्स्वर्गश्च मोक्षश्च हीत्येवं श्रुतिनोदना  ॥ १९०.६ ॥  
तत्कालोचितधर्मेण ये न सेवन्ति तां नराः  ।  
तेषां ब्रह्मघ्नजं पापं जायते नात्र संशयः  ॥ १९०.७ ॥  
तेन पापेन घोरेण वेष्टतो रौरवे पतेत् ।  
तस्य तद्रुधिरं पापाः पिबन्ते कालमीप्सितम्  ॥ १९०.८ ॥  
ततोऽवतीर्णकालेन यां यां योनिं प्रयास्यति  ।  
तस्यां तस्यां स दुष्टात्मा दुर्भगो जायते सदा  ॥ १९०.९ ॥  
नारीणां तु सदा कामो ह्यधिकः परिवर्तते  ।  
विशेषेण ऋतोः काले भिद्यते कामसायकैः  ॥ १९०.१० ॥  
परिभूता हि सा भर्त्रा ध्यायतेऽन्यं पतिं ततः  ।  
तस्याः पुत्रः समुत्पन्नो ह्यटते कुलमुत्तमम्  ॥ १९०.११ ॥  
स्वर्गस्थास्तेन पितरः पूर्वं जाता महीपते  ।  
पतन्ति जातमात्रेण कुलटस्तेन चोच्यते  ॥ १९०.१२ ॥  
तेन कर्मविपाकेन क्षयरोगी शशी ह्यभूत् ।  
त्यक्त्वा लोकं सुरेन्द्राणां मर्त्यलोकमुपागतः  ॥ १९०.१३ ॥  
तत्र तीर्थान्यनेकानि पुण्यान्यायतनानि च  ।  
भ्रमित्वा नर्मदां प्राप्तः सर्वपापप्रणाशिनीम्  ॥ १९०.१४ ॥  
उपवासस्तु दानानि व्रतानि नियमाश्च ये  ।  
चचार द्वादशाब्दानि ततो मुक्तः स किल्बिषैः  ॥ १९०.१५ ॥  
स्थापयित्वा महादेवं सर्वपातकनाशनम्  ।  
जगाम प्रभया पूर्णः सोमलोकमनुत्तमम्  ॥ १९०.१६ ॥  
येनैव स्थापितो देवः पूज्यते वर्षसङ्ख्यया  ।  
तावद्युगसहस्राणि तस्य लोकं समश्नुते  ॥ १९०.१७ ॥  
तेन देवान् विधानोक्तान् स्थापयन्ति नरा भुवि  ।  
अक्षयं चाव्ययं यस्मात्फलं भवति नान्यथा  ॥ १९०.१८ ॥  
सोमतीर्थे तु यः स्नात्वा पूजयेद्देवमीश्वरम्  ।  
जायते स नरो भूत्वा सोमवित्प्रियदर्शनः  ॥ १९०.१९ ॥  
चन्द्रप्रभासे यो गत्वा स्नानं विधिवदाचरेत् ।  
व्याधिना नाभिभूतः स्यात्क्षयरोगेण वा युतः  ॥ १९०.२० ॥  
चन्द्रहास्ये नरः स्नात्वा द्वादश्यां तु नरेश्वर  ।  
चतुर्दश्यामुपोष्यैव क्षीरस्य जुहुयाच्चरुम्  ॥ १९०.२१ ॥  
मन्त्रैः पञ्चभिरीशानं पुरुषस्त्र्यम्बकं यजेत् ।  
हविःशेषं स्वयं प्राश्य चन्द्रहास्येशमीक्षयेत् ॥ १९०.२२ ॥  
अनेन विधिना राजंस्तुष्टो देवो महेश्वरः  ।  
विधिना तीर्थयोगेन क्षयरोगाद्विमुच्यते  ॥ १९०.२३ ॥  
सप्तभिः सोमवारैर्यः स्नानं तत्र समाचरेत् ।  
स वै कर्णकृताद्रोगान्मुच्यते पूजयञ्छिवम्  ॥ १९०.२४ ॥  
अक्षिरोगस्तथा राजंश्चन्द्रहास्ये विनश्यति  ।  
चन्द्रहास्ये तु यो गत्वा ग्रहणे चन्द्रसूर्ययोः  ।  
स्नानं समाचरेद्भक्त्या मुच्यते सर्वपातकैः  ॥ १९०.२५ ॥  
तत्र स्नानं च दानं च चन्द्रहास्ये शुभशुभम्  ।  
कृतं नृपवरश्रेष्ठ सर्वं भवति चाक्षयम्  ॥ १९०.२६ ॥  
ते धन्यास्ते महात्मानस्तेषां जन्म सुजीवितम्  ।  
चन्द्रहास्ये तु ये स्नात्वा पश्यन्ति ग्रहणं नराः  ॥ १९०.२७ ॥  
वाचिकं मानसं पापं कर्मजं यत्पुरा कृतम्  ।  
स्नानमात्रात्तु राजेन्द्र तत्र तीर्थे प्रणश्यति  ॥ १९०.२८ ॥  
बहवस्तन्न जानन्ति महामोहसमन्विताः  ।  
देहस्थ इव सर्वेषां परमात्मेव संस्थितम्  ॥ १९०.२९ ॥  
पश्चिमे सागरे गत्वा सोमतीर्थे तु यत्फलम्  ।  
तत्समग्रमवाप्नोति चन्द्रहास्ये न संशयः  ॥ १९०.३० ॥  
सङ्क्रान्तौ च व्यतीपाते विषुवे चायने तथा  ।  
चन्द्रहास्ये नरः स्नात्वा सर्वपापैः प्रमुच्यते  ॥ १९०.३१ ॥  
ते मूढास्ते दुराचारास्तेषां जन्म निरर्थकम्  ।  
चन्द्रहास्यं न जानन्ति नर्मदायां व्यवस्थितम्  ॥ १९०.३२ ॥  
चन्द्रहास्ये तु यः कश्चित्सन्न्यासं कुरुते नृप  ।  
अनिवर्तिका गतिस्तस्य सोमलोकात्कदाचन  ॥ १९०.३३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे चन्द्रहास्यतीर्थमहात्म्यवर्णनं नाम नवत्युत्तरशततमोऽध्यायः ॥  


ऋKV अध्याय १९१  

श्रीमार्कण्डेय उवाच -  
सिद्धेश्वरं ततो गच्छेत्तस्यैव तु समीपतः  ।  
अमृतस्रावि तल्लिङ्गमाद्यं स्वायम्भुवं तथा  ॥ १९१.१ ॥  
दृष्टमात्रेण येनेह ह्यनृणो जायते नरः  ।  
पुरा वर्षशतं साग्रमाराध्य परमेश्वरम्  ॥ १९१.२ ॥  
प्राप्नुयुः परमां सिद्धिमादित्या द्वादशैव तु  ।  
अतः सिद्धेश्वरः प्रोक्तः सिद्धिदः सिद्धिकाङ्क्षिणाम्  ॥ १९१.३ ॥  

युधिष्ठिर उवाच -  
कथं सिद्धेश्वरे प्राप्ताः सिद्धिं देवा द्विजोत्तम  ।  
आदित्या इति यच्चोक्तं तन्मे विस्मापनं कृतम्  ॥ १९१.४ ॥  
तपस्युग्रे व्यवसिता आदित्याः केन हेतुना  ।  
सम्प्राप्तास्तु द्विजश्रेष्ठ सिद्धिं चैवाभिलाषिकीम्  ॥ १९१.५ ॥  
सङ्क्षिप्य तु मया पृष्टं विस्तराद्द्विज शंस मे  ॥ १९१.६ ॥  

मार्कण्डेय उवाच -  
अदितेर्द्वादशादित्या जाताः शक्रपुरोगमाः  ।  
इन्द्रो धाता भगस्त्वष्टा मित्रोऽथ वरुणोऽर्यमा  ॥ १९१.७ ॥  
विवस्वान्सविता पूषा ह्यंशुमान्विष्णुरेव च  ।  
त इमे द्वादशादित्या इच्छन्तो भास्करं पदम्  ॥ १९१.८ ॥  
नर्मदातटमाश्रित्य तपस्युग्रे व्यवस्थिताः  ।  
सिद्धेश्वरे महाराज काश्यपेयैर्महात्मभिः  ॥ १९१.९ ॥  
परा सिद्धिरनुप्राप्ता द्वादशादित्यसञ्ज्ञितैः  ।  
स्थापितश्च जगद्धाता तस्मिंस्तीर्थे दिवाकरः  ॥ १९१.१० ॥  
स्वकीयांशविभागेन द्वादशादित्यसञ्ज्ञितैः  ।  
तदाप्रभृति तत्तीर्थं राजन्ख्यातिं गतं भुवि  ॥ १९१.११ ॥  
प्रलये समनुप्राप्ते ह्यादित्या द्वादशैव ते  ।  
द्वादशादित्यतो राजन् सम्भवन्ति युगक्षये  ॥ १९१.१२ ॥  
इन्द्रस्तपति पूर्वेण धाता चैवाग्निगोचरे  ।  
गभस्तिपतिर्वै याम्ये त्वष्टा नैरृतदिङ्मुखः  ॥ १९१.१३ ॥  
वरुणः पश्चिमे भागे मित्रस्तु वायवे तथा  ।  
विष्णुश्च सौम्यदिग्भागे विवस्वानीशगोचरे  ॥ १९१.१४ ॥  
ऊर्ध्वतश्चैव सविता ह्यधः पूषा विशोषयन्  ।  
अंशुमांस्तु तथा विष्णुर्मुखतो निर्गतं जगत् ॥ १९१.१५ ॥  
प्रदहन्वै नरश्रेष्ठ बभ्रमुश्च इतस्ततः  ।  
यथैव ते महाराज दहन्ति सकलं जगत् ॥ १९१.१६ ॥  
तथैव द्वादशादित्या भक्तानां भावसाधनाः  ।  
प्रातरुत्थाय यः स्नात्वा द्वादशादित्यसञ्ज्ञितम्  ॥ १९१.१७ ॥  
पश्यते देवदेवेशं शृणु तस्यैव यत्फलम्  ।  
वाचिकं मानसं पापं कर्मजं यत्पुराकृतम्  ॥ १९१.१८ ॥  
नश्यते तत्क्षणादेव द्वादशादित्यदर्शनात् ।  
प्रदक्षिणं तु यः कुर्यात्तस्य देवस्य भारत  ॥ १९१.१९ ॥  
प्रदक्षिणीकृता तेन पृथिवी नात्र संशयः  ।  
तत्र तीर्थे तु सप्तम्यामुपवासेन यत्फलम्  ॥ १९१.२० ॥  
अन्यत्र सप्तसप्तम्यां लभन्ति न लभन्ति च  ।  
षष्ठ्यां वारे दैनकरे द्वादशादित्यदर्शनात् ॥ १९१.२१ ॥  
प्रदक्षिणं तु यः कुर्यात्तस्य पापं तु नश्यति  ।  
अरोगी सप्तजन्मानि भवेद्वै नात्र संशयः  ॥ १९१.२२ ॥  
यस्तु प्रदक्षिणशतं दद्याद्भक्त्या दिने दिने  ।  
दद्रूपिटककुष्ठानि मण्डलानि विचर्चिकाः  ॥ १९१.२३ ॥  
नश्यन्ति व्याधयः सर्वे गरुडेनेव पन्नगाः  ।  
पुत्रप्राप्तिर्भवेत्तस्य षष्ट्या वासरसेवनात् ॥ १९१.२४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे द्वादशादित्यतीर्थमाहात्म्यवर्णनं नामैकनवत्युत्तरशततमोऽध्यायः ॥  


ऋKV अध्याय १९२  

मार्कण्डेय उवाच -  
तस्यैवानन्तरं तात देवतीर्थमनुत्तमम्  ।  
दृष्ट्वा तु श्रीपतिं पापैर्मुच्यते मानवो भुवि  ॥ १९२.१ ॥  
महर्षेस्तस्य जामाता भृगोर्देवो जनार्दनः  ॥ १९२.२ ॥  

युधिष्ठिर उवाच -  
कोऽयं श्रियः पतिर्देवो देवानामधिपो विभुः  ।  
कथं जन्माभवत्तस्य देवेषु त्रिषु वा मुने  ॥ १९२.३ ॥  
सम्बन्धी च कथं जातो भृगुणा सह केशवः  ।  
एतद्विस्तरतो ब्रह्मन् वक्तुमर्हसि भार्गव  ॥ १९२.४ ॥  

मार्कण्डेय उवाच -  
सङ्क्षेपात्कथयिष्यामि साध्यस्य चरितं महत् ।  
न हि विस्तरतो वक्तुं शक्ताः सर्वे महर्षयः  ॥ १९२.५ ॥  
नारायणस्य नाभ्यब्जाज्जातो देवश्चतुर्मुखः  ।  
तस्य दक्षोऽङ्गजो राजन् दक्षिणाङ्गुष्ठसम्भवः  ॥ १९२.६ ॥  
धर्मः स्तनान्तात्सञ्जातस्तस्य पुत्रोऽभवत्किल  ।  
नारायणसहायोऽसावजोऽपि भरतर्षभ  ॥ १९२.७ ॥  
मरुत्वती वसुर्ज्ञाना लम्बा भानुमती सती  ।  
सङ्कल्पा च मुहूर्ता च साध्या विश्वावती ककुप् ॥ १९२.८ ॥  
धर्मपत्न्यो दशैवैता दाक्षायण्यो महाप्रभाः  ।  
तासां साध्या महाभागा पुत्रानजनयन्नृप  ॥ १९२.९ ॥  
नरो नारायणश्चैव हरिः कृष्णस्तथैव च  ।  
विष्णोरंशांशका ह्येते चत्वारो धर्मसूनवः  ॥ १९२.१० ॥  
तथा नारायणनरौ गन्धमादनपर्वते  ।  
आत्मन्यात्मानमाधाय तेपतुः परमं तपः  ॥ १९२.११ ॥  
ध्यायमानावनौपम्यं स्वं कारणमकारणम्  ।  
वासुदेवमनिर्देश्यमप्रतर्क्यमनन्तरम्  ॥ १९२.१२ ॥  
योगयुक्तौ महात्मानावास्थितावुरुतापसौ  ।  
तयोस्तपःप्रभावेण न तताप दिवाकरः  ॥ १९२.१३ ॥  
ववाह शङ्कितो वायुः सुखस्पर्शो ह्यशङ्कितः  ।  
शिशिरोऽभवदत्यर्थं ज्वलन्नपि विभावसुः  ॥ १९२.१४ ॥  
सिंहव्याघ्रादयः सौम्याश्चेरुः सह मृगैर्गिरौ  ।  
तयोर्गौरिव भारार्ता पृथिवी पृथिवीपते  ॥ १९२.१५ ॥  
चेरुश्च भूधराश्चैव चुक्षुभे च महोदधिः  ।  
देवाश्च स्वेषु धिष्ण्येषु निष्प्रभेषु हतप्रभाः  ।  
बभूवुरवनीपाल परमं क्षोभमागताः  ॥ १९२.१६ ॥  
देवराजस्तथा शक्रः सन्तप्तस्तपसा तयोः  ।  
युयोजाप्सरसस्तत्र तयोर्विघ्नचिकीर्षया  ॥ १९२.१७ ॥  

इन्द्र उवाच -  
रम्भे तिलोत्तमे कुब्जे घृताचि ललिते शुभे  ।  
प्रम्लोचे सुभ्रु सुम्लोचे सौरभेयि महोद्धते  ॥ १९२.१८ ॥  
अलम्बुषे मिश्रकेशि पुण्डरीके वरूथिनि  ।  
विलोकनीयं बिभ्राणा वपुर्मन्मथबोधनम्  ॥ १९२.१९ ॥  
गन्धमादनमासाद्य कुरुध्वं वचनं मम  ।  
नरनारायणौ तत्र तपोदीक्षान्वितौ द्विजौ  ॥ १९२.२० ॥  
तेपाते धर्मतनयौ तपः परमदुश्चरम्  ।  
तावस्माकं वरारोहाः कुर्वाणौ परमं तपः  ॥ १९२.२१ ॥  
कर्मातिशयदुःखार्तिप्रदावायतिनाशनौ  ।  
तद्गच्छत न भीः कार्या भवतीभिरिदं वचः  ॥ १९२.२२ ॥  
स्मरः सहायो भविता वसन्तश्च वराङ्गनाः  ।  
रूपं वयः समालोक्य मदनोद्दीपनं परम्  ।  
कन्दर्पवशमभ्येति विवशः को न मानवः  ॥ १९२.२३ ॥  

मार्कण्डेय उवाच -  
इत्युक्त्वा देवराजेन मदनेन समं तदा  ।  
जग्मुरप्सरसः सर्वा वसन्तश्च महीपते  ॥ १९२.२४ ॥  
गन्धमादनमासाद्य पुंस्कोकिलकुलाकुलम्  ।  
चचार माधवो रम्यं प्रोत्फुल्लवनपादपम्  ॥ १९२.२५ ॥  
प्रववौ दक्षिणाशायां मलयानुगतोऽनिलः  ।  
भृङ्गमालारुतरवै रमणीयमभूद्वनम्  ॥ १९२.२६ ॥  
गन्धश्च सुरभिः सद्यो वनराजिसमुद्भवः  ।  
किन्नरोरगयक्षाणां बभूव घ्राणतर्पणः  ॥ १९२.२७ ॥  
वराङ्गनाश्च ताः सर्वा नरनारायणावृषी  ।  
विलोभयितुमारब्धा वागङ्गललितस्मितैः  ॥ १९२.२८ ॥  
जगौ मनोहरं काचिन्ननर्त तत्र चाप्सराः  ।  
अवादयत्तथैवान्या मनोहरतरं नृप  ॥ १९२.२९ ॥  
हावैर्भावैः सृतैर्हास्यैस्तथान्या वल्गुभाषितैः  ।  
तयोः क्षोभाय तन्वङ्ग्यश्चक्रुरुद्यममङ्गनाः  ॥ १९२.३० ॥  
तथापि न तयोः कश्चिन्मनसः पृथिवीपते  ।  
विकारोऽभवदध्यात्मपारसम्प्राप्तचेतसोः  ॥ १९२.३१ ॥  
निवातस्थौ यथा दीपावकम्पौ नृप तिष्ठतः  ।  
वासुदेवार्पणस्वस्थे तथैव मनसी तयोः  ॥ १९२.३२ ॥  
पूर्यमाणोऽपि चाम्भोभिर्भुवमन्यां महोदधिः  ।  
यथा न याति सङ्क्षोभं तथा तन्मानसं क्वचित् ॥ १९२.३३ ॥  
सर्वभूतहितं ब्रह्म वासुदेवमयं परम्  ।  
मन्यमानौ न रागस्य द्वेषस्य च वशङ्गतौ  ॥ १९२.३४ ॥  
स्मरोऽपि न शशाकाथ प्रवेष्टुं हृदयं तयोः  ।  
विद्यामयं दीपयुतमन्धकार इवालयम्  ॥ १९२.३५ ॥  
पुष्पोज्ज्वलांस्तरुवरान् वसन्तं दक्षिणानिलम्  ।  
ताश्चैवाप्सरसः सर्वाः कन्दर्पं च महामुनी  ॥ १९२.३६ ॥  
यच्चारब्धं तपस्ताभ्यामात्मानं गन्धमादनम्  ।  
ददर्शातेऽखिलं रूपं ब्रह्मणः पुरुषर्षभ  ॥ १९२.३७ ॥  
दाहाय नामलो वह्नेर्नापः क्लेदाय चाम्भसः  ।  
तद्द्रव्यमेव तद्द्रव्यविकाराय न वै यतः  ॥ १९२.३८ ॥  
ततो विज्ञाय विज्ञाय परं ब्रह्म स्वरूपतः  ।  
मधुकन्दर्पयोषित्सु विकारो नाभवत्तयोः  ॥ १९२.३९ ॥  
ततो गुरुतरं यत्नं वसन्तमदनौ नृप  ।  
चक्राते ताश्च तन्वङ्ग्यस्तत्क्षोभाय पुनःपुनः  ॥ १९२.४० ॥  
अथ नारायणो धैर्यं सन्धायोदीर्णमानसः  ।  
ऊरोरुत्पादयामास वराङ्गीमबलां तदा  ॥ १९२.४१ ॥  
त्रैलोक्यसुन्दरीरत्नमशेषमवनीपते  ।  
गुणैर्लाघवमभ्येति यस्याः सन्दर्शनादनु  ॥ १९२.४२ ॥  
तां विलोक्य महीपाल चकम्पे मनसानिलः  ।  
वसन्तो विस्मयं यातः स्मरः सस्मार किञ्चन  ॥ १९२.४३ ॥  
रम्भातिलोत्तमाद्याश्च वैलक्ष्यं देवयोषितः  ।  
न रेजुरवनीपाल तल्लक्ष्यहृदयेक्षणाः  ॥ १९२.४४ ॥  
ततः कामो वसन्तश्च पार्थिवाप्सरसश्च ताः  ।  
प्रणम्य भगवन्तौ तौ तुष्टुवुर्मुनिसत्तमौ  ॥ १९२.४५ ॥  
वसन्तकामाप्सरस ऊचुः  ।  
प्रसीदतु जगद्धाता यस्य देवस्य मायया  ।  
मोहिताः स्म विजानीमो नान्तरं विद्यते द्वयोः  ॥ १९२.४६ ॥  
प्रसीदतु स वां देवो यस्य रूपमिदं द्विधा  ।  
धामभूतस्य लोकानामनादेरप्रतिष्ठतः  ॥ १९२.४७ ॥  
नरनारायणौ देवौ शङ्खचक्रायुधावुभौ  ।  
आस्तां प्रसादसुमुखावस्माकमपराधिनाम्  ॥ १९२.४८ ॥  
निधानं सर्वविद्यानां सर्वपापवनानलः  ।  
नारायणोऽतो भगवान् सर्वपापं व्यपोहतु  ॥ १९२.४९ ॥  
शार्ङ्गचिह्नायुधः श्रीमानात्मज्ञानमयोऽनघः  ।  
नरः समस्तपापानि हतात्मा सर्वदेहिनाम्  ॥ १९२.५० ॥  
जटाकलापबद्धोऽयमनयोर्नः क्षमावतोः  ।  
सौम्यास्यदृष्टिः पापानि हन्तुं जन्मार्जितानि वै  ॥ १९२.५१ ॥  
तथात्मविद्यादोषेण योऽपराधः कृतो महान्  ।  
त्रैलोक्यवन्द्यौ यौ नाथौ विलोभयितुमागताः  ॥ १९२.५२ ॥  
प्रसीद देव विज्ञानधन मूढदृशामिव  ।  
भवन्ति सन्तः सततं स्वधर्मपरिपालकाः  ॥ १९२.५३ ॥  
दृष्ट्वैतन्नः समुत्पन्नं यथा स्त्रीरत्नमुत्तमम्  ।  
त्वयि नारायणोत्पन्ना श्रेष्ठा पारवती मतिः  ॥ १९२.५४ ॥  
तेन सत्येन सत्यात्मन्परमात्मन्सनातन  ।  
नारायण प्रसीदेश सर्वलोकपरायण  ॥ १९२.५५ ॥  
प्रसन्नबुद्धे शान्तात्मन्प्रसन्नवदनेक्षण  ।  
प्रसीद योगिनामीश नर सर्वगताच्युत  ॥ १९२.५६ ॥  
नमस्यामो नरं देवं तथा नारायणं हरिम्  ।  
नमो नराय नम्याय नमो नारायणाय च  ॥ १९२.५७ ॥  
प्रसन्नानामनाथानां तथा नाथवतां प्रभो  ।  
शं करोतु नरोऽस्माकं शं नारायण देहि नः  ॥ १९२.५८ ॥  

मार्कण्डेय उवाच -  
एवमभ्यर्चितः स्तुत्या रागद्वेषादिवर्जितः  ।  
प्राहेशः सर्वभूतानां मध्ये नारायणो नृप  ॥ १९२.५९ ॥  

नारायण उवाच -  
स्वागतं माधवे कामे भवत्वप्सरसामपि  ।  
यत्कार्यमागतानां च इहास्माभिस्तदुच्यताम्  ॥ १९२.६० ॥  
यूयं संसिद्धये नूनमस्माकं बलशत्रुणा  ।  
सम्प्रेषितास्ततोऽस्माकं नृत्ययोगादिदर्शनम्  ॥ १९२.६१ ॥  
न वयं गीतनृत्येन नाङ्गचेष्टादिभाषितैः  ।  
लुब्धा वै विषयैर्मन्ये विषया दारुणात्मकाः  ॥ १९२.६२ ॥  
शब्दादिसङ्गदुष्टानि यदा नाक्षाणि नः शुभाः  ।  
तदा नृत्यादयो भावाः कथं लोभप्रदायिनः  ॥ १९२.६३ ॥  
ते सिद्धाः स्म न वै साध्या भवतीनां स्मरस्य च  ।  
माधवस्य च शाक्रोऽपि स्वास्थ्यं यात्वविशङ्किताः  ॥ १९२.६४ ॥  
योऽसौ परश्च परमः पुरुषः परमेश्वरः  ।  
परमात्मा समस्तस्य स्थावरस्य चरस्य च  ॥ १९२.६५ ॥  
उत्पत्तिहेतुरेते च यस्मिन्सर्वं प्रलीयते  ।  
सर्वावासीति देवत्वाद्वासुदेवेत्युदाहृतः  ॥ १९२.६६ ॥  
वयमंशांशकास्तस्य चतुर्व्यूहस्य मानिनः  ।  
तदादेशितवार्त्मानौ जगद्बोधाय देहिनाम्  ॥ १९२.६७ ॥  
तत्सर्वभूतं सर्वेशं सर्वत्र समदर्शिनम्  ।  
कुतः पश्यन्तौ रागादीन्करिष्यामो विभेदिनः  ॥ १९२.६८ ॥  
वसन्ते मयि चेन्द्रे च भवतीषु तथा स्मरे  ।  
यदा स एव भूतात्मा तदा द्वेषादयः कथम्  ॥ १९२.६९ ॥  
तन्मयान्यविभक्तानि यदा सर्वेषु जन्तुषु  ।  
सर्वेश्वरेश्वरो विष्णुः कुतो रागादयस्ततः  ॥ १९२.७० ॥  
ब्रह्माणमिन्द्रमीशानमादित्यमरुतोऽखिलान्  ।  
विश्वेदेवानृषीन् साध्यान्वसून्पितृगणांस्तथा  ॥ १९२.७१ ॥  
यक्षराक्षसभूतादीन्नागान्सर्पान्सरीसृपान्  ।  
मनुष्यपक्षिगोरूपगजसिंहजलेचरान्  ॥ १९२.७२ ॥  
मक्षिकामशकान्दंशाञ्छलभाञ्जलजान् कृमीन्  ।  
गुल्मवृक्षलतावल्लीत्वक्सारतृणजातिषु  ॥ १९२.७३ ॥  
यच्च किञ्चिददृश्यं वा दृश्यं वा त्रिदशाङ्गनाः  ।  
मन्यध्वं जातमेकस्य तत्सर्वं परमात्मनः  ॥ १९२.७४ ॥  
जायमानः कथं विष्णुमात्मानं परमं च यत् ।  
रागद्वेषौ तथा लोभं कः कुर्यादमराङ्गनाः  ॥ १९२.७५ ॥  
सर्वभूतमये विष्णौ सर्वगे सर्वधातरि  ।  
निपात्य तं पृथग्भूते कुतो रागादिको गुणः  ॥ १९२.७६ ॥  
एवमस्मासु युष्मासु सर्वभूतेषु चाबलाः  ।  
तन्मथैकत्वभूतेषु रागाद्यवसरः कुतः  ॥ १९२.७७ ॥  
सम्यग्दृष्टिरियं प्रोक्ता समस्तैक्यावलोकिनी  ।  
पृथग्विज्ञानमात्रैव लोकसंव्यवहारवत् ॥ १९२.७८ ॥  
भूतेन्द्रियान्तः करणप्रधानपुरुषात्मकम्  ।  
जगद्वै ह्येतदखिलं तदा भेदः किमात्मकः  ॥ १९२.७९ ॥  
भवन्ति लयमायान्ति समुद्रसलिलोर्मयः  ।  
न वारिभेदतो भिन्नास्तथैवैक्यादिदं जगत् ॥ १९२.८० ॥  
यथाग्नेरर्चिषः पीताः पिङ्गलारुणधूसराः  ।  
तथापि नाग्नितो भिन्नास्तथैतद्ब्रह्मणो जगत् ॥ १९२.८१ ॥  
भवतीभिश्च यत्क्षोभमस्माकं स पुरन्दरः  ।  
कारयत्यसदेतच्च विवेकाचारचेतसाम्  ॥ १९२.८२ ॥  
भवन्त्यः स च देवेन्द्रो लोकाश्च ससुरासुराः  ।  
समुद्राद्रिवनोपेता मद्देहान्तरगोचराः  ॥ १९२.८३ ॥  
यथेयं चारुसर्वाङ्गी भवतीनां मयाग्रतः  ।  
दर्शिता दर्शयिष्यामि तथा चैवाखिलं जगत् ॥ १९२.८४ ॥  
प्रयातु शक्रो मा गर्वमिन्द्रत्वं कस्य सुस्थिरम्  ।  
यूयं च मा स्मयं यात सन्ति रूपान्विताः स्त्रियः  ॥ १९२.८५ ॥  
किं सुरूपं कुरूपं वा यदा भेदो न दृश्यते  ।  
तारतम्यं सुरूपत्वे सततं भिन्नदर्शनात् ॥ १९२.८६ ॥  
भवतीनां स्मयं मत्वा रूपौदार्यगुणोद्भवम्  ।  
मयेयं दर्शिता तन्वी ततस्तु शममेष्यथ  ॥ १९२.८७ ॥  
यस्मान्मदूरोर्निष्पन्ना त्वियमिन्दीवरेक्षणा  ।  
उर्वशी नाम कल्याणी भविष्यति वराप्सराः  ॥ १९२.८८ ॥  
तदियं देवराजस्य नीयतां वरवर्णिनी  ।  
भवत्यस्तेन चास्माकं प्रेषिताः प्रीतिमिच्छता  ॥ १९२.८९ ॥  
वक्तव्यश्च सहस्राक्षो नास्माकं भोगकारणात् ।  
तपश्चर्या न वाप्राप्यफलं प्राप्तुमभीप्सता  ॥ १९२.९० ॥  
सन्मार्गमस्य जगतो दर्शयिष्ये करोम्यहम्  ।  
तथा नरेण सहितो जगतः पालनोद्यतः  ॥ १९२.९१ ॥  
यदि कश्चित्तवाबाधां करोति त्रिदशेश्वर  ।  
तमहं वारयिष्यामि निवृत्तो भव वासव  ॥ १९२.९२ ॥  
कर्तासि चेत्त्वमाबाधां न दुष्टस्येह कस्यचित् ।  
तं चापि शास्ता तदहं प्रवर्तिष्याम्यसंशयम्  ॥ १९२.९३ ॥  
एतज्ज्ञात्वा न सन्तापस्त्वया कार्यो हि मां प्रति  ।  
उपकाराय जगतामवतीर्णोऽस्मि वासव  ॥ १९२.९४ ॥  
या चेयमुर्वशी मत्तः समुद्भूता पुरन्दर त्रेताग्निहेतुभूतेयं एवं प्राप्य भविष्यति  ॥ १९२.९५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे नर्मदामाहात्म्ये श्रीपत्युत्पत्तिवर्णनं नाम द्विनवत्युत्तरशततमोऽध्यायः ॥  


ऋKV अध्याय १९३  

श्रीमार्कण्डेय उवाच -  
इत्युक्तेऽप्सरसः सर्वाः प्रणिपत्य पुनः पुनः  ।  
ऊचुर्नारायणं देवं तद्दर्शनसमीहया  ॥ १९३.१ ॥  
वसन्तकामाप्सरस ऊचुः  ।  
भगवन्भवता योऽयमुपदेशो हितार्थिना  ।  
प्रोक्तः स सर्वो विज्ञातो माहात्म्यं विदितं च ते  ॥ १९३.२ ॥  
यत्त्वेतद्भवता प्रोक्तं प्रसन्नेनान्तरात्मना  ।  
दर्शितेयं विशालाक्षी दर्शयिष्यामि वो जगत् ॥ १९३.३ ॥  
तत्रार्थे सर्वभावेन प्रपन्नानां जगत्पते  ।  
दर्शयात्मानमखिलं दर्शितेयं यथोर्वशी  ॥ १९३.४ ॥  
यदि देवापराधेऽपि नास्मासु कुपितं तव  ।  
नमस्ते जगतामीश दर्शयात्मानमात्मना  ॥ १९३.५ ॥  

नारायण उवाच -  
पश्यतेहाखिलांल्लोकान्मम देहे सुराङ्गनाः  ।  
मधुं मदनमात्मानं यच्चान्यद्द्रष्टुमिच्छथ  ॥ १९३.६ ॥  

श्रीमार्कण्डेय उवाच -  
इत्युक्त्वा भगवान्देवस्तदा नारायणो नृप  ।  
उच्चैर्जहास स्वनवत्तत्राभूदखिलं जगत् ॥ १९३.७ ॥  
ब्रह्मा प्रजापतिः शक्रः सह रुद्रैः पिनाकधृक् ।  
आदित्या वसवः साध्या विश्वेदेवा महर्षयः  ॥ १९३.८ ॥  
नासत्यदस्रावनिलः सर्वशश्च तथाग्नयः  ।  
यक्षगन्धर्वसिद्धाश्च पिशाचोरगकिन्नराः  ॥ १९३.९ ॥  
समस्ताप्सरसो विद्याः साङ्गा वेदास्तदुक्तयः  ।  
मनुष्याः पशवः कीटाः पक्षिणः पादपास्तथा  ॥ १९३.१० ॥  
सरीसृपाश्चाथ सूक्ष्मा यच्चान्यज्जीवसञ्ज्ञितम्  ।  
समुद्राः सकलाः शैलाः सरितः काननानि च  ॥ १९३.११ ॥  
द्वीपान्यशेषाणि तथा तथा सर्वसरांसि च  ।  
नगरग्रामपूर्णा च मेदिनी मेदिनीपते  ।  
देवाङ्गनाभिर्देवस्य देहे दृष्टं महात्मनः  ॥ १९३.१२ ॥  
नक्षत्रग्रहताराभिः सुसम्पूर्णं नभस्तलम्  ।  
ददृशुस्ताः सुचार्वङ्ग्यस्तस्यान्तर्विश्वं रूपिणः  ॥ १९३.१३ ॥  
ऊर्ध्वं न तिर्यङ्नाधस्ताद्यदान्तस्तस्य दृश्यते  ।  
तमनन्तमनादिं च ततस्तास्तुष्टुवुः प्रभुम्  ॥ १९३.१४ ॥  
मदनेन समं सर्वा मधुना च वराङ्गनाः  ।  
ससाध्वसा भक्तिपराः परं विस्मयमागताः  ॥ १९३.१५ ॥  
वसन्तकामाप्सरस ऊचुः  ।  
पश्याम नादिं तव देव नान्तं न मध्यमव्याकृतरूपपारम्  ।  
परायणं त्वां जगतामनन्तं नताः स्म नारायणमात्मभूतम्  ॥ १९३.१६ ॥  
महीनभोवायुजलाग्नयस्त्वं शब्दादिरूपस्तु परापरात्मन्  ।  
त्वत्तो भवत्यच्युते सर्वमेतद्भेदादिरूपोऽसि विभो त्वमात्मन्  ॥ १९३.१७ ॥  
द्रष्टासि रूपस्य परस्य वेत्ता श्रोता च शब्दस्य हरे त्वमेकः  ।  
स्रष्टा भवान् सर्वगतोऽखिलस्य घ्राता च गन्धस्य पृथक्शरीरी  ॥ १९३.१८ ॥  
सुरेषु सर्वेषु न सोऽस्ति कश्चिन्मनुष्यलोकेषु न सोऽस्ति कश्चित् ।  
पश्वादिवर्गेषु न सोऽस्ति कश्चिद्यो नांशभूतस्तव देवदेव  ॥ १९३.१९ ॥  
ब्रह्माम्बुधीन्दुप्रमुखानि सौम्य शक्रादिरूपाणि तवोत्तमानि  ।  
समुद्ररूपं तव धैर्यवत्सु तेजः स्वरूपेषु रविस्तथाग्निः  ॥ १९३.२० ॥  
क्षमाधनेषु क्षितिरूपमग्र्यं शीघ्रो बलवत्सु वायुः  ।  
मनुष्यरूपं तव राजवेषो मूढेषु सर्वेश्वर पादपोऽसि  ॥ १९३.२१ ॥  
सर्वानयेष्वच्युत दानवस्त्वं सनत्सजातश्च विवेकवत्सु  ।  
रसस्वरूपेण जलस्थितोऽसि गन्धस्वरूपं भवतो धरित्र्याम्  ॥ १९३.२२ ॥  
दृश्यस्वरूपश्च हुताशनस्त्वं स्पर्शस्वरूपं भवतः समीरे  ।  
शब्दादिकं ते नभसि स्वरूपं मन्तव्यरूपो मनसि प्रभो त्वम्  ॥ १९३.२३ ॥  
बोधस्वरूपश्च मतौ त्वमेकः सर्वत्र सर्वेश्वर सर्वभूत  ।  
पश्यामि ते नाभिसरोजमध्ये ब्रह्माणमीशं च हरं भृकुट्याम्  ॥ १९३.२४ ॥  
तवाश्विनौ कर्णगतौ समस्तास्तवास्थिता बाहुषु लोकपालाः  ।  
घ्राणोऽनिलो नेत्रगतौ रवीन्दु जिह्वा च ते नाथ सरस्वतीयम्  ॥ १९३.२५ ॥  
पादौ धरित्री जठरं समस्तांल्लोकान् हृषीकेश विलोकयामः  ।  
जङ्घे वयं पादतलाङ्गुलीषु पिशाचयक्षोरगसिद्धसङ्घाः  ॥ १९३.२६ ॥  
पुंस्त्वे प्रजानां पतिरोष्ठयुग्मे प्रतिष्ठितास्ते क्रतवः समस्ताः  ।  
सर्वे वयं ते दशनेषु देव दंष्ट्रासु देवा ह्यभवंश्च दन्ताः  ॥ १९३.२७ ॥  
रोमाण्यशेषास्तव देवसङ्घा विद्याधरा नाथ तवाङ्घ्रिरेखाः  ।  
साङ्गाः समस्तास्तव देव वेदाः समास्थिताः सन्धिषु बाहुभूताः  ॥ १९३.२८ ॥  
वराहभूतं धरणीधरस्ते नृसिंहरूपं च सदा करालम्  ।  
पश्याम ते वाजिशिरस्तथोच्चैस्त्रिविक्रमे यच्च तदाप्रमेयम्  ॥ १९३.२९ ॥  
अमी समुद्रास्तव देव देहे मौर्वालयः शैलधरास्तथामी  ।  
इमाश्च गङ्गाप्रमुखाः स्रवन्त्यो द्वीपाण्यशेषाणि वनादिदेशाः  ॥ १९३.३० ॥  
स्तुवन्ति चेमे मुनयस्तवेश देहे स्थितास्त्वन्महिमानमग्र्यम्  ।  
त्वामीशितारं जगतामनन्तं यजन्ति यज्ञैः किल यज्ञिनोऽमी  ॥ १९३.३१ ॥  
त्वत्तोहि सौम्यं जगतीह किञ्चित्त्वत्तो न रौद्रं च समस्तमूर्ते  ।  
त्वत्तो न शीतं च न केशवोष्णं सर्वस्वरूपातिशयी त्वमेव  ॥ १९३.३२ ॥  
प्रसीद सर्वेश्वर सर्वभूत सनातनात्मपरमेश्वरेश  ।  
त्वन्मायया मोहितमानसाभिर्यत्तेऽपराद्धं तदिदं क्षमस्व  ॥ १९३.३३ ॥  
किं वापराद्धं तव देवदेव यन्मायया नो हृदयं तवापि  ।  
मायाभिशङ्किप्रणतार्तिहन्तर्मनो हि नो विह्वलतामुपैति  ॥ १९३.३४ ॥  
न तेऽपराद्धं यदि तेऽपराद्धमस्माभिरुन्मार्गविवर्तिनीभिः  ।  
तत्क्षम्यतां सृष्टिकृतस्तवैव देवापराधः सृजतो विवेकम्  ॥ १९३.३५ ॥  
नमो नमस्ते गोविन्द नारायण जनार्दन  ।  
त्वन्नामस्मरणात्पापमशेषं नः प्रणश्यतु  ॥ १९३.३६ ॥  
नमोऽनन्त नमस्तुभ्यं विश्वात्मन्विश्वभावन  ।  
त्वन्नामस्मरणात्पापमशेषं नः प्रणश्यतु  ॥ १९३.३७ ॥  
वरेण्य यज्ञपुरुष प्रजापालन वामन  ।  
त्वन्नामस्मरणात्पापमशेषं नः प्रणश्यतु  ॥ १९३.३८ ॥  
नमोऽस्तु तेऽब्जनाभाय प्रजापतिकृते हर  ।  
त्वन्नामस्मरणात्पापमशेषं नः प्रणश्यतु  ॥ १९३.३९ ॥  
संसारार्णवपोताय नमस्तुभ्यमधोक्षज  ।  
त्वन्नामस्मरणात्पापमशेषं नः प्रणश्यतु  ॥ १९३.४० ॥  
नमः परस्मै श्रीशाय वासुदेवाय वेधसे  ।  
स्वेच्छया गुणयुक्ताय सर्गस्थित्यन्तकारिणे  ॥ १९३.४१ ॥  
उपसंहर विश्वात्मन्रूपमेतत्सनातनम्  ।  
वर्धमानं न नो द्रष्टुं समर्थं चक्षुरीश्वर  ॥ १९३.४२ ॥  
प्रलयाग्निसहस्रस्य समा दीप्तिस्तवाच्युत  ।  
प्रमाणेन दिशो भूमिर्गगनं च समावृतम्  ॥ १९३.४३ ॥  
न विद्मः कुत्र वर्तामो भवान्नाथोपलक्ष्यते  ।  
सर्वं जगदिऐकस्थं पिण्डितं लक्षयामहे  ॥ १९३.४४ ॥  
किं वर्णयामो रूपं ते किं प्रमाणमिदं हरे  ।  
माहात्म्यं किं नु ते देव यज्जिह्वाया न गोचरे  ॥ १९३.४५ ॥  
वक्तारो वायुतेनापि बुद्धीनामयुतायुतैः  ।  
गुणनिर्वर्णनं नाथ कर्तुं तव न शक्यते  ॥ १९३.४६ ॥  
तदेतद्दर्शितं रूपं प्रसादः परमः कृतः  ।  
छन्दतो जगतामीश तदेतदुपसंहर  ॥ १९३.४७ ॥  

मार्कण्डेय उवाच -  
इत्येवं संस्तुतस्ताभिरप्सरोभिर्जनार्दनः  ।  
दिव्यज्ञानोपपन्नानां तासां प्रत्यक्षमीश्वरः  ॥ १९३.४८ ॥  
विवेश सर्वभूतानि स्वैरंशैर्भूतभावनः  ।  
तं दृष्ट्वा सर्वभूतेषु लीयमानमधोक्षजम्  ॥ १९३.४९ ॥  
विस्मयं परमं चक्रुः समस्ता देवयोषितः  ।  
स च सर्वेश्वरः शैलान्पादपान्सागरान्भुवम्  ॥ १९३.५० ॥  
जलमग्निं तथा वायुमाकाशं च विवेश ह  ।  
काले दिक्ष्वथ सर्वात्म ह्यात्मनश्चान्यथापि च  ॥ १९३.५१ ॥  
आत्मरूपस्थितं स्वेन महिम्ना भावयञ्जगत् ।  
देवदानवरक्षांसि यक्षीविद्याधरोरगाः  ॥ १९३.५२ ॥  
मनुष्यपशुकीटादिमृगपश्वन्तरिक्षगाः  ।  
येऽन्तरिक्षे तथा भूमौ दिवि ये च जलाश्रयाः  ॥ १९३.५३ ॥  
तान्विवेश स विश्वात्मा पुनस्तद्रूपमास्थितः  ।  
नरेण सार्धं यत्ताभिर्दृष्टपूर्वमरिन्दम  ॥ १९३.५४ ॥  
ताः परं विस्मयं जग्मुः सर्वास्त्रिदशयोषितः  ।  
प्रणेमुः साध्वसात्पाण्डुवदना नृपसत्तम  ॥ १९३.५५ ॥  
नारायणोऽपि भगवानाह तास्त्रिदशाङ्गनाः  ॥ १९३.५६ ॥  

नारायण उवाच -  
नीयतामुर्वशी भद्रा यत्रासौ त्रिदशेश्वरः  ।  
भवतीनां हितार्थाय सर्वभूतेष्वसाविति  ॥ १९३.५७ ॥  
ज्ञानमुत्पादितं भूयो लयं भूतेषु कुर्वता  ।  
तद्गच्छध्वं समस्तोऽयं भूतग्रामो मदंशकः  ॥ १९३.५८ ॥  
अहमद्यात्मभूतस्य वासुदेवस्य योगिनः  ।  
अस्मात्परतरं नास्ति योऽनन्तः परिपथ्यते  ॥ १९३.५९ ॥  
तमजं सर्वभूतेशं जानीत परमं पदम्  ।  
अहं भवत्यो देवाश्च मनुष्याः पशवश्च ये  ।  
एतत्सर्वमनन्तस्य वासुदेवस्य वै कृतम्  ॥ १९३.६० ॥  
एवं ज्ञात्वा समं सर्वं सदेवासुरमानुषम्  ।  
सपश्वादिगुणं चैव द्रष्टव्यं त्रिदशाङ्गनाः  ॥ १९३.६१ ॥  

मार्कण्डेय उवाच -  
इत्युक्तास्तेन देवेन समस्तास्ताः सुरस्त्रियः  ।  
प्रणम्य तौ समदनाः सवसन्ताश्च पार्थिव  ॥ १९३.६२ ॥  
आदाय चोर्वशीं भूयो देवराजमुपागताः  ।  
आचख्युश्च यथावृत्तं देवराजाय तत्तथा  ॥ १९३.६३ ॥  

मार्कण्डेय उवाच -  
तथा त्वमपि राजेन्द्र सर्वभूतेषु केशवम्  ।  
चिन्तयन्समतां गच्छ समतैव हि मुक्तये  ॥ १९३.६४ ॥  
राजन्नेवं विशेषेण भूतेषु परमेश्वरम्  ।  
वासुदेव कथं दोषांल्लोभादीन्न प्रहास्यसि  ॥ १९३.६५ ॥  
सर्वभूतानि गोविन्दाद्यदा नान्यानि भूपते  ।  
तदा वैरादयो भावाः क्रियतां न तु पुत्रक  ॥ १९३.६६ ॥  
इति पश्य जगत्सर्वं वासुदेवात्मकं नृप  ।  
एतदेव हि कृष्णेन रूपमाविष्कृतं नृप  ॥ १९३.६७ ॥  
परमेश्वरेति यद्रूपं तदेतत्कथितं तव  ।  
जन्मादिभावरहितं तद्विष्णोः परमं पदम्  ॥ १९३.६८ ॥  
सङ्क्षेपेणाथ भूपाल श्रूयतां यद्वदामि ते  ।  
यन्मतं पुरुषः कृत्वा परं निर्वाणमृच्छति  ॥ १९३.६९ ॥  
सर्वो विष्णुसमासो हि भावाभावौ च तन्मयौ  ।  
सदसत्सर्वमीशोऽसौ महादेवः परं पदम्  ॥ १९३.७० ॥  
भवजलधिगतानां द्वन्द्ववाताहतानां सुतदुहितृकलत्रत्राणभारार्दितानाम्  ।  
विषमविषयतोये मज्जतामप्लवानां भवति शरणमेको विष्णुपोतो नराणाम्  ॥ १९३.७१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीपतिमाहात्म्यवर्णनं नाम त्रिनवत्युत्तरशततमोऽध्यायः ॥  


ऋKV अध्याय १९४  

श्रीमार्कण्डेय उवाच -  
तच्छ्रुत्वानान्तदेवेन विश्वरूपमुदाहृतम्  ।  
देवराजस्तथा देवाः परं विस्मयमागताः  ॥ १९४.१ ॥  
दृष्ट्वा चाप्सरसं पुण्यामुर्वशीं कमलाननाम्  ।  
सन्त्रस्तो विस्मितश्चाभूदिन्द्रो राजश्रिया वृतः  ॥ १९४.२ ॥  
न किञ्चिदुत्तरं वाक्यमुक्तवाञ्जोषमास्थितः  ।  
इति वृत्तान्तभूतं हि नारायणविचेष्टितम्  ॥ १९४.३ ॥  
भृगोः खात्यां समुत्पन्ना लक्ष्मीः श्रुत्वा तु वै नृप  ।  
वैश्वरूपं परं रूपं विस्मिताचिन्तयत्तदा  ॥ १९४.४ ॥  
केनोपायेन स स्यान्मे भर्ता नारायणः प्रभुः  ।  
व्रतेन तपसा वापि दानेन नियमेन च  ॥ १९४.५ ॥  
वृद्धानां सेवनेनाथ देवताराधनेन वा  ।  
इति चिन्तापरां कन्यां सती ज्ञात्वा युधिष्ठिर  ॥ १९४.६ ॥  
प्राह प्राप्तो मया भर्ता शङ्करस्तपसा किल  ।  
प्रजापतिश्च गायत्र्या ह्यन्याभिरभिवाञ्छिताः  ॥ १९४.७ ॥  
तपसैव हि ते प्राप्यस्तस्मात्तच्चर सुव्रते  ।  
तपस्त्वं हि महच्चोग्रं सर्ववाञ्छितदायकम्  ॥ १९४.८ ॥  

मार्कण्डेय उवाच -  
सागरान्तं समासाद्य लक्ष्मीः परपुरञ्जय  ।  
चचार विपुलं कालं तपः परमदुश्चरम्  ॥ १९४.९ ॥  
स्थाणुवत्संस्थिता साभूद्दिव्यं वर्षसहस्रकम्  ।  
तत इन्द्रादयो देवाः शङ्खचक्रगदाधराः  ॥ १९४.१० ॥  
भूत्वा जग्मुस्तदर्थं ते सा तु पृष्टवती सुरान्  ।  
विश्वरूपं वैष्णवं यत्तद्दर्शयत माचिरम्  ॥ १९४.११ ॥  
विलक्षा व्रीडिता देवा गत्वा नारायणं तदा  ।  
अब्रुवन् वैश्वरूपं नो शक्ता दर्शयितुं वयम्  ॥ १९४.१२ ॥  
ततो यथेष्टं ते जग्मुः स च विष्णुरचिन्तयत् ।  
उग्ररूपा स्थिता देवी देहं दहति भार्गवी  ॥ १९४.१३ ॥  
तां तस्मात्तत्र गत्वाहं वरं दत्त्वा तु वाञ्छितम्  ।  
पुनस्तपः करिष्यामि दर्शयिष्यामि वा पुनः  ।  
वैष्णवं विश्वरूपं यद्दुर्दश्यं देवदानवैः  ॥ १९४.१४ ॥  

मार्कण्डेय उवाच -  
ततो गत्वा हृषीकेशः सागरान्तस्थितां श्रियम्  ।  
प्राह तुष्टोऽस्मि ते देवि वरं वृणु यथेप्सितम्  ॥ १९४.१५ ॥  

श्रीरुवाच -  
यदि तुष्टोऽसि मे देव प्रपन्नाया जनार्दन  ।  
तदा दर्शय यद्दृष्टमप्सरोभिस्तवानघ  ॥ १९४.१६ ॥  
विश्वरूपमनन्तं च भूतभावन केशव  ।  
गन्धमादनमासाद्य कृतं यच्च तपस्त्वया  ॥ १९४.१७ ॥  
तद्वदस्व विभो विष्णो न मिथ्या यदि केशव  ।  
श्रद्दधामि न चैवाहं रूपस्यास्य कथञ्चन  ॥ १९४.१८ ॥  
बहुभिर्यक्षरक्षोभिर्मायाचारिप्रचारिभिः  ।  
छन्दिता मम जानद्भिर्भावमन्तर्गतं हरौ  ॥ १९४.१९ ॥  
भूत्वा विष्णुस्वरूपास्ते चक्रिणश्च चतुर्भुजाः  ।  
सुव्रीडिता गताः सर्वे विश्वरूपो सहायतः  ॥ १९४.२० ॥  

मार्कण्डेय उवाच -  
नारायणोऽथ भगवाञ्छङ्खचक्रगदाभृतम्  ।  
तया तथोक्तस्तद्रूपं मुक्त्वा वै सुरपूजितम्  ॥ १९४.२१ ॥  
रूपं परं यथोक्तं वै विश्वरूपमदर्शयत् ।  
दर्शयित्वा वचः प्राह पञ्चरात्रविधानतः  ॥ १९४.२२ ॥  
योऽर्चयिष्यति मां नित्यं स पूज्यः स च पूजितः  ।  
धनधान्यसमायुक्तः सर्वभोगसमन्वितः  ॥ १९४.२३ ॥  
मूलं हि सर्वधर्माणां ब्रह्मचर्यं परं तपः  ।  
तेनाहं तत्र स्थास्यामि मूलश्रीपतिसञ्ज्ञितः  ॥ १९४.२४ ॥  
मूलश्रीः प्रोच्यते ब्राह्मी ब्रह्मचर्यस्वरूपिणी  ।  
सर्वयोगमयी पुण्या सर्वपापहरी शुभा  ॥ १९४.२५ ॥  
पतिस्तस्याः प्रभुरहं वरदः प्राणिनां प्रिये  ।  
रेवाजले नरः स्नात्वा योऽर्चयेन्मां यतव्रतः  ॥ १९४.२६ ॥  
मूलश्रीपतिनामानं वाञ्छिते प्राप्नुयात्फलम्  ।  
दानानि तत्र यो दद्यान्महादानानि च प्रिये  ॥ १९४.२७ ॥  
सहस्रगुणितं पुण्यमन्यस्थानादवाप्यते  ।  
दृष्टं त्वया तत्र देशे सम्यक्चैवावधारितम्  ।  
तदर्चित्वा परान् कामानाप्स्यसि त्वं न संशयः  ॥ १९४.२८ ॥  
वरं वृणीष्व देवेशि वाञ्छितं दुर्लभं सुरैः  ।  
दुर्गसंसारकान्तारपतितैः परमेश्वरि  ॥ १९४.२९ ॥  

श्रीरुवाच -  
नारायण जगद्धातर्नारायण जगत्पते  ।  
नारायण परब्रह्म नारायणपरायण  ॥ १९४.३० ॥  
प्रसीद पाहि मां भक्त्या सम्यक्सर्गे नियोजय  ।  
प्रियो ह्यसि प्रियाहं ते यथा स्यां तत्तथा कुरु  ॥ १९४.३१ ॥  
गृहं धर्मार्थकामानां कारणं देव सम्मतम्  ।  
तदास्थायाश्रमं पुण्यं मां श्रेयसि नियोजय  ॥ १९४.३२ ॥  

नारायण उवाच -  
नारायणगिरा देवि विज्ञप्तोऽस्मि यतस्त्वया  ।  
नारायणगिरिर्नाम तेन मेऽत्र भविष्यति  ॥ १९४.३३ ॥  
नारायणस्मृतौ याति दुरितं जन्मकोटिजम्  ।  
यस्माद्गिरति तस्माच्च गिरिरित्येव शब्दितम्  ॥ १९४.३४ ॥  
तस्मात्सर्वाश्रयो देवि गिरिः पर्वतराङ्भवेत् ।  
सुरासुरमनुष्याणां यथाहमपि चाश्रयः  ॥ १९४.३५ ॥  
य एतत्पूजयिष्यन्ति मण्डलस्थं परं मम  ।  
नारायणगिरिर्नाम देवरूपं शुभेक्षणे  ॥ १९४.३६ ॥  
ते दिव्यज्ञानसम्पन्ना दिव्यदेहविचेष्टिताः  ।  
दिव्यं लोकमवाप्स्यन्ति दिव्यभोगसमन्विताः  ॥ १९४.३७ ॥  

मार्कण्डेय उवाच -  
तयोरेवं संवदतोर्देवा इन्द्रपुरोगमाः  ।  
समागता वनोद्देशं सागरान्ते महर्षयः  ॥ १९४.३८ ॥  
ततो भृगुं देवराजो नारायणविचिन्तितम्  ।  
वव्रे ज्ञात्वा तु तत्कन्यां धर्मात्मा स ददौ च ताम्  ॥ १९४.३९ ॥  
धर्मोऽपि विधिवद्वत्स विवाहं समकारयत् ।  
देवदेवस्य राजर्षे देवतार्थे समाहितः  ॥ १९४.४० ॥  

युधिष्ठिर उवाच -  
धर्मो विवाहमकरोद्विधिवद्यत्त्वयोदितम्  ।  
को विधिस्तत्र का दत्ता दक्षिणा भृगुणापि च  ॥ १९४.४१ ॥  
विवाहयज्ञे समभूत्स्रुक्स्रुवग्रहणे च कः  ।  
ऋत्विजः के सदस्याश्च तस्यासन् द्विजसत्तम  ॥ १९४.४२ ॥  
किं तस्यावभृथं त्वासीत्तत्सर्वं वद विस्तरात् ।  
त्वद्वाक्यामृतपानेन तृप्तिर्मम न विद्यते  ॥ १९४.४३ ॥  

मार्कण्डेय उवाच -  
नारायणविवाहस्य यज्ञस्य च युधिष्ठिर  ।  
तपसस्तस्य देवस्य सम्यगाचरणस्य च  ॥ १९४.४४ ॥  
वक्तुं समर्थो न गुणान्ब्रह्मापि परमेश्वरः  ।  
तथाप्युद्देशतो वच्मि शृणु भूत्वा समाहितः  ॥ १९४.४५ ॥  
ब्रह्मा सप्तर्षयस्तत्र स्रुक्स्रुवग्रहणे रताः  ।  
अग्नीञ्जुहुविरे राजन्वेदिर्धात्री ससागरा  ॥ १९४.४६ ॥  
ददुः समुद्रा रत्नानि ब्रह्मर्षिभ्यो नृपोत्तम  ।  
धनदोऽपि ददौ वित्तं सर्वब्राह्मणवाञ्छितम्  ॥ १९४.४७ ॥  
विश्वकर्माऽपि देवानां ब्रह्मर्षीणां परन्तप  ।  
वेश्मानि सुविचित्राणि सर्वरत्नमयानि च  ॥ १९४.४८ ॥  
कृत्वा प्रदर्शयामास देवेन्द्राय यशस्विने  ।  
शतक्रतुस्ततो विप्रान्कापिष्ठलपुरोगमान्  ॥ १९४.४९ ॥  
शौनकादींश्च पप्रच्छ बष्कलाञ्छागलानपि  ।  
आत्रेयानपि राजेन्द्र वृणुध्वमभिवाञ्छितम्  ॥ १९४.५० ॥  
दृष्ट्वा ते चित्ररत्नानि प्राहुः सर्वेश्वरेश्वरम्  ।  
देवानां च ऋषीणां च सङ्गमोऽयं सुपुण्यकृत् ॥ १९४.५१ ॥  
अस्मिन्पुण्ये सुरेशान वस्तुं वाञ्छामहे सदा  ।  
शतक्रतुः प्राह पुनर्वासो वात्र भविष्यति  ।  
सत्यधर्मरता यूयं यावत्कालं भविष्यथ  ॥ १९४.५२ ॥  

मार्कण्डेय उवाच -  
पृष्टं यद्राजशार्दूल के मखे होत्रिणोऽभवन्  ।  
तत्प्रोच्यमानमधुना शृणु भूत्वा समाहितः  ॥ १९४.५३ ॥  
सनत्कुमारप्रमुखाः सदस्यास्तस्य चाभवन्  ।  
औद्गात्रमत्र्यङ्गिरसौ मरीचिश्च चकार ह  ॥ १९४.५४ ॥  
हौत्रं धर्मवसिष्ठौ च ब्रह्मत्वं सनको मुनिः  ।  
षट्त्रिंशद्ग्रामसाहस्रं प्रादात्तेभ्यः शतक्रतुः  ॥ १९४.५५ ॥  
लक्ष्मीर्भर्त्रा च संयुक्ताभवत्तत्कृतवान्प्रभुः  ।  
ब्रह्मणो जुह्वतो वह्निं यावद्देशस्थितैः सुरैः  ॥ १९४.५६ ॥  
दृष्टं ललाटं देशोऽसौ ललाट इति सञ्ज्ञितः  ।  
स देशः श्रीपतेः क्षेत्रपुण्यं देवर्षिसेवितम्  ॥ १९४.५७ ॥  
सर्वाश्चर्यमयं दिव्यं दिव्यसिद्धिसमन्वितम्  ।  
ब्राह्मणानां ततः पङ्क्तिं निवेशयितुमुद्यता  ॥ १९४.५८ ॥  
लक्ष्मीः श्रीपतिनामानमाह देवं वचस्तदा  ।  

श्रीरुवाच -  
य एते ब्राह्मणाः शिष्या भृग्वादीनां यतव्रताः  ॥ १९४.५९ ॥  
तान्निवेशयितुमिच्छामि त्वत्प्रसादादधोक्षज  ।  
मरीच्यादयः सुरेन्द्रेण स्थापिता गरुडध्वज  ॥ १९४.६० ॥  
नैष्ठिकव्रतिनो विप्रा बहवोऽत्र यतव्रताः  ।  
प्राजापत्ये व्रते ब्राह्मे केचिदत्र व्यवस्थिताः  ।  
तानहं स्थापयिष्यामि त्वत्प्रसादादधोक्षज  ॥ १९४.६१ ॥  

मार्कण्डेय उवाच -  
ततः कौतूहलधरो भगवान्वृषभध्वजः  ।  
पप्रच्छ व्रतिनः सर्वान्वृत्तिभेदे व्यवस्थितान्  ॥ १९४.६२ ॥  
नारदोऽपि महादेवमुपेत्य च सतीपतिम्  ।  
प्राह कृष्णाजिनधरो नैष्ठिका ब्राह्मणा ह्यमी  ॥ १९४.६३ ॥  
अमी कार्याः सुवस्त्रेण छन्नगुह्या द्विजोत्तमाः  ।  
प्राजापत्याश्चतुर्विंशसहस्राणि नरेश्वर  ॥ १९४.६४ ॥  
ब्रह्मचर्यव्रतस्थानां व्रतब्रह्मविचारिणाम्  ।  
द्वादशैषां सहस्राणि सन्ति वै वृषभध्वज  ॥ १९४.६५ ॥  
नारदस्य वचः श्रुत्वा देवा देवर्षयोऽपि च  ।  
साधु साध्वित्यमन्यन्त नोचुः केचन किञ्चन  ॥ १९४.६६ ॥  
समाह्वयत्ततो लक्ष्मीस्तान् विप्रान् भक्तिसंयुता  ।  
उवाच चरणान्गृह्य प्रसादः क्रियतां मयि  ॥ १९४.६७ ॥  
षट्त्रिंशच्च सहस्राणि वेश्मनामत्र संस्थितिः  ।  
विश्वकर्मकृतानां तु तेषु तिष्ठन्तु वोऽखिलाः  ॥ १९४.६८ ॥  
ते तथेति प्रतिज्ञाय स्थिताः सम्प्रीतमानसाः  ।  
धनधान्यसमृद्धाश्च वाञ्छितप्राप्तिलक्षणाः  ।  
सर्वकामसमृद्धाश्च ह्यनारम्भेषु कर्मणाम्  ॥ १९४.६९ ॥  
इति संस्थाप्य तान् विप्रान् सा स्थिता पर्यपालयत् ।  
चतुर्धा तु स्थितो विष्णुः श्रिया देव्याः प्रिये रतः  ॥ १९४.७० ॥  
एवं वैवाहिकमखे निवृत्ते ऋषयस्तु तम्  ।  
ऊचुश्चावभृथस्नानं कुत्र कुर्मो जनार्दन  ॥ १९४.७१ ॥  
इति श्रुत्वा तु वचनं श्रीपतिः पादपङ्कजात् ।  
मुमोच जाह्नवीतोयं रेवामध्यगमं शुचि  ॥ १९४.७२ ॥  
हरेः पादोदकं दृष्ट्वा निःसृतं मुनयस्तु ते  ।  
विस्मिताः समपद्यन्त जानन्तस्तस्य गौरवम्  ॥ १९४.७३ ॥  
रुद्रेण सहिताः सर्वे देवता ऋषयस्तथा  ।  
सङ्कथा विस्मिताश्चक्रुर्विधुन्वन्तः शिरांसि च  ॥ १९४.७४ ॥  
ऋषय ऊचुः  ।  
ब्रूहि शम्भो किमत्रायं अकस्माद्वारिसम्भवः  ।  
विष्णोः पादाम्बुजोत्थश्च सम्मोहकरणः परः  ॥ १९४.७५ ॥  

ईश्वर उवाच -  
पादोदकमिदं विष्णोरहं जानामि वै सुराः  ।  
दशाश्वमेधावभृथैः स्नानमत्रातिरिच्यते  ॥ १९४.७६ ॥  
युष्माभिः श्रीपतिः पूज्यः स्नानं चावभृथं कुतः  ।  
भविष्यतीति तेनाशु इदं वोऽर्थे विनिर्मितम्  ॥ १९४.७७ ॥  
स्नात्वात्र त्रिदशेशाना यत्फलं सम्प्रपद्यते  ।  
वक्तुं न केनचिद्याति ततः किमुत्तरं वचः  ॥ १९४.७८ ॥  

मार्कण्डेय उवाच -  
एवमुक्त्वा तु ते सर्वे स्नानं कृत्वा यथागतम्  ।  
जग्मुर्देवा महेशानपुरोगा भरतर्षभ  ॥ १९४.७९ ॥  
ब्राह्मणाश्च ततः सर्वे स्ववेश्मान्येव भेजिरे  ।  
देवतीर्थे महाराज सर्वपापप्रणाशने  ॥ १९४.८० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीपतिविवाहवर्णनं नाम चतुर्नवत्युत्तरशततमोऽध्यायः ॥  


ऋKV अध्याय १९५  

युधिष्ठिर उवाच -  
देवतीर्थे तु किं नाम माहात्म्यं समुदाहृतम्  ।  
फलं किं स्नानदानादिकारिणां जायते मुने  ॥ १९५.१ ॥  

मार्कण्डेय उवाच -  
पृथिव्यां यानि तीर्थानि देवैर्मुनिगणैरपि  ।  
सेवितानि महाबाहो तानि ध्यातानि विष्णुना  ॥ १९५.२ ॥  
समागतान्येकतां वै तत्र तीर्थे युधिष्ठिर  ।  
तत्तीर्थं वैष्णवं पुण्यं देवतीर्थमिति श्रुतम्  ॥ १९५.३ ॥  
कुरुक्षेत्रं भुवि परमन्तरिक्षे त्रिपुष्करम्  ।  
पुरुषोत्तमं दिवि परं देवतीर्थं परात्परम्  ॥ १९५.४ ॥  
देवतीर्थसमं नास्ति तीर्थमत्र परत्र च  ।  
यत्प्राप्य मनुजस्तप्येन्न कदाचिद्युधिष्ठिर  ॥ १९५.५ ॥  
देवैरुक्तानि तीर्थानि योऽत्र स्नानं समाचरेत् ।  
देवतीर्थे स सर्वत्र स्नातो भवति मानवः  ॥ १९५.६ ॥  
एवमस्त्विति तैरुक्ता देवा ऋषिगणा अपि  ।  
सन्तुष्टाः श्रीशमभ्यर्च्य स्वं स्वं स्थानं तु भेजिरे  ॥ १९५.७ ॥  
सूर्यग्रहेऽत्र वै क्षेत्रे स्नात्वा यत्फलमश्नुते  ।  
स्नात्वा श्रीशं समभ्यर्च्य समुपोष्य यथाविधि  ॥ १९५.८ ॥  
यद्ददाति हिरण्यानि दानानि विधिवन्नृप  ।  
तदनन्तफलं सर्वं सूर्यस्य ग्रहणे यथा  ॥ १९५.९ ॥  
भूमिदानं धेनुदानं स्वर्णदानमनन्तकम्  ।  
वज्रदानमनन्तं च फलं प्राह शतक्रतुः  ॥ १९५.१० ॥  
सोमो वै वस्त्रदानेन मौक्तिकानां च भार्गवः  ।  
सुवर्णस्य रविर्दानं धर्मराजो ह्यनन्तकम्  ॥ १९५.११ ॥  
देवतीर्थे तु यद्दानं श्रद्धायुक्तेन दीयते  ।  
तदनन्तफलं प्राह बृहस्पतिरुदारधीः  ॥ १९५.१२ ॥  
देवतीर्थे भृगुक्षेत्रे सर्वतीर्थाधिक नृप  ।  
देवतीर्थे नरः स्नात्वा श्रीपतिं योऽनुपश्यति  ॥ १९५.१३ ॥  
सोमग्रहे कुलशतं स समुद्धृत्य नाकभाक् ।  
दानानि द्विजमुख्येभ्यो देवतीर्थे नराधिप  ॥ १९५.१४ ॥  
यैर्दत्तानि नरैर्भोगभागिनः प्रेत्य चेह ते  ।  
देवतीर्थे विप्रभोज्यं हरिमुद्दिश्य यश्चरेत् ॥ १९५.१५ ॥  
स सर्वाह्लादमाप्नोति स्वर्गलोके युधिष्ठिर  ।  
देवतीर्थे नरो नारी स्नात्वा नियतमानसौ  ॥ १९५.१६ ॥  
उपोष्यैकादशीं भक्त्या पूजयेद्यः श्रियः पतिम्  ।  
रात्रौ जागरणं कृत्वा घृतेनोद्बोध्य दीपकम्  ॥ १९५.१७ ॥  
द्वादश्यां प्रातरुत्थाय तथा वै नर्मदाजले  ।  
विप्रदाम्पत्यमभ्यर्च्य विधिवत्कुरुनन्दन  ॥ १९५.१८ ॥  
वस्त्राभरणताम्बूलपुष्पधूपविलेपनैः  ।  
अक्षये विष्णुलोकेऽसौ मोदते चरितव्रतः  ॥ १९५.१९ ॥  
यः सदैकादशीतिथौ स्नात्वोपोष्यार्चयेद्धरिम्  ।  
रात्रौ जागरणं कुर्याद्वेदशास्त्रविधानतः  ॥ १९५.२० ॥  
धर्मराजकृतां पापां न स पश्यति यातनाम्  ।  
पञ्चरात्रविधानेन श्रीपतिं योऽर्चयिष्यति  ॥ १९५.२१ ॥  
दीक्षामवाप्य विधिवद्वैष्णवीं पापनाशिनीम्  ।  
स्वर्गमोक्षप्रदां पुण्यां भोगदां वित्तदामथ  ॥ १९५.२२ ॥  
राज्यदां वा महाभाग पुत्रदां भाग्यदामथ  ।  
सुकलत्रप्रदां वापि विष्णोर्भक्तिप्रदामिति  ॥ १९५.२३ ॥  
तरिष्यति भवाम्भोधिं स नरः कुरुनन्दन  ।  
योऽर्चयिष्यति तत्रैव देवतीर्थे श्रियः पतिम्  ॥ १९५.२४ ॥  
विश्वरूपमथो सम्यङ्मूलश्रीपतिमेव वा  ।  
नारायणगिरिं वापि गृहे वैकादशीतिथौ  ॥ १९५.२५ ॥  
भक्तिमाञ्छ्रद्धया युक्तः क्षीरैस्तीर्थोदकैरपि  ।  
सुसूक्ष्मैरहतैर्वस्त्रैर्महाकौशेयकैर्नृप  ॥ १९५.२६ ॥  
विचित्रैर्नेत्रजैर्वापि धूपैरगुरुचन्दनैः  ।  
गुग्गुलैर्घृतमिश्रैश्च नैवेद्यैर्विविधैरपि  ॥ १९५.२७ ॥  
पायसाद्यैर्मनुष्येन्द्र पयसा वा युधिष्ठिर  ।  
पिष्टदीपैः सुविमलैर्वर्धमानैर्मनोहरैः  ॥ १९५.२८ ॥  
पूजयित्वा नरो याति यथा तच्छृणु भारत  ।  
शङ्खी चक्री गदी पद्मी भूत्वासौ गरुडध्वजः  ॥ १९५.२९ ॥  
देवलोकानतिक्रम्य विष्णुलोकं प्रपद्यते  ।  
यस्तु वै परया भक्त्या श्रीपतेः पादपङ्कजम्  ॥ १९५.३० ॥  
चतुर्धाधिष्ठितं पश्येच्छ्रियं त्रैलोक्यमातरम्  ।  
नृत्यगीतविनोदेन मुच्यते पातकर्ध्रुवम्  ॥ १९५.३१ ॥  
नीराजने तु देवस्य प्रातर्मध्ये दिने तथा  ।  
सायं च नियतो नित्यं यः पश्येत्पूजयेद्धरिम्  ॥ १९५.३२ ॥  
स तीर्त्वा ह्यापदं दुर्गां नैवार्तिं समवाप्नुयात् ।  
आयुःश्रीवर्धनं पुंसां चक्षुषामपि पूरकम्  ॥ १९५.३३ ॥  
उपपापहरं चैव सदा नीराजनं हरेः  ।  
तदा नीराजनाकाले यो हरेः पठति स्तवम्  ॥ १९५.३४ ॥  
स धन्यो देवदेवस्य प्रसन्नेनान्तरात्मना  ।  
हरेर्नीराजनाशेषं पाणिभ्यां यः प्रयच्छति  ॥ १९५.३५ ॥  
सङ्गृह्य चक्षुषी तेन योजयेन्मार्जयन्मुखम्  ।  
तिमिरादीनक्षिरोगान्नाशयेद्दीप्तिमन्मुखम्  ॥ १९५.३६ ॥  
भवत्यशेषदुष्टानां नाशायालं नरोत्तम  ।  
दीपप्रज्वलनं यस्य नित्यमग्रे श्रियः पतेः  ॥ १९५.३७ ॥  
स्नात्वा रेवाजले पुण्ये प्रदद्यादधिकं व्रती  ।  
सप्तद्वीपवती तेन ससागरवनापगा  ॥ १९५.३८ ॥  
प्रदक्षिणीकृता स्याद्वै धरणी शङ्करोऽब्रवीत् ।  
इदं यः पठ्यमानं तु शृणुयात्पठतेऽपि वा  ॥ १९५.३९ ॥  
स्मरणं सोऽतसमये विपाप्मा प्राप्नुयाद्धरेः  ।  
इदं यशस्यमायुष्यं स्वर्ग्यं पितृगुणप्रियम्  ॥ १९५.४० ॥  
माहात्म्यं श्रावयेद्विप्राञ्छ्रीपतेः श्राद्धकर्मणि  ।  
घृतेन मधुना तेन तर्पिताः स्युः पितामहाः  ॥ १९५.४१ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीपतिमाहात्म्यवर्णनं नाम पञ्चनवत्युत्तरशततमोऽध्यायः ॥  


ऋKV अध्याय १९६  

श्रीमार्कण्डेय उवाच -  
ततो गच्छेद्धराधीश हंसतीर्थमनुत्तमम्  ।  
यत्र हंसस्तपस्तप्त्वा ब्रह्मवाहनतां गतः  ॥ १९६.१ ॥  
हंसतीर्थे नरः स्नात्वा दानं दत्त्वा च काञ्चनम्  ।  
सर्वपापविनिर्मुक्तो ब्रह्मलोकं स गच्छति  ॥ १९६.२ ॥  
हंसयुक्तेन यानेन तरुणादित्यवर्चसा  ।  
सर्वकामसमृद्धेन सेव्यमानोऽप्सरोगणैः  ॥ १९६.३ ॥  
तत्र भुक्त्वा यथाकामं सर्वान् भोगान् यथेप्सितान्  ।  
जातिस्मरो हि जायेत पुनर्मानुष्यमागतः  ॥ १९६.४ ॥  
सन्न्यासेन त्यजेद्देहं मोक्षमाप्नोति भारत  ॥ १९६.५ ॥  
एतत्ते कथितं पार्थ हंसतीर्थस्य यत्फलम्  ।  
सर्वपापहरं पुण्यं सर्वदुःखविनाशनम्  ॥ १९६.६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हंसतीर्थमाहात्म्यवर्णनं नाम षण्णवत्युत्तरशततमोऽध्यायः ॥  


ऋKV अध्याय १९७  

श्रीमार्कण्डेय उवाच -  
तस्यैवानन्तरं गच्छेत्सूर्यतीर्थमनुत्तमम्  ।  
मूलस्थानमिति ख्यातं पद्मजस्थापितं शुभम्  ॥ १९७.१ ॥  
मूलश्रीपतिना देवी प्रोक्ता स्थापय भास्करम्  ।  
श्रुत्वा देवोदितं देवी स्थापयामास भास्करम्  ॥ १९७.२ ॥  
प्रोच्यते नर्मदातीरे मूलस्थानाख्यभास्करः  ॥ १९७.३ ॥  
तत्र तीर्थे नरो यस्तु स्नात्वा नियतमानसः  ।  
सन्तर्प्य पितृदेवांश्च पिण्डेन सलिलेन च  ॥ १९७.४ ॥  
मूलस्थानं ततः पश्येत्स गच्छेत्परमां गतिम्  ।  
गुह्याद्गुह्यतरस्तत्र विशेषस्तु श्रुतो मया  ॥ १९७.५ ॥  
समागमे मुनीनां तु शङ्कराच्छशिशेखरात् ।  
सदा वै शुक्लसप्तम्यां मूलमादित्यवासरः  ॥ १९७.६ ॥  
तदा रेवाजलं गत्वा स्नात्वा सन्तर्प्य देवताः  ।  
पित्ःंश्च भरतश्रेष्ठ दत्त्वा दानं स्वशक्तितः  ॥ १९७.७ ॥  
करवीरैस्ततो गत्वा रक्तचन्दनवारिणा  ।  
संस्थाप्य भास्करं भक्त्या सम्पूज्य च यथाविधि  ॥ १९७.८ ॥  
ततः सागुरुकैर्धूपैः कुन्दरैश्च विशेषतः  ।  
धूपयेद्देवदेवेशं दीपान् बोध्य दिशो दश  ॥ १९७.९ ॥  
उपोष्य जागरं कुर्याद्गीतवाद्यं विशेषतः  ।  
एवं कृते महीपाल न भवेदुग्रदुःखभाक् ॥ १९७.१० ॥  
सूर्यलोके वसेत्तावद्यावत्कल्पशतत्रयम्  ।  
गन्धर्वैरप्सरोभिश्च सेव्यमानो नृपोत्तम  ॥ १९७.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मूलस्थानतीर्थमाहात्म्यवर्णनं नाम सप्तनवत्युत्तरशततमोऽध्यायः ॥  


ऋKV अध्याय १९८  

मार्कण्डेय उवाच -  
ततो गच्छेन्महीपाल भद्रकालीतिसङ्गमम्  ।  
शूलतीर्थमिति ख्यातं स्वयं देवेन निर्मितम्  ॥ १९८.१ ॥  
पञ्चायतनमध्ये तु तिष्ठते परमेश्वरः  ।  
शूलपाणिर्महादेवः सर्वदेवतपूजितः  ॥ १९८.२ ॥  
स सङ्गमो नृपश्रेष्ठ नित्यं देवैर्निषेवितः  ।  
दर्शनात्तस्य तीर्थस्य स्नानदानाद्विशेषतः  ॥ १९८.३ ॥  
दौर्भाग्यं दुर्निमित्तं च ह्यभिशापो नृपग्रहः  ।  
यदन्यद्दुष्कृतं कर्म नश्यते शङ्करोऽब्रवीत् ॥ १९८.४ ॥  

युधिष्ठिर उवाच -  
कथं शूलेश्वरी देवी कथं शूलेश्वरो हरः  ।  
प्रथितो नर्मदातीरे एतद्विस्तरतो वद  ॥ १९८.५ ॥  

मार्कण्डेय उवाच -  
बभूव ब्राह्मणः कश्चिन्माण्डव्य इति विश्रुतः  ।  
वृत्तिमान्सर्वधर्मज्ञः सत्ये तपसि च स्थितः  ॥ १९८.६ ॥  
अशोकाश्रममध्यस्थो वृक्षमूले महातपाः  ।  
ऊर्ध्वबाहुर्महातेजास्तस्थौ मौनव्रतान्वितः  ॥ १९८.७ ॥  
तस्य कालेन महता तीव्रे तपसि वर्ततः  ।  
तमाश्रममनुप्राप्ता दस्यवो लोप्त्रहारिणः  ॥ १९८.८ ॥  
अनुसर्प्यमाणा बहुभिः पुरुषैर्भरतर्षभ  ।  
ते तस्यावसथे लोप्त्रं न्यदधुः कुरुनन्दन  ॥ १९८.९ ॥  
निधाय च तदा लीनास्तत्रैवाश्रममण्डले  ।  
तेषु लीनेष्वथो शीघ्रं ततस्तद्रक्षिणां बलम्  ॥ १९८.१० ॥  
आजगाम ततोऽपश्यंस्तमृषिं तस्करानुगाः  ।  
तमपृच्छंस्तदा वृत्तं रक्षिणस्तं तपोधनम्  ॥ १९८.११ ॥  
वद केन पथा याता दस्यवो द्विजसत्तम  ।  
तेन गच्छामहे ब्रह्मन् यथा शीघ्रतरं वयम्  ॥ १९८.१२ ॥  
तथा तु वचनं तेषां ब्रुवतां स तपोधनः  ।  
न किञ्चिद्वचनं राजन्नवदत्साध्वसाधु वा  ॥ १९८.१३ ॥  
ततस्ते राजपुरुषा विचिन्वन्तस्तमाश्रमम्  ।  
संयम्यैनं ततो राज्ञे सर्वान् दस्यून्न्यवेदयन्  ॥ १९८.१४ ॥  
तं राजा सहितैश्चोरैरन्वशाद्वध्यतामिति  ।  
सम्बध्य तं च तैर्राजञ्छूले प्रोतो महातपाः  ॥ १९८.१५ ॥  
ततस्ते शूलमारोप्य तं मुनिं रक्षिणस्तदा  ।  
प्रतिजग्मुर्महीपाल धनान्यादाय तान्यथ  ॥ १९८.१६ ॥  
शूलस्थः स तु धर्मात्मा कालेन महता तदा  ।  
ध्यायन्देवं त्रिलोकेशं शङ्करं तमुमापतिम्  ॥ १९८.१७ ॥  
बहुकालं महेशानं मनसाध्याय संस्थितः  ।  
निराहारोऽपि विप्रर्षिर्मरणं नाभ्यपद्यत  ॥ १९८.१८ ॥  
धारयामास विप्राणामृषभः स हृदा हरिम्  ।  
शूलाग्रे तप्यमानेन तपस्तेन कृतं तदा  ॥ १९८.१९ ॥  
सन्तापं परमं जग्मुः श्रुत्वैतन्मुनयोऽखिलाः  ।  
ते रात्रौ शकुना भूत्वा सन्न्यवर्तन्त भारत  ॥ १९८.२० ॥  
दर्शयन्तो मुनेः शक्तिं तमपृच्छन् द्विजोत्तमम्  ।  
श्रोतुमिच्छाम ते ब्रह्मन् किं पापं कृतवानसि  ॥ १९८.२१ ॥  

श्रीमार्कण्डेय उवाच -  
ततः स मुनिशार्दूलस्तानुवाच तपोधनान्  ।  
दोषतः किं गमिष्यामि न हि मेऽन्यो पराध्यति  ॥ १९८.२२ ॥  
एवमुक्त्वा ततः सर्वानाचचक्षे ततो मुनिः  ।  
मुनयश्च ततो राज्ञे द्वितीयेऽह्नि न्यवेदयन्  ॥ १९८.२३ ॥  
राजा तु तमृषिं श्रुत्वा निष्क्रान्तः सह बन्धुभिः  ।  
प्रसादयामास तदा शूलस्थमृषिसत्तमम्  ॥ १९८.२४ ॥  

राजोवाच -  
यन्मयाऽपकृतं तात तवाज्ञानवशाद्बहु  ।  
प्रसादये त्वां तत्राहं न मे त्वं क्रोद्धुमर्हसि  ॥ १९८.२५ ॥  
एवमुक्तस्ततो राज्ञा प्रसादमकरोन्मुनिः  ।  
कृतप्रसादं राजा तं ततः समवतारयत् ॥ १९८.२६ ॥  
अवतीर्यमाणस्तु मुनिः शूले मांसत्वमागते  ।  
अतिसम्पीडितो विप्रः शङ्करं मनसागमत् ॥ १९८.२७ ॥  
सन्ध्यातः शङ्करस्तेन बहुकालोपवासतः  ।  
प्रादुर्भूतो महादेवः शूलं तस्य तथाछिनत् ॥ १९८.२८ ॥  
शूलमूलस्थितः शम्भुस्तुष्टः प्राह पुनःपुनः  ।  
ब्रूहि किं क्रियतां विप्र सत्त्वस्थानपरायण  ॥ १९८.२९ ॥  
अदेयमपि दास्यामि तुष्टोऽस्म्यद्योमया सह  ।  
किं तु सत्यवतां लोके सिद्धिर्न स्याच्च भूयसी  ॥ १९८.३० ॥  
स्वकर्मणोऽनुरूपं हि फलं भुञ्जन्ति जन्तवः  ।  
शुभेन कर्मणा भूतिर्दुःखं स्यात्पातकेन तु  ॥ १९८.३१ ॥  
बहुभेदप्रभिन्नं तु मनुष्येषु विपच्यते  ।  
केषां दरिद्रभावेन केषां धनविपत्तिजम्  ॥ १९८.३२ ॥  
सन्तत्यभावजं केषां केषाञ्चित्तद्विपर्ययः  ।  
तथा दुर्वृत्तितस्तेषां फलमाविर्भवेन्नृणाम्  ॥ १९८.३३ ॥  
केषाञ्चित्पुत्रमरणे वियोगात्प्रियमित्रयोः  ।  
राजचौराग्नितः केषां दुःखं स्याद्दैवनिर्मितम्  ॥ १९८.३४ ॥  
तच्छरीरे तु केषाञ्चित्कर्मणा सम्प्रदृश्यते  ।  
जराश्च विविधाः केषां दृश्यन्ते व्याधयस्तथा  ॥ १९८.३५ ॥  
दृश्यन्ते चाभिशापाश्च पूर्वकर्मानुसञ्चिताः  ।  
कष्टाः कष्टतरावस्था गताः केचिदनागसः  ॥ १९८.३६ ॥  
पूर्वकर्मविपाकेन धर्मेण तपसि स्थिताः  ।  
दान्ताः स्वदारनिरता भूरिदाः परिपूजकाः  ॥ १९८.३७ ॥  
ह्रीमन्तो नयसंयुक्ता अन्ये बहुगुणैर्युताः  ।  
दुर्गमामापदं प्राप्य निजकर्मसमुद्भवाम्  ॥ १९८.३८ ॥  
न सञ्ज्वरन्ति ये मर्त्या धर्मनिन्दां न कुर्वते  ।  
इदमेव तपो मत्वा क्षिपन्ति सुविचेतसः  ॥ १९८.३९ ॥  
हा भ्रातर्मातः पुत्रेति कष्टेषु न वदन्ति ये  ।  
स्मरन्ति मां महेशानमथवा पुष्करेक्षणम्  ॥ १९८.४० ॥  
दुष्कृतं पूर्वजं भोक्तुं ध्रुवं तदुपशाम्यति  ॥ १९८.४१ ॥  
दिनानि यावन्ति वसेत्स कष्टे यथाकृतं चिन्तयद्देवमीशम्  ।  
तावन्ति सौम्यानि कृतानि तेन भवन्ति विप्र श्रुतिनोदनैषा  ॥ १९८.४२ ॥  
यस्मात्त्वया कष्टगतेन नित्यं स्मृतश्चाहं मनसा पूजितश्च  ।  
गौरीसहायस्तेन इहागतोऽस्मि ब्रूह्यद्य कृत्यं क्रियतां किं नु विप्र  ॥ १९८.४३ ॥  

माण्डव्य उवाच -  
तुष्टो यद्युमया सार्धं वरदो यदि शङ्कर  ।  
तदा मे शूलसंस्थस्य संशयं परमं वद  ॥ १९८.४४ ॥  
न रुजा मम कापि स्याच्छूलसम्प्रोतितेऽगके  ।  
अमृतस्रावि तच्छूलं प्रभावात्कस्य शंस मे  ॥ १९८.४५ ॥  

श्रीशूलपाणिरुवाच -  
शूलस्थेन त्वया विप्र मनसा चिन्तितोऽस्मि यत् ।  
अनयानां निहन्ताहं दुःखानां विनिबर्हणः  ॥ १९८.४६ ॥  
ध्यातमात्रो ह्यहं विप्र पाताले वापि संस्थितः  ।  
शूलमूले त्वहं शम्भुरग्रे देवी स्वयं स्थिता  ।  
जगन्माताम्बिका देवी त्वामृतेनान्वपूरयत् ॥ १९८.४७ ॥  

माण्डव्य उवाच -  
पूर्वमेव स्थितो यस्माच्छूलं व्याप्योमया सह  ।  
प्रसादप्रवणो मह्यमिदानीं चानया सह  ॥ १९८.४८ ॥  
यस्याः संस्मरणादेव दौर्भाग्यं प्रलयं व्रजेत् ।  
न दौर्भाग्यात्परं लोके दुःखाद्दुःखतरं किल  ॥ १९८.४९ ॥  
किलैवं श्रूयते गाथा पुराणेषु सुरोत्तम  ।  
त्रैलोक्यं दहतस्तुभ्यं सौभाग्यमेकतां गतम्  ॥ १९८.५० ॥  
विष्णोर्वक्षःस्थलं प्राप्य तत्स्थितं चेति नः श्रुतम्  ।  
पीतं तद्वक्षसस्त्रस्तदक्षेण परमेष्ठिना  ॥ १९८.५१ ॥  
तस्मात्सतीति सञ्जज्ञ इयमिन्दीवरेक्षणा  ।  
यजतस्तस्य देवेश तव मानावखण्डनात् ॥ १९८.५२ ॥  
जुहावाग्नौ तु सा देवी ह्यात्मानं प्राणसञ्ज्ञिकम्  ।  
आत्मानं भस्मसात्कृत्वा प्रालेयाद्रेस्ततः सुता  ॥ १९८.५३ ॥  
मेनकायां प्रभो जाता साम्प्रतं या ह्युमाभिधा  ।  
अनादिनिधना देवी ह्यप्रतर्क्या सुरेश्वर  ॥ १९८.५४ ॥  
यदि तुष्टोऽसि देवेश ह्युमा मे वरदा यदि  ।  
उभावप्यत्र वै स्थाने स्थितौ शूलाग्रमूलयोः  ॥ १९८.५५ ॥  
अवतारो यत्र तत्र संस्थितिं वै ततः कुरु  ॥ १९८.५६ ॥  

श्रीमार्कण्डेय उवाच -  
तेनैवमुक्ते सहसा कृत्वा भूमण्डलं द्विधा  ।  
निःसृतौ शूलमूलाग्राल्लिङ्गार्चाप्रतिरूपिणौ  ॥ १९८.५७ ॥  
प्रद्योतयद्दिशः सर्वा लिङ्गं मूले प्रदृश्यते  ।  
वामतः प्रतिमा देवी तदा शूलेश्वरी स्थिता  ॥ १९८.५८ ॥  
विलोभयन्ती च जगद्भाति पूरयती दिशः  ।  
दृष्ट्वा कृताञ्जलिपुटः स्तुतिं चक्रे द्विजोत्तमः  ॥ १९८.५९ ॥  

माण्डव्य उवाच -  
त्वमस्य जगतो माता जगत्सौभाग्यदेवता  ।  
न त्वया रहितं किञ्चिद्ब्रह्माण्डेऽस्ति वरानने  ॥ १९८.६० ॥  
प्रसादं कुरु धर्मज्ञे मम त्वाज्ञप्तुमर्हसि  ।  
ईदृशेनैव रूपेण केषु स्थानेषु तिष्ठसि  ।  
प्रसादप्रवणा भूत्वा वद तानि महेश्वरि  ॥ १९८.६१ ॥  

श्रीदेव्युवाच -  
सर्वगा सर्वभूतेषु द्रष्टव्या सर्वतो भुवि  ।  
सर्वलोकेषु यत्किञ्चिद्विहितं न मया विना  ॥ १९८.६२ ॥  
तथापि येषु स्थानेषु द्रष्टव्या सिद्धिमीप्सुभिः  ।  
स्मर्तव्या भूतिकामेन तानि वक्ष्यामि तत्त्वतः  ॥ १९८.६३ ॥  
वाराणस्यां विशालाक्षी नैमिषे लिङ्गधारिणी  ।  
प्रयागे ललिता देवी कामुका गन्धमादने  ॥ १९८.६४ ॥  
मानसे कुमुदा नाम विश्वकाया तथाऽपरे  ।  
गोमन्ते गोमती नाम मन्दरे कामचारिणी  ॥ १९८.६५ ॥  
मदोत्कटा चैत्ररथे हयन्ती हास्तिने पुरे  ।  
कान्यकुब्जे स्थिता गौरी रम्भा ह्यमलपर्वते  ॥ १९८.६६ ॥  
एकाम्रके कीर्तिमती विश्वां विश्वेश्वरे विदुः  ।  
पुष्करे पुरुहूता च केदारे मार्गदायिनी  ॥ १९८.६७ ॥  
नन्दा हिमवतः प्रस्थे गोकर्णे भद्रकर्णिका  ।  
स्थानेश्वरे भवानी तु बिल्वके बिल्वपत्त्रिका  ॥ १९८.६८ ॥  
श्रीशैले माधवी नाम भद्रे भद्रेश्वरीति च  ।  
जया वराहशैले तु कमला कमलालये  ॥ १९८.६९ ॥  
रुद्रकोट्यां तु कल्याणी काली कालञ्जरे तथा  ।  
महालिङ्गे तु कपिला माकोटे मुकुटेश्वरी  ॥ १९८.७० ॥  
शालिग्रामे महादेवी शिवलिङ्गे जलप्रिया  ।  
मायापुर्यां कुमारी तु सन्ताने ललिता तथा  ॥ १९८.७१ ॥  
उत्पलाक्षी सहस्राक्षे हिरण्याक्षे महोत्पला  ।  
गयायां विमला नाम मङ्गला पुरुषोत्तमे  ॥ १९८.७२ ॥  
विपाशायाममोघाक्षी पाटला पुण्ड्रवर्धने  ।  
नारायणी सुपार्श्वे तु त्रिकूटे भद्रसुन्दरी  ॥ १९८.७३ ॥  
विपुले विपुला नाम कल्याणी मलयाचले  ।  
कोटवी कोटितीर्थेषु सुगन्धा गन्धमादने  ॥ १९८.७४ ॥  
गोदाश्रमे त्रिसन्ध्या तु गङ्गाद्वारे रतिप्रिया  ।  
शिवचण्डे सभानन्दा नन्दिनी देविकातटे  ॥ १९८.७५ ॥  
रुक्मिणी द्वारवत्यां तु राधा वृन्दावने वने  ।  
देवकी मथुरायां तु पाताले परमेश्वरी  ॥ १९८.७६ ॥  
चित्रकूटे तथा सीता विन्ध्ये विन्ध्यनिवासिनी  ।  
सह्याद्रावेकवीरा तु हरिश्चन्द्रे तु चण्डिका  ॥ १९८.७७ ॥  
रमणा रामतीर्थे तु यमुनायां मृगावती  ।  
करवीरे महालक्ष्मी रूपादेवी विनायके  ॥ १९८.७८ ॥  
आरोग्या वैद्यनाथे तु महाकाले महेश्वरी  ।  
अभयेत्युष्णतीर्थे तु मृगी वा विन्ध्यकन्दरे  ॥ १९८.७९ ॥  
माण्डव्ये माण्डुकी नाम स्वाहा माहेश्वरे पुरे  ।  
छागलिङ्गे प्रचण्डा तु चण्डिकामरकण्टके  ॥ १९८.८० ॥  
सोमेश्वरे वरारोहा प्रभासे पुष्करावती  ।  
वेदमाता सरस्वत्यां पारा पारातटे मुने  ॥ १९८.८१ ॥  
महालये महाभागा पयोष्ण्यां पिङ्गलेश्वरी  ।  
सिंहिका कृतशौचे तु कर्तिके चैव शाङ्करी  ॥ १९८.८२ ॥  
उत्पलावर्तके लोला सुभद्रा शोणसङ्गमे  ।  
मता सिद्धवटे लक्ष्मीस्तरङ्गा भारताश्रमे  ॥ १९८.८३ ॥  
जालन्धरे विश्वमुखी तारा किष्किन्धपर्वते  ।  
देवदारुवने पुष्टिर्मेधा काश्मीरमण्डले  ॥ १९८.८४ ॥  
भीमादेवी हिमाद्रौ तु पुष्टिर्वस्त्रेश्वरे तथा  ।  
कपालमोचने शुद्धिर्माता कायावरोहणे  ॥ १९८.८५ ॥  
शङ्खोद्धारे ध्वनिर्नाम धृतिः पिण्डारके तथा  ।  
काला तु चन्द्रभागायामच्छोदे शक्तिधारिणी  ॥ १९८.८६ ॥  
वेणायाममृता नाम बदर्यामुर्वशी तथा  ।  
ओषधी चोत्तरकुरौ कुशद्वीपे कुशोदका  ॥ १९८.८७ ॥  
मन्मथा हेमकूटे तु कुमुदे सत्यवादिनी  ।  
अश्वत्थे वन्दिनीका तु निधिर्वैश्रवणालये  ॥ १९८.८८ ॥  
गायत्री वेदवदने पार्वती शिवसन्निधौ  ।  
देवलोके तथेन्द्राणी ब्रह्मास्ये तु सरस्वती  ॥ १९८.८९ ॥  
सूर्यबिम्बे प्रभा नाम मात्ःणां वैष्णवी मता  ।  
अरुन्धती सतीनां तु रामासु च तिलोत्तमा  ॥ १९८.९० ॥  
चित्रे ब्रह्मकला नाम शक्तिः सर्वशरीरिणाम्  ।  
शूलेश्वरी भृगुक्षेत्रे भृगौ सौभाग्यसुन्दरी  ॥ १९८.९१ ॥  
एतदुद्देशतः प्रोक्तं नामाष्टशतमुत्तमम्  ।  
अष्टोत्तरं च तीर्थानां शतमेतदुदाहृतम्  ॥ १९८.९२ ॥  
इदमेव परं विप्र सर्वेषां तु भविष्यति  ।  
पठत्यष्टोत्तरशतं नाम्नां यः शिवसन्निधौ  ॥ १९८.९३ ॥  
स मुच्यते नरः पापैः प्राप्नोति स्त्रियमीप्सिताम्  ।  
स्नात्वा नारी तृतीयायां मां समभ्यर्च्य भक्तितः  ॥ १९८.९४ ॥  
न सा स्याद्दुःखिनी जातु मत्प्रभावान्नरोत्तम  ।  
नित्यं मद्दर्शने नारी नियताया भविष्यति  ॥ १९८.९५ ॥  
पतिपुत्रकृतं दुःखं न सा प्राप्स्यति कर्हिचित् ।  
मदालये तु या नारी तुलापुरुषसञ्ज्ञितम्  ॥ १९८.९६ ॥  
सम्पूज्य मण्डयेद्देवांल्लोकपालांश्च साग्निकान्  ।  
सपत्नीकान्द्विजान्पूज्य वासोभिर्भूषणैस्तथा  ॥ १९८.९७ ॥  
भूतेभ्यस्तु बलिं दद्यादृत्विग्भिः सह देशिकः  ।  
ततः प्रदक्षिणीकृत्य तुलामित्यभिमन्त्रयेत् ॥ १९८.९८ ॥  
शुचिरक्ताम्बरो वा स्याद्गृहीत्वा कुसुमाञ्जलिम्  ।  
नमस्ते सर्वदेवानां शक्तिस्त्वं परमा स्थिता  ॥ १९८.९९ ॥  
साक्षिभूता जगद्धात्री निर्मिता विश्वयोनिना  ।  
त्वं तुले सर्वभूतानां प्रमाणमिह कीर्तिता  ॥ १९८.१०० ॥  
कराभ्यां बद्धमुष्टिभ्यामास्ते पश्यन्नुमामुखम्  ।  
ततोऽपरे तुलाभागेन्यसेयुर्द्विजपुङ्गवाः  ॥ १९८.१०१ ॥  
द्रव्यमष्टविधं तत्र ह्यात्मवित्तानुसारतः  ।  
मन्दशभूते विप्रेन्द्र पृथिव्यां यदधिष्ठितम्  ॥ १९८.१०२ ॥  
सुवर्णं चैव निष्पावांस्तथा राजिकुसुम्भकम्  ।  
तृणराजेन्दुलवणं कुङ्कुमं तु तथाष्टमम्  ॥ १९८.१०३ ॥  
एषामेकतमं कुर्याद्यथा वित्तानुसारतः  ।  
साम्यादभ्यधिकं यावत्काञ्चनादि भवेद्द्विज  ॥ १९८.१०४ ॥  
तावत्तिष्ठेन्नरो नारी पश्चादिदमुदीरयेत् ।  
नमो नमस्ते ललिते तुलापुरुषसञ्ज्ञिते  ॥ १९८.१०५ ॥  
त्वमुमे तारयस्वास्मानस्मात्संसारकर्दमात् ।  
ततोऽवतीर्य मुरवे पूर्वमर्द्धं निवेदयेत् ॥ १९८.१०६ ॥  
ऋत्विग्भ्योऽपरमर्द्धं च दद्यादुदकपूर्वकम्  ।  
तेभ्यो लब्धा ततोऽनुज्ञां दद्यादन्येषु चार्थिषु  ॥ १९८.१०७ ॥  
सपत्नीकं गुरुं रक्तवाससी परिधापयेत् ।  
अन्यांश्च ऋत्विजः शक्त्या गुरुं केयूरकङ्कणैः  ॥ १९८.१०८ ॥  
शुक्लां गां क्षीरिणीं दद्याल्ललिता प्रीयतामिति  ।  
अनेन विधिना या तु कुर्यान्नारी ममालये  ॥ १९८.१०९ ॥  
मत्तुल्या सा भवेद्राज्ञां तेजसा श्रीरिवामला  ।  
सावित्रीव च सौन्दर्ये जन्मानि दश पञ्च च  ॥ १९८.११० ॥  

श्रीमार्कण्डेय उवाच -  
एवं निशम्य वचनं गौर्या द्विजवरोत्तमः  ।  
नमस्कृत्य जगामाशु धर्मराज निवेशनम्  ॥ १९८.१११ ॥  
तदा प्रभृति तत्तीर्थं ख्यातं शूलेश्वरीति च  ।  
तस्मिंस्तीर्थे तु यः स्नात्वा तर्पयेत्पितृदेवताः  ॥ १९८.११२ ॥  
ब्राह्मणानन्नवासोभिः पिण्डैः पितृपितामहान्  ।  
भक्तोपहारैर्देवेशमुमया सह शङ्करं  ॥ १९८.११३ ॥  
धूपगुग्गुलदानैश्च दीपदानैः सुबोधितैः  ।  
सर्वपापविनिर्मुक्तः स गच्छेच्छिवसन्निधिम्  ॥ १९८.११४ ॥  
तस्मिंस्तीर्थे तु यः कश्चिदभियुक्तो नरेश्वर  ।  
अम्भिशापि तथा स्नातस्त्रिदिनं मुच्यते नरः  ॥ १९८.११५ ॥  
कृष्णपक्षे चतुर्दश्यां रात्रौ जागर्ति यो नरः  ।  
उपवासपरः शुद्धः शिवं सम्पूजयेन्नरः  ।  
प्रमुच्य पापसम्मोहं रुद्रलोकं स गच्छति  ॥ १९८.११६ ॥  
त्रिनेत्रश्च चतुर्बाहुः साक्षाद्रुद्रोऽपरः  ।  
क्रीडते देवकन्याभिर्यावच्चन्द्रार्कतारकम्  ॥ १९८.११७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शूलेश्वरतीर्थमाहात्म्यवर्णनं नामाष्टनवत्युत्तरशततमोऽध्यायः ॥  


ऋKV अध्याय १९९  

श्रीमार्कण्डेय उवाच -  
तस्यैवानन्तरं राजन्नाश्विनं तीर्थमुत्तमम्  ।  
कामिकं सर्वतीर्थानां प्राणिनां सिद्धिदायकम्  ॥ १९९.१ ॥  
तत्र तीर्थेऽश्विनौ देवौ सुरूपौ भिषजां वरौ  ।  
तपः कृत्वा सुविपुलं सञ्जातौ यज्ञभागिनौ  ॥ १९९.२ ॥  
सम्मतौ सर्वदेवानामादित्यतनयावुभौ  ।  
नासत्यौ सत्त्वं पन्नौ सर्वदुःखघ्नसत्तमौ  ॥ १९९.३ ॥  

युधिष्ठिर उवाच -  
आदित्यस्य सुतौ तात नासत्यौ येन हेतुना  ।  
सञ्जातौ श्रोतुमिच्छामि निर्णयं परमं द्विज  ॥ १९९.४ ॥  

मार्कण्डेय उवाच -  
पुराणे भास्करे तात एतद्विस्तरतो मया  ।  
संश्रुतं देवदेवस्य मार्तण्डस्य महात्मनः  ॥ १९९.५ ॥  
तत्ते सङ्क्षेपतः सर्वं भक्तियुक्तस्य भारत  ।  
कथयामि न सन्देहो वृद्धभावेन कर्शितः  ॥ १९९.६ ॥  
अतितेजोरवेर्दृष्ट्वा राज्ञी देवी नरोत्तम  ।  
चचार मेरुकान्तारे वडवा तप उल्बणम्  ॥ १९९.७ ॥  
ततः कतिपयाहस्य कालस्य भगवान्रविः  ।  
दृष्ट्वा तु रूपमुत्सृज्य परमं तेज उज्ज्वलम्  ॥ १९९.८ ॥  
मनोभववशीभूतो हयो भूत्वा लघुक्रमः  ।  
विस्फुरन्ती यथाप्राणं धावमाना इतस्ततः  ॥ १९९.९ ॥  
हेषमाणः स्वरेणासौ मैथुनायोपचक्रमे  ।  
सम्मुखी तु ततो देवी निवृत्ता लघुविक्रमा  ॥ १९९.१० ॥  
यथा तथा नासिकायां प्रविष्टं बीजमुत्तमम्  ।  
ततो नासागते बीजे सञ्जातो गर्भ उत्तमः  ॥ १९९.११ ॥  
जातौ यतः सुतौ पार्थ नासत्यौ विश्रुतौ ततः  ।  
सुसमौ सुविभक्ताङ्गौ बिम्बाद्बिम्बमिवोद्यतौ  ॥ १९९.१२ ॥  
अधिकौ सर्वदेवानां रूपैश्चर्यसमन्वितौ  ।  
नर्मदातटमाश्रित्य भृगुकच्छे गतावुभौ  ।  
परां सिद्धिमनुप्राप्तौ तपः कृत्वा सुदुश्चरम्  ॥ १९९.१३ ॥  
तत्र तीर्थे तु यः स्नात्वा तर्पयेत्पितृदेवताः  ।  
सुरूपः सुभगः पार्थ जायते यत्र तत्र च  ॥ १९९.१४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आश्विनतीर्थमाहात्म्यवर्णनं नामैकोनद्विशततमोऽध्यायः ॥  


ऋKV अध्याय २००  

श्रीमार्कण्डेय उवाच -  
तस्यैवानन्तरं पार्थ सावित्रीतीर्थमुत्तमम्  ।  
यत्र सिद्धा महाभागा सावित्री वेदमातृका  ॥ २००.१ ॥  

युधिष्ठिर उवाच -  
सावित्री का द्विजश्रेष्ठ कथं वाराध्यते बुधैः  ।  
प्रसन्ना वा वरं कं च ददाति कथयस्व मे  ॥ २००.२ ॥  

श्रीमार्कण्डेय उवाच -  
पद्मा पद्मासनस्थेनाधिष्ठिता पद्मयोगिनी  ।  
सावित्रतेजःसदृशी सावित्री तेन चोच्यते  ॥ २००.३ ॥  
पद्मानना पद्मवर्णा पद्मपत्रनिभेक्षणा  ।  
ध्यातव्या ब्राह्मणैर्नित्यं क्षत्रवैश्यैर्यथाविधि  ॥ २००.४ ॥  
ब्रह्महत्याभयात्सा हि न तु शूद्रैः कदाचन  ।  
उच्चारणाद्धारणाद्वा नरके पतति ध्रुवम्  ॥ २००.५ ॥  
वेदोच्चारणमात्रेण क्षत्रियैर्धर्मपालकैः  ।  
जिह्वाछेदोऽस्य कर्तव्यः शूद्रस्येति विनिश्चयः  ॥ २००.६ ॥  
बाला बालेन्दुसदृशी रक्तवस्त्रानुलेपना  ।  
उषःकाले तु ध्यातव्या सन्ध्या सन्धान उत्तमे  ॥ २००.७ ॥  
उत्तुङ्गपीवरकुचा सुमुखी शुभदर्शना  ।  
सर्वाभरणसम्पन्ना श्वेतमाल्यानुलेपना  ॥ २००.८ ॥  
श्वेतवस्त्रपरिच्छन्ना श्वेतयज्ञोपवीतिनी  ।  
मध्याह्नसन्ध्या ध्यातव्या तरुणा भुक्तिमुक्तिदा  ॥ २००.९ ॥  
प्रदोषे तु पुनः पार्थ श्वेता पाण्डुरमूर्धजा  ।  
सुमृता तु दुर्गकान्तारे मातृवत्परिरक्षति  ॥ २००.१० ॥  
विशेषेण तु राजेन्द्र सावित्रीतीर्थमुत्तमम्  ।  
स्नात्वाचम्य विधानेन मनोवाक्कायकर्मभिः  ॥ २००.११ ॥  
प्राणायामैर्दहेद्दोषान् सप्तजन्मार्जितान्बहून्  ।  
आपोहिष्ठेति मन्त्रेण प्रोक्षयेदात्मनस्तनुम्  ॥ २००.१२ ॥  
नवषट्च तथा तिस्रस्तत्र तीर्थे नृपोत्तम  ।  
आपोहिष्ठेति त्रिरावृत्य प्रतिग्राहैर्न लिप्यते  ॥ २००.१३ ॥  
अघमर्षणं त्र्यृचं तोयं यथावेदमथापि वा  ।  
उपपापैर्न लिप्येत पद्मपत्रमिवाम्भसा  ॥ २००.१४ ॥  
त्र्यापं हि कुरुते विप्र उल्लेखत्रयमाचरेत् ।  
चतुर्थं कारयेद्यस्तु ब्रह्महत्यां व्यपोहति  ॥ २००.१५ ॥  
द्रुपदाख्यश्च यो मन्त्रो वेदे वाजसनेयके  ।  
अन्तर्जले सकृज्जप्तः सर्वपापक्षयङ्करः  ॥ २००.१६ ॥  
उदुत्यमिति मन्त्रेण पूजयित्वा दिवाकरम्  ।  
गायत्रीं च जपेद्देवीं पवित्रां वेदमातरम्  ॥ २००.१७ ॥  
गायत्रीं तु जपेद्देवीं यः सन्ध्यानन्तरं द्विजः  ।  
सर्वपापविनिर्मुक्तो ब्रह्मलोकं स गच्छति  ॥ २००.१८ ॥  
दशभिर्जन्मभिर्लब्धं शतेन तु पुराकृतम्  ।  
त्रियुगं तु सहस्रेण गायत्री हन्ति किल्बिषम्  ॥ २००.१९ ॥  
गायत्रीसारमात्रोऽपि वरं विप्रः सुयन्त्रितः  ।  
नायन्त्रितश्चतुर्वेदी सर्वाशी सर्वविक्रयी  ॥ २००.२० ॥  
सन्ध्याहीनोऽशुचिर्नित्यमनर्हः सर्वकर्मसु  ।  
यदन्यत्कुरुते किञ्चिन्न तस्य फलभाग्भवेत् ॥ २००.२१ ॥  
सन्ध्यां नोपासते यस्तु ब्राह्मणो मन्दबुद्धिमान्  ।  
स जीवन्नेव शूद्रः स्यान्मृतः श्वा सम्प्रजायते  ॥ २००.२२ ॥  
सावित्रीतीर्थमासाद्य सावित्रीं यो जपेद्द्विजः  ।  
त्रैविद्यं तु फलं तस्य जायते नात्र संशयः  ॥ २००.२३ ॥  
पित्ःनुद्दिश्य यः स्नात्वा पिण्डनिर्वपणं नृप  ।  
कुरुते द्वादशाब्दानि तृप्यन्ति तत्पितामहाः  ॥ २००.२४ ॥  
सावित्रीतीर्थमासाद्य यः कुर्यात्प्राणसङ्क्षयम्  ।  
ब्रह्मलोकं वसेत्तावद्यावदाभूतसम्प्लवम्  ॥ २००.२५ ॥  
पूर्णे चैव ततः काल इह मानुष्यतां गतः  ।  
चतुर्वेदो द्विजो राजञ्जायते विमले कुले  ॥ २००.२६ ॥  
धनधान्यचयोपेतः पुत्रपौत्रसमन्वितः  ।  
व्याधिशोकविनिर्मुक्तो जीवेच्च शरदां शतम्  ॥ २००.२७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सावित्रीतीर्थमाहात्म्यवर्णनं नाम द्विशततमोऽध्यायः ॥  


ऋKV अध्याय २०१  

श्रीमार्कण्डेय उवाच -  
ततो गच्छेन्महीपाल देवतीर्थमनुत्तमम्  ।  
यत्र सिद्धा महाभागा देवाः सेन्द्रा युधिष्ठिर  ॥ २०१.१ ॥  
स्नानं दानं जपो होमः स्वाध्यायो देवतार्चनम्  ।  
तत्र तीर्थप्रभावेन कृतमानन्त्यमश्नुते  ॥ २०१.२ ॥  
विशेषाद्भाद्रपदे तु कृष्णपक्षे त्रयोदशीम्  ।  
प्रधानं सर्वतीर्थानां देवैरध्यासितं पुरा  ॥ २०१.३ ॥  
स्नात्वा त्रयोदशीदिने श्राद्धं कृत्वा विधानतः  ।  
देवैः संस्थापितं देवं सम्पूज्य वृषभध्वजम्  ।  
सर्वपापविनिर्मुक्तो रुद्रलोकमवाप्नुयात् ॥ २०१.४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे देवतीर्थमाहात्म्यवर्णनं नामैकोत्तरद्विशततमोऽध्यायः ॥  


ऋKV अध्याय २०२  

मार्कण्डेय उवाच -  
तस्यैवानन्तरं चान्यच्छिखितीर्थमनुत्तमम्  ।  
प्रधानं सर्वतीर्थानां पञ्चायतनमुत्तमम्  ॥ २०२.१ ॥  
तत्र तीर्थे तपस्तप्त्वा शिखार्थं हव्यवाहनः  ।  
शिखां प्राप्य शिखी भूत्वा शिखाख्यं स्थापयञ्छिवम्  ॥ २०२.२ ॥  
प्रतिपच्छुक्लपक्षे या भवेदाश्वयुजे नृप  ।  
तदा तीर्थवरे गत्वा स्नात्वा वै नर्मदाजले  ॥ २०२.३ ॥  
देवानृषीन् पित्ःंश्चान्यांस्तर्पयेत्तिलवारिणा  ।  
हिरण्यं ब्राह्मणे दद्यात्सन्तर्प्य च हुताशनम्  ॥ २०२.४ ॥  
गन्धमाल्यैस्तथा धूपैस्ततः सम्पूजयेच्छिवम्  ।  
अनेन विधिनाभ्यर्च्य शिखितीर्थे महेश्वरम्  ॥ २०२.५ ॥  
विमानेनार्कवर्णेन ह्यप्सरोगणसंवृतः  ।  
गीयमानस्तु गन्धर्वैर्रुद्रलोकं स गच्छति  ॥ २०२.६ ॥  
शत्रुक्षयमवाप्नोति तेजस्वी जायते भुवि  ॥ २०२.७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शिखितीर्थमाहात्म्यवर्णनं नाम द्व्यधिकद्विशततमोऽध्यायः ॥  


ऋKV अध्याय २०३  

श्रीमार्कण्डेय उवाच -  
ततो गच्छेद्धराधीश कोटितीर्थमनुत्तमम्  ।  
यत्र सिद्धा महाभागाः कोटिसङ्ख्या महर्षयः  ॥ २०३.१ ॥  
तपः कृत्वा सुविपुलमृषिभिः स्थापितः शिवः  ।  
तथा कोटीश्वरी देवी चामुण्डा महिषार्दिनी  ॥ २०३.२ ॥  
कृष्णपक्षे चतुर्दश्यां मासि भाद्रपदे नृप  ।  
तीर्थकोटीः समाहूय मुनिभिः स्थापितः शिवः  ॥ २०३.३ ॥  
तस्यां तिथौ च हस्तर्क्षं सर्वपापप्रणाशनम्  ।  
तत्र तीर्थे तदा गत्वा स्नानं कृत्वा समाहितः  ॥ २०३.४ ॥  
नरकादुद्धरत्याशु पुरुषानेकविंशतिम्  ।  
तिलोदकप्रदानेन किमुत श्राद्धदो नरः  ॥ २०३.५ ॥  
स्नानं दानं जपो होमः स्वाध्यायो देवतार्चनम्  ।  
तस्य तीर्थस्य योगेन सर्वं कोटिगुणं भवेत् ॥ २०३.६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटितीर्थमाहात्म्यवर्णनं नाम त्र्युत्तरद्विशततमोऽध्यायः ॥  


ऋKV अध्याय २०४  

श्रीमार्कण्डेय उवाच -  
भृगुतीर्थं ततो गच्छेत्तीर्थराजमनुत्तमम्  ।  
पैतामहं महापुण्यं सर्वपातकनाशनम्  ॥ २०४.१ ॥  
ब्रह्मणा तत्र तीर्थे तु पुरा वर्षशतत्रयम्  ।  
आराधनं कृतं शम्भोः कस्मिंश्चित्कारणान्तरे  ॥ २०४.२ ॥  

युधिष्ठिर उवाच -  
किमर्थं मुनिशार्दूल ब्रह्मा लोकपितामहः  ।  
आराधयद्देवदेवं महाभक्त्या महेश्वरम्  ॥ २०४.३ ॥  
आराध्यः सर्वभूतानां जगद्भर्ता जगद्गुरुः  ।  
श्रोतव्यं श्रोतुमिच्छामि महदाश्चर्यमुत्तमम्  ॥ २०४.४ ॥  
धर्मपुत्रवचः श्रुत्वा मार्कण्डेयो मुनीश्वरः  ।  
कथयामास तद्वृत्तमितिहासं पुरातनम्  ॥ २०४.५ ॥  

मार्कण्डेय उवाच -  
स्वपुत्रिकामभिगन्तुमिच्छन्पूर्वं पितामहः  ।  
शप्तस्तु देवदेवेन कोपाविष्टेन सत्तम  ॥ २०४.६ ॥  
वेदास्तव विनश्यन्ति ज्ञानं च कमलासन  ।  
अपूज्यः सर्वलोकानां भविष्यसि न संशयः  ॥ २०४.७ ॥  
एवं दत्ते ततः शापे ब्रह्मा खेदावृतस्तदा  ।  
रेवाया उत्तरे कूले स्नात्वा वर्षशतत्रयम्  ।  
तोषयामास देवेशं तुष्टः प्रोवाच शङ्करः  ॥ २०४.८ ॥  
पूज्यस्त्वं भविता लोके प्राप्ते पर्वणि पर्वणि  ।  
अहमत्र च वत्स्यामि देवैश्च पितृभिः सह  ॥ २०४.९ ॥  

श्रीमार्कण्डेय उवाच -  
तदाप्रभृति तत्तीर्थं ख्यातिं प्राप्तं पितामहात् ।  
सर्वपापहरं पुण्यं सर्वतीर्थेष्वनुत्तमम्  ॥ २०४.१० ॥  
तत्र भाद्रपदे मासि कृष्णपक्षे विशेषतः  ।  
अमावास्यां तु यः स्नात्वा तर्पयेत्पितृदेवताः  ॥ २०४.११ ॥  
पिण्डदानेन चैकेन तिलतोयेन वा नृप  ।  
तृप्यन्ति द्वादशाब्दानि पितरो नात्र संशयः  ॥ २०४.१२ ॥  
कन्यागते तु यस्तत्र नित्यं श्राद्धप्रदो भवेत् ।  
अवाप्य तृप्तिं तत्पूर्वे वल्गन्ति च हसन्ति च  ॥ २०४.१३ ॥  
सर्वेषु पितृतीर्थेषु श्राद्धं कृत्वास्ति यत्फलम्  ।  
तत्फलं समवाप्नोति दर्शे तत्र न संशयः  ॥ २०४.१४ ॥  
पैतामहे नरः स्नात्वा पूजयन्पार्वतीपतिम्  ।  
मुच्यते नात्र सन्देहः पातकैश्चोपपातकैः  ॥ २०४.१५ ॥  
तत्र तीर्थे मृतानां तु नराणां भावितात्मनाम्  ।  
अनिवर्तिका गती राजन्रुद्रलोकादसंशयम्  ॥ २०४.१६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पैतामहतीर्थमाहात्म्यवर्णनं नाम चतुरधिकद्विशततमोऽध्यायः ॥  


ऋKV अध्याय २०५  

श्रीमार्कण्डेय उवाच -  
गच्छेत्ततः क्षोणिनाथ तीर्थं परमशोभनम्  ।  
कुर्कुरीनाम विख्यातं सर्वपापप्रणाशनम्  ॥ २०५.१ ॥  
यं यं प्रार्थयते कामं पशुपुत्रधनादिकम्  ।  
तं तं ददाति देवेशी कुर्कुरी तीर्थदेवता  ॥ २०५.२ ॥  
क्षेत्रपालो वसेत्तत्र ढौण्ढेशो नाम नामतः  ।  
तस्य चाराधनं कृत्वा नारी वा पुरुषोऽपि वा  ॥ २०५.३ ॥  
वन्दनादपि राजेन्द्र दौर्भाग्यं नाशमाप्नुयात् ।  
अपुत्रो लभते पुत्रमधनो धनमुत्तमम्  ॥ २०५.४ ॥  
नारी नरस्तथाप्येवं लभते काममुत्तमम्  ।  
स्पर्शनाद्दर्शनात्तस्य तीर्थस्य विधिपूर्वकम्  ॥ २०५.५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कुर्कुरीतीर्थमाहात्म्यवर्णनं नाम पञ्चाधिकद्विशततमोऽध्यायः॥  


ऋKV अध्याय २०६  

श्रीमार्कण्डेय उवाच -  
गच्छेत्ततः क्षोणिनाथ तीर्थं परमशोभनम्  ।  
सर्वपापहरं पुण्यं दशकन्येति विश्रुतम्  ।  
महादेवकृतं पुण्यं सर्वकामफलप्रदम्  ॥ २०६.१ ॥  
तत्र तीर्थे महादेवो दशकन्या गुणान्विताः  ।  
ब्रह्मणो वरयामास ह्युद्वाहेन युयोज ह  ॥ २०६.२ ॥  
तदाप्रभृति तत्तीर्थं दशकन्येति विश्रुतम्  ।  
सर्वपापहरं पुण्यमक्षयं कीर्तितं फलम्  ॥ २०६.३ ॥  
तत्र तीर्थे तु यः कन्यां ददाति समलङ्कृताम्  ।  
प्राप्नोति पुरुषो दत्त्वा यथाशक्त्या स्वलङ्कृताम्  ॥ २०६.४ ॥  
तेन दानोत्थपुण्येन पूतात्मानो नराधिप  ।  
वसन्ति रोमसङ्ख्यानि वर्षाणि शिवसन्निधौ  ॥ २०६.५ ॥  
ततः कालेन महता त्विह लोके नरेश्वर  ।  
मानुष्यं प्राप्य दुष्प्राप्यं धनकोटीपतिर्भवेत् ॥ २०६.६ ॥  
तत्र तीर्थे तु यो भक्त्या स्नात्वा विप्राय काञ्चनम्  ।  
सम्प्रयच्छति शान्ताय सोऽत्यन्तं सुखमश्नुते  ॥ २०६.७ ॥  
वाचिकं मानसं वापि कर्मजं यत्पुरा कृतम्  ।  
तत्सर्वं विलयं याति स्वर्णदानेन भारत  ॥ २०६.८ ॥  
नरो दत्त्वा सुवर्णं चापि वालाग्रमात्रकम्  ।  
तत्र तीर्थे दिवं याति मृतो नास्त्यत्र संशयः  ॥ २०६.९ ॥  
तत्र विद्याधरैः सिद्धैर्विमानवरमास्थितः  ।  
पूज्यमानो वसेत्तावद्यावदाभूतसम्प्लवम्  ॥ २०६.१० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे दशकन्यातीर्थमाहात्म्यवर्णनं नाम षडुत्तरद्विशततमोऽध्यायः ॥  


ऋKV अध्याय २०७  

श्रीमार्कण्डेय उवाच -  
तस्याग्रे पावनं तीर्थं स्वर्णबिन्द्विति विश्रुतम्  ।  
यत्र स्नात्वा दिवं यान्ति मृताश्च न पुनर्भवम्  ॥ २०७.१ ॥  
तत्र तीर्थे तु यः स्नात्वा दत्ते विप्राय काञ्चनम्  ।  
तेन यत्तु फलं प्रोक्तं तच्छृणुष्व महीपते  ॥ २०७.२ ॥  
सर्वेषामेव रत्नानां काञ्चनं रत्नमुत्तमम्  ।  
अग्नितेजःसमुद्भूतं तेन तत्परमं भुवि  ॥ २०७.३ ॥  
तेनैव दत्ता पृथिवी सशैलवनकानना  ।  
सपत्तनपुरा सर्वा काञ्चनं यः प्रयच्छति  ॥ २०७.४ ॥  
मानसं वाचिकं पापं कर्मणा यत्पुरा कृतम्  ।  
तत्सर्वं नश्यति क्षिप्रं स्वर्णदानेन भारत  ॥ २०७.५ ॥  
स्वर्णदानं तु यो दत्त्वा ह्यपि वालाग्रमात्रकम्  ।  
तत्र तीर्थे मृतो याति दिवं नास्त्यत्र संशयः  ॥ २०७.६ ॥  
तत्र विद्याधरैः सिद्धैर्विमानवरमास्थितः  ।  
पूज्यमानो वसेत्तावद्यावदाभूतसम्प्लवम्  ॥ २०७.७ ॥  
पूर्णे तत्र ततः काले प्राप्य मानुष्यमुत्तमम्  ।  
सुवर्णकोटिसहिते गृहे वै जायते द्विजः  ॥ २०७.८ ॥  
सर्वव्याधिविनिर्मुक्तः सर्वलोकेषु पूजितः  ।  
जीवेद्वर्षशतं साग्रं राजसं सत्सु विश्रुतः  ॥ २०७.९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे सुवर्णबिन्दुतीर्थमाहात्म्यवर्णनं नाम सप्ताधिकद्विशततमोऽध्यायः ॥  


ऋKV अध्याय २०८  

श्रीमार्कण्डेय उवाच -  
भूमिपाल ततो गच्छेत्तीर्थं परमशोभनम्  ।  
विख्यातं त्रिषु लोकेषु पित्ःणामृणमोचनम्  ॥ २०८.१ ॥  
तत्र स्नात्वा विधानेन सन्तर्प्य पितृदेवताः  ।  
मनुष्यश्च नृपश्रेष्ठ दानं दत्त्वानृणो भवेत् ॥ २०८.२ ॥  
इच्छन्ति पितरः सर्वे स्वार्थहेतोः सुतं यतः  ।  
पुन्नाम्नो नरकात्पुत्रोऽस्मानयं मोचयिष्यति  ॥ २०८.३ ॥  
पिण्डदानं जलं तात ऋणमुत्तममुच्यते  ।  
पित्ःणां तद्धि वै प्रोक्तमृणं दैवमतः परम्  ॥ २०८.४ ॥  
अग्निहोत्रं तथा यज्ञाः पशुबन्धास्तथेष्टयः  ।  
इति देवर्णं प्रोक्तं शृणु मानुष्यकं ततः  ॥ २०८.५ ॥  
ब्राह्मणेषु च तीर्थेषु देवायतनकर्मसु  ।  
प्रतिश्रुत्य ददेत्तत्तद्व्यवहारः कृतो यथा  ॥ २०८.६ ॥  
ऋणत्रयमिदं प्रोक्तं पुत्राणां धर्मनन्दन  ।  
सत्पुत्रास्ते तु राजेन्द्र स्नाता य ऋणमोचने  ॥ २०८.७ ॥  
ऋणत्रयाद्विमुच्यन्ते ह्यपुत्राः पुत्रिणस्तथा  ।  
तस्मात्तीर्थवरं प्राप्य पुत्रेण नियतात्मना  ।  
पितृभ्यस्तर्पणं कार्यं पिण्डदानं विशेषतः  ॥ २०८.८ ॥  
तत्र तीर्थे हुतं दत्तं गुरवस्तोषिता यदि  ।  
मृतानां सप्त जन्मानि फलमक्षयमश्नुते  ॥ २०८.९ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे ऋणमोचनतीर्थमाहात्म्यवर्णनं नामाष्टोत्तरद्विशततमोऽध्यायः ॥  


ऋKV अध्याय २०९  

श्रीमार्कण्डेय उवाच -  
तस्यैवानन्तरं पार्थ पुष्कलीतीर्थमुत्तमम्  ।  
तत्र तीर्थे नरः स्नात्वा ह्यश्वमेधफलं लभेत् ॥ २०९.१ ॥  
क्षमानाथं ततो गच्छेत्तीर्थं त्रैलोक्यविश्रुतम्  ।  
दानवगन्धर्वैरप्सरोभिश्च सेवितम्  ॥ २०९.२ ॥  
तत्र तिष्ठति देवेशः साक्षाद्रुद्रो महेश्वरः  ।  
भारेण महता जातो भारभूतिरिति स्मृतः  ॥ २०९.३ ॥  

युधिष्ठिर उवाच -  
भारभूतीति विख्यातं तीर्थं सर्वगुणान्वितम्  ।  
श्रोतुमिच्छामि विप्रेन्द्र परं कौतूहलं हि मे  ॥ २०९.४ ॥  

श्रीमार्कण्डेय उवाच -  
भारभूतिसमुत्पत्तिं शृणु पाण्डवसत्तम  ।  
विस्तरेण यथा प्रोक्ता पुरा देवेन शम्भुना  ॥ २०९.५ ॥  
आसीत्कृतयुगे विप्रो वेदवेदाङ्गपारगः  ।  
विष्णुशर्मेति विख्यातः सर्वशास्त्रार्थपारगः  ॥ २०९.६ ॥  
क्षमा दमो दया दानं सत्यं शौचं धृतिस्तथा  ।  
विद्या विज्ञानमास्तिक्यं सर्वं तस्मिन्प्रतिष्ठितम्  ॥ २०९.७ ॥  
ईदृग्गुणा हि ये विप्रा भवन्ति नृपसत्तम  ।  
पतितान्नरके घोरे तारयन्ति पित्ःंस्तु ते  ॥ २०९.८ ॥  
इन्द्रियं लोलुपा विप्रा ये भवन्ति नृपोत्तम  ।  
पतन्ति नरके घोरे रौरवे पापमोहिताः  ॥ २०९.९ ॥  
ये क्षान्तदान्ताः श्रुतिपूर्णकर्णा जितेन्द्रियाः प्राणिवधान्निवृत्ताः  ।  
प्रतिग्रहे सङ्कुचिताग्रहस्तास्ते ब्राह्मणास्तारयितुं समर्थाः  ॥ २०९.१० ॥  
एवं गुणगणाकीर्णो ब्राह्मणो नर्मदातटे  ।  
वसते ब्राह्मणैः सार्धं शिलोञ्छवृत्तिजीवनः  ॥ २०९.११ ॥  
तादृशं ब्राह्मणं ज्ञात्वा देवदेवो महेश्वरः  ।  
द्विजरूपधरो भूत्वा तस्याश्रममगात्स्वयम्  ॥ २०९.१२ ॥  
दृष्ट्वा तं ब्राह्मणैः सार्धमुच्चरन्तं पदक्रमम्  ।  
अभिवादयते विप्रं स्वागतेन च पूजितः  ॥ २०९.१३ ॥  
प्रोवाच तं मुहूर्तेन ब्राह्मणो विस्मयान्वितः  ।  
किमथ तद्बटो ब्रूहि किं करोमि तवेप्सितम्  ॥ २०९.१४ ॥  

बटुरुवाच -  
विद्यार्थिनमनुप्राप्तं विद्धि मां द्विजसत्तम  ।  
ददासि यदि मे विद्यां ततः स्थास्यामि ते गृहे  ॥ २०९.१५ ॥  

ब्राह्मण उवाच -  
सर्वेषामेव विप्राणां बटो त्वं गोत्र उत्तमे  ।  
दानानां परमं दानं कथं विद्या च दीयते  ॥ २०९.१६ ॥  
गुरुशुश्रूषया विद्या पुष्कलेन धनेन वा  ।  
अथवा विद्यया विद्या भवतीह फलप्रदा  ॥ २०९.१७ ॥  

बटुरुवाच -  
यथान्ये बालकाः स्नाताः शुश्रूषन्ति ह्यहर्निशम्  ।  
तथाहं बटुभिः सार्धं शुश्रूषामि न संशयः  ॥ २०९.१८ ॥  
तथेति चोक्त्वा विप्रेन्द्रः पाठयंस्तं दिने दिने  ।  
वर्तते सह शिष्यैः स शिलोञ्छानुपहारयन्  ॥ २०९.१९ ॥  
ततः कतिपयाहोभिः प्रोक्तो बटुभिरीश्वरः  ।  
पचनाद्यं बटो कर्म कुरु क्रमत आगतम्  ॥ २०९.२० ॥  
तथेति चोक्तो देवेशो भारग्राममुपागतः  ।  
ध्यात्वा वनस्पतीः सर्वा इदं वचनमब्रवीत् ॥ २०९.२१ ॥  
यावदागच्छते विप्रो बटुभिः सह मन्दिरम्  ।  
अदर्शनाभिः कर्तव्यं तावदन्नं सुसंस्कृतम्  ॥ २०९.२२ ॥  
एवमुक्त्वा तु ताः सर्वा विश्वरूपो महेश्वरः  ।  
क्रीडनार्थं गतस्तत्र बटुवेषधरः पृथक् ॥ २०९.२३ ॥  
दृष्ट्वा समागतं तत्र बटुवेषधरं पृथक् ।  
धिक्त्वां च परुषं वाक्यमूचुस्ते गिरिसन्निधौ  ॥ २०९.२४ ॥  
क्षुत्क्षामकण्ठाः सर्वे च गत्वा तु किल मन्दिरम्  ।  
त्वया सिद्धेन चान्नेन तृप्तिं यास्यामहे वयम्  ॥ २०९.२५ ॥  
तद्वृथा चिन्तितं सव त्वयागत्य कृतं द्विज  ।  
मिथ्याप्रतिज्ञेन सता दुरनुष्ठितमद्य ते  ॥ २०९.२६ ॥  

बटुरुवाच -  
सन्तापमनुतापं वा भोजनार्थं द्विजर्षभाः  ।  
मा कुरुध्वं यथान्यायं सिद्धेऽग्रे गृहमेष्यथा  ॥ २०९.२७ ॥  

बटुरुवाच -  
दिनशेषेण चास्माकं पञ्चतां च दिने दिने  ।  
निष्पत्तिं याति वा नेति तदसिद्धमशेषतः  ॥ २०९.२८ ॥  
असिद्धं सिद्धमस्माकं यत्त्वया समुदाहृतम्  ।  
दृष्ट्वानृतं गतास्तत्र त्वां बद्धाम्भसि निक्षिपे  ॥ २०९.२९ ॥  

बटुरुवाच -  
भोभोः शृणुध्व सर्वेऽत्र सोपाध्याया द्विजोत्तमाः  ।  
प्रतिज्ञां मम दुर्धर्षां यां श्रुत्वा विस्मयो भवेत् ॥ २०९.३० ॥  
यदि सिद्धमिदं सर्वमन्नं स्यादाश्रमे गुरोः  ।  
यूयं बद्ध्वा मया सर्वे क्षेप्तव्या नर्मदाम्भसि  ॥ २०९.३१ ॥  
अथवान्नं न सिद्धं स्याद्भवद्भिर्दृढबन्धनैः  ।  
गुरोस्तु पश्यतो बद्ध्वा क्षेप्तव्योऽहं नर्मदाह्रदे  ॥ २०९.३२ ॥  
तथेति कृत्वा ते सर्वे समयं गुरुसन्निधौ  ।  
स्नात्वा जाप्यविधानेन भूतग्रामं ततो ययुः  ॥ २०९.३३ ॥  
दृष्ट्वा ते विस्मयं जग्मुर्विस्तृते भक्ष्यभोजने  ।  
षड्रसेन नृपश्रेष्ठ भुक्त्वा हुत्वा पृथक्पृथक् ॥ २०९.३४ ॥  
ततः प्रोवाच वचनं हृष्टपुष्टो द्विजोत्तमः  ।  
वरदोऽस्मि वरं वत्स वृणु यत्तव रोचते  ॥ २०९.३५ ॥  
साङ्गोपाङ्गास्तु ते वेदाः शास्त्राणि विविधानि च  ।  
प्रतिभास्यन्ति ते विप्र मदीयोऽस्तु वरस्त्वयम्  ॥ २०९.३६ ॥  
प्रणम्य बटुभिः सार्धं स चिक्रीड यथासुखम्  ।  
द्वितीये तु ततः प्राप्ते दिवसे नर्मदाजले  ॥ २०९.३७ ॥  
क्रीडनार्थं गताः सर्वे सोपाध्याया युधिष्ठिर  ।  
ततः स्मृत्वा पणं सर्वे भाषयित्वा विधानतः  ॥ २०९.३८ ॥  
उपाध्यायमथोवाच नत्वा देवः कृताञ्जलिः  ।  
जले प्रक्षेपयाम्यद्य निष्प्रतिज्ञान् बटून् प्रभो  ॥ २०९.३९ ॥  
तद्देवस्य वचः श्रुत्वा नष्टास्ते बटवो नृप  ।  
गुरोस्तु पश्यतो राजन्धावमाना दिशो दश  ॥ २०९.४० ॥  
वायुवेगेन देवेन लुञ्जितास्ते समन्ततः  ।  
भारं बद्ध्वा तु सर्वेषां बटूनां च नरेश्वर  ॥ २०९.४१ ॥  
शापानुग्रहको देवोऽक्षिपत्तोये यथा गृहे  ।  
ततो विषादमगमद्दृष्ट्वा तान्नर्मदाजले  ॥ २०९.४२ ॥  
गुरुणा बटुरुक्तोऽथ किमेतत्साहसं कृतम्  ।  
एतेषां मातृपितरो बालकानां गृहेऽङ्गनाः  ॥ २०९.४३ ॥  
यदि पृच्छन्ति ते बालान् क्व गतान् कथयाम्यहम्  ।  
एवं स्थिते महाभाग यदि कश्चिन्मरिष्यति  ॥ २०९.४४ ॥  
तदा स्वकीयजीवेन त्वं योजयितुमर्हसि  ।  
मृतेषु तेषु विप्रेषु न जीवे निश्चयो मृतः  ॥ २०९.४५ ॥  
ब्रह्महत्याश्च ते बह्व्यो भविष्यन्ति मृते मयि  ।  
द्विजबन्धनमात्रेण नरको भवति ध्रुवम्  ॥ २०९.४६ ॥  
मरणाद्यां गतिं यासि न तां वेद्मि द्विजाधम  ।  
एवमुक्तः स्मितं कृत्वा देवदेवो महेश्वरः  ॥ २०९.४७ ॥  
भारभूतेश्वरे तीर्थ उज्जहार जलाद्द्विजान्  ।  
मुक्त्वा भारं तु देवेन छादयित्वा तु तान्द्विजान्  ॥ २०९.४८ ॥  
लिङ्गं प्रतिष्ठितं तत्र भारभूतेति विश्रुतम्  ।  
मृतांस्तान् वै द्विजान् दृष्ट्वा ब्रह्महत्या निराकृता  ॥ २०९.४९ ॥  
गतानि पञ्च वै दृष्ट्वा ब्रह्महत्याशतानि वै  ।  
ततः स विस्मयाविष्टो दृष्ट्वा तान्बालकान् गुरुः  ॥ २०९.५० ॥  
नान्यस्य कस्यचिच्छक्तिरेवं स्यादीश्वरं विना  ।  
ज्ञात्वा तं देवदेवेशं प्रणाममकरोद्द्विजः  ॥ २०९.५१ ॥  
अज्ञानेन मया सव यदुक्तं परमेश्वर  ।  
अप्रियं यत्कृतं सर्वं क्षन्तव्यं तन्मम प्रभो  ॥ २०९.५२ ॥  

देव उवाच -  
भगवन्गुरुर्भवान्देवो भवान्मम पितामहः  ।  
वेदगर्भ नमस्तेऽस्तु नास्ति कश्चिद्व्यतिक्रमः  ॥ २०९.५३ ॥  
जनिता चोपनेता च यस्तु विद्यां प्रयच्छति  ।  
अन्नदाता भयत्राता पञ्चैते पितरः स्मृताः  ॥ २०९.५४ ॥  
एवमुक्त्वा जगन्नाथो विष्णुशर्माणमानतः  ।  
तत्र तीर्थे जगामाशु कैलासं धरणीधरम्  ॥ २०९.५५ ॥  
तदाप्रभृति तत्तीर्थं भारभूतीति विश्रुतम्  ।  
विख्यातं सर्वलोकेषु महापातकनाशनम्  ॥ २०९.५६ ॥  
तत्र तीर्थे पुनर्वृत्तमितिहासं ब्रवीमि ते  ।  
सर्वपापहरं दिव्यमेकाग्रस्त्वं शृणुष्व तत् ॥ २०९.५७ ॥  
पुरा कृतयुगस्यादौ वैश्यः कश्चिन्महामनाः  ।  
सुकेश इति विख्यातस्तस्य पुत्रोऽतिधार्मिकः  ॥ २०९.५८ ॥  
सोमशर्मेति विख्यातो मृतः पृथुललोचनः  ।  
स सखायं वणिक्पुत्रं कञ्चिच्चक्रे दरिद्रिणम्  ॥ २०९.५९ ॥  
सुदेवमिति ख्यातं सर्वकर्मसु कोविदम्  ।  
एकदा तु समं तेन व्यवहारमचिन्तयत् ॥ २०९.६० ॥  
सखे समुद्रयानेन गच्छावोत्तरणैः शुभैः  ।  
भाण्डं बहु समादाय मदीये द्रव्यसाधने  ॥ २०९.६१ ॥  
परं तीरं गमिष्याव उत्कर्षस्त्वावयोः समः  ।  
इति तौ मन्त्रयित्वा तु मन्त्रवत्समभीप्सितम्  ॥ २०९.६२ ॥  
सर्वं प्रयाणकं गृह्य ह्यारूढौ लवणोदधिम्  ।  
तौ गत्वा तु परं भाण्डं विक्रीय पुरतस्तदा  ॥ २०९.६३ ॥  
प्राप्तौ बहु सुवर्णं च रत्नानि विविधानि च  ।  
नावं तां सङ्गतां कृत्वा पश्चात्तावारुरोहतुः  ॥ २०९.६४ ॥  
नावमन्तर्जले दृष्ट्वा निशीथे स्वर्णसम्भृताम्  ।  
दृष्ट्वा तु सोमशर्माणमुत्सङ्गे कृतमस्तकम्  ॥ २०९.६५ ॥  
शयानमतिविश्वस्तं सहदेवो व्यचिन्तयत् ।  
एष निद्रावशं यातो मयि प्राणान्निधाय वै  ॥ २०९.६६ ॥  
अस्याधीनमिदं सर्वं द्रव्यरत्नमशेषतः  ।  
उत्कर्षार्द्धं तु मे दद्यात्तत्र गत्वेति वा न वा  ॥ २०९.६७ ॥  
इति निश्चित्य मनसा पापस्तं लवणोदधौ  ।  
चिक्षेप सोमशर्माणं पापध्यातेन चेतसा  ॥ २०९.६८ ॥  
उत्तीर्य तरणात्तस्माद्गत्वा सङ्गृह्य तद्धनम्  ।  
ततः कतिपयाहोभिः संयुक्तः कालधर्मणा  ॥ २०९.६९ ॥  
गतो यमपुरं घोरं गृहीतो यमकिङ्करैः  ।  
स नीतस्तेन मार्गेण यत्र सन्तपते रविः  ॥ २०९.७० ॥  
कृत्वा द्वादशधात्मानं सम्प्राप्ते प्रलये यथा  ।  
सुतीक्ष्णाः कण्टका यत्र यत्र श्वानः सुदारुणाः  ॥ २०९.७१ ॥  
तीक्ष्णदंष्ट्रा महाव्याला व्याघ्रा यत्र महावृकाः  ।  
सुतप्ता वालुका यत्र क्षुधा तृष्णा तमो महत् ॥ २०९.७२ ॥  
पानीयस्य कथा नास्ति न छाया नाश्रमः क्वचित् ।  
अन्नं पानीयसहितं यावत्तद्दीयते विषम्  ॥ २०९.७३ ॥  
छायां सम्प्रार्थमानानां भृशं ज्वलति पावकः  ।  
तैर्दह्यमाना बहुशो विलपन्ति मुहुर्मुहुः  ॥ २०९.७४ ॥  
हा भ्रातर्मातः पुत्रेति पतन्ति पथि मूर्छिताः  ।  
इत्थम्भूतेन मार्गेण स गीतो यमकिङ्करैः  ॥ २०९.७५ ॥  
यत्र तिष्ठति देवेशः प्रजासंयमनो यमः  ।  
ते द्वारदेशे तं मुक्त्वाचक्षुर्यमकिङ्कराः  ॥ २०९.७६ ॥  
बद्ध्वा तं गलपाशेन ह्यासीनं मित्रघातिनम्  ।  
अवधारय देवेश बुध्यस्व यदनन्तरम्  ॥ २०९.७७ ॥  

यम उवाच -  
न तु पूर्वं मुखं दृष्टं मया विश्वासघातिनाम्  ।  
ये मित्रद्रोहिणः पापास्तेषां किं शासनं भवेत् ॥ २०९.७८ ॥  
ऋषयोऽत्र विचारार्थं नियुक्ता निपुणाः स्थिताः  ।  
ते यत्र ब्रुवते तत्र क्षिपध्वं मा विचार्यताम्  ॥ २०९.७९ ॥  
इत्युक्तास्ते तमादाय किङ्कराः शीघ्रगामिनः  ।  
मुनीशांस्तत्र तानूचुस्तं निवेद्य यमाज्ञया  ॥ २०९.८० ॥  
द्विजा अनेन मित्रं स्वं प्रसुप्तं निशि घातितम्  ।  
विश्वस्तं धनलोभेन को दण्डोऽस्य भविष्यति  ॥ २०९.८१ ॥  
मुनय ऊचुः  ।  
अदृष्टपूर्वमस्माभिर्वदनं मित्रघातिनाम्  ।  
कृत्वा पटान्तरे ह्येनं शृण्वन्तु गतिमस्य ताम्  ॥ २०९.८२ ॥  
ते शास्त्राणि विचार्याथ ऋषयश्च परस्परम्  ।  
आहूय यमदूतांस्तानूचुर्ब्राह्मणपुङ्गवाः  ॥ २०९.८३ ॥  
आलोकितानि शास्त्राणि वेदाः साङ्गाः स्मृतीरपि  ।  
पुराणानि च मीमांसा दृष्टमस्माभिरत्र च  ॥ २०९.८४ ॥  
ब्रह्मघ्ने च सुरापे च स्तेये गुर्वङ्गनागमे  ।  
निष्कृतिर्विहिता शास्त्रे कृतघ्ने नास्ति निष्कृतिः  ॥ २०९.८५ ॥  
ये स्त्रीघ्नाश्च गुरुघ्नाश्च ये बालब्रह्मघातिनः  ।  
विहिता निष्कृतिः शास्त्रे कृतघ्ने नास्ति निष्कृतिः  ॥ २०९.८६ ॥  
वापीकूपतडागानां भेत्तारो ये च पापिनः  ।  
उद्यानवाटिकानां च छेत्तारो ये च दुर्जनाः  ॥ २०९.८७ ॥  
दावाग्निदाहका ये च सततं येऽसुहिंसकाः  ।  
न्यासापहारिणो ये च गरदाः स्वामिवञ्चकाः  ॥ २०९.८८ ॥  
मातापितृगुरूणां च त्यागिनो दोषदायिनः  ।  
स्वभर्तृवञ्चनपरा या स्त्री गर्भप्रघातिनी  ॥ २०९.८९ ॥  
विवेकरहिता या स्त्री यास्नाता भोजने रता  ।  
द्विकालभोजनरतास्तथा वैष्णववासरे  ॥ २०९.९० ॥  
तासां स्त्रीणां गतिर्दृष्टा न तु विश्वासघातिनाम्  ।  
विश्वासघातिनां पुंसां मित्रद्रोहकृतां तथा  ॥ २०९.९१ ॥  
तेषां गतिर्न वेदेषु पुराणेषु च का कथा  ।  
इति स्थितेषु पापेषु गतिरेषां न विद्यते  ॥ २०९.९२ ॥  
नान्या गतिर्मित्रहनने विश्वस्तघ्ने च नः श्रुतम्  ।  
इतो नीत्वा यमदूता एनं विश्वस्तघातिनम्  ॥ २०९.९३ ॥  
कल्पकोटिशतं साग्रं पर्यायेण पृथक्पृथक् ।  
नरकेषु च सर्वेषु त्रिंशत्कोटिषु सङ्ख्यया  ॥ २०९.९४ ॥  
क्षिप्यतामेष मित्रघ्नो विचारो मा विधीयताम्  ।  
इति ते वचनं श्रुत्वा किङ्करास्तं निगृह्य च  ॥ २०९.९५ ॥  
यत्र ते नरका घोरास्तत्र क्षेप्तुं गतास्ततः  ।  
ते तमादाय हि नरके घोरे रौरवसञ्ज्ञिते  ॥ २०९.९६ ॥  
चिक्षिपुस्तत्र पापिष्ठं क्षिप्ते रावोऽभवन्महान्  ।  
नरकस्थितभूतेषु मोक्तव्यो नैष पापकृत् ॥ २०९.९७ ॥  
अस्य संस्पर्शनादेव पीडा शतगुणा भवेत् ।  
यथा व्यथासिकाष्ठैश्च समिद्धैर्दहनात्मकैः  ॥ २०९.९८ ॥  
भवति स्पर्शनात्तस्य किमेतेन कृतामलम्  ।  
यथा दुर्जनसंसर्गात्सुजनो याति लाघवम्  ॥ २०९.९९ ॥  
सन्निधानात्तथास्याशु क्षते क्षारावसेचनम्  ।  
प्रसादः क्रियतामाशु नीयतां नरकेऽन्यतः  ॥ २०९.१०० ॥  
एवमुक्तास्ततस्तैस्तु गतास्ते त्वशुचिं प्रति  ।  
तत्र ते नारकाः सन्ति पूर्ववत्तेऽपि चुक्रुशुः  ॥ २०९.१०१ ॥  
एवं ते किङ्कराः सर्वे पर्यटन्नरकमण्डले  ।  
नरकेऽपि स्थितिस्तस्य नास्ति पापस्य दुर्मतेः  ॥ २०९.१०२ ॥  
यदा तदा तु ते सर्वे तं गृह्य यमसन्निधौ  ।  
गत्वा निवेद्य तत्सर्वं यदुक्तं नारकैर्नरैः  ।  
नरके न स्थितिर्यस्य तस्य किं क्रियतां वद  ॥ २०९.१०३ ॥  

यम उवाच -  
पापिष्ठ एष वै यातु योनिं तिर्यङ्निषेविताम्  ।  
कालं मुनिभिरुद्दिष्टः तिर्यग्योनिं प्रवेश्यताम्  ॥ २०९.१०४ ॥  
एवमुक्ते तु वचने प्रजासंयमनेन च  ।  
स गतः कृमितां पापो विष्ठासु च पृथक्पृथक् ॥ २०९.१०५ ॥  
ततोऽसौ दंशमशकान् पिपीलिकसमुद्भवान्  ।  
यूकामत्कुणकाढ्यांश्च गत्वा पक्षित्वमागतः  ॥ २०९.१०६ ॥  
स्थावरत्वं गतः पश्चात्पाषाणत्वं ततः परम्  ।  
सरीसृपानजगरवराहमृगहस्तिनः  ॥ २०९.१०७ ॥  
वृकश्वानखरोष्ट्रांश्च सूकरीं ग्रामजातिकाम्  ।  
योनिमाश्वतरीं प्राप्य तथा महिषसम्भवाम्  ॥ २०९.१०८ ॥  
एताश्चान्याश्च बह्वीर्वै प्राप योनीः क्रमेण वै  ।  
स ता योनीरनुप्राप्य धुर्योऽभूद्भारवाहकः  ॥ २०९.१०९ ॥  
स गृहे पार्थिवेशस्य धार्मिकस्य यशस्विनः  ।  
स दृष्ट्वा कार्त्तिकीं प्राप्तामेकदा नृपसत्तमः  ॥ २०९.११० ॥  
पुरोहितं समाहूय ब्राह्मणांश्च तथा बहून्  ।  
न गृहे कार्त्तिकीं कुर्यादेतन्मे बहुशः श्रुतम्  ॥ २०९.१११ ॥  
समेताः कुत्र यास्याम इति ब्रूत द्विजोत्तमाः  ।  
यो गृहे कार्त्तिकीं कुर्यात्स्नानदानादिवर्जितः  ॥ २०९.११२ ॥  
संवत्सरकृतात्पुण्यात्स बहिर्भवति श्रुतिः  ।  
तस्मात्सर्वप्रयत्नेन तीर्थं सर्वगुणान्वितम्  ॥ २०९.११३ ॥  
सहितास्तत्र गच्छामः स्नातुं दातुं च शक्तितः  ।  
एवमुक्ते तु वचने पार्थिवेन द्विजोत्तमाः  ॥ २०९.११४ ॥  
ऊचुः श्रेष्ठं नृपथेष्ठ रेवाया उत्तरे तटे  ।  
भारेश्वरेति विख्यातं मुक्तितीर्थं नृपोत्तम  ॥ २०९.११५ ॥  
तत्र यामो वयं सर्वे सर्वपापक्षयावहम्  ।  
एवमुक्तः स नृपतिर्गृहीत्वा प्रचुरं वसु  ॥ २०९.११६ ॥  
शकटं सम्भृतं कृत्वा तत्र युक्तः स धूर्वहः  ।  
यः कृत्वा मित्रहननं गोयोनिं समुपागतः  ॥ २०९.११७ ॥  
इत्थं स नर्मदातीरे सम्प्राप्तस्तीर्थमुत्तमम्  ।  
गत्वा चतुर्दशीदिने ह्युपवासकृतक्षणः  ॥ २०९.११८ ॥  
गत्वा स नर्मदातीरे नाम रुद्रेत्यनुस्मरन्  ।  
शुचिप्रदेशाच्च मृदं मन्त्रेणानेन गृह्यताम्  ॥ २०९.११९ ॥  
उद्धृतासि वराहेण रुद्रेण शतबाहुना  ।  
अहमप्युद्धरिष्यामि प्रजया बन्धनेन च  ॥ २०९.१२० ॥  
स एवं तां मृदं नीत्वा मुक्त्वा तीरे तथोत्तरे  ।  
ददर्श भास्करं पश्चान्मन्त्रेणानेन चालभेत् ॥ २०९.१२१ ॥  
अश्वक्रान्ते रथक्रान्ते विष्णुक्रान्ते वसुन्धरे  ।  
मृत्तिके हर मे पापं जन्मकोटिशतार्जितम्  ॥ २०९.१२२ ॥  
तत एवं विगाह्यापो मन्त्रमेतमुदीरयेत् ।  
त्वं नर्मदे पुण्यजले तवाम्भः शङ्करोद्भवम्  ॥ २०९.१२३ ॥  
स्नानं प्रकुर्वतो मेऽद्य पापं हरतु चार्जितम्  ।  
स स्नात्वानेन विधिना सन्तर्प्य पितृदेवताः  ॥ २०९.१२४ ॥  
ययौ देवालयं पश्चादुपहारैः समन्वितः  ।  
भक्त्या सञ्चिन्त्य सान्निध्ये शङ्करं लोकशङ्करम्  ॥ २०९.१२५ ॥  
पुराणोक्तविधानेन पूजां समुपचक्रमे  ।  
पूजाचतुष्टयं देवि शिवरात्र्यां निगद्यते  ॥ २०९.१२६ ॥  
संस्नाप्य प्रथमे यामे पञ्चगव्येन शङ्करम्  ।  
घृतेन पूरणं पश्चात्कृतं नृपवरेण तु  ॥ २०९.१२७ ॥  
धूपदीपनैवेद्याद्यं सङ्कल्प्य च यथाविधि  ।  
अर्घेणानेन देवेशं मन्त्रेणानेन शङ्करम्  ॥ २०९.१२८ ॥  
नमस्ते देवदेवेश शम्भो परमकारण  ।  
गृहाणार्घमिमं देव संसाराघमपाकुरु  ॥ २०९.१२९ ॥  
वित्तानुरूपतो दत्तं सुवर्णं मन्त्रकल्पितम्  ।  
अग्निर्हि देवाः सर्वे सुवर्णं च हुताशनात् ॥ २०९.१३० ॥  
अतः सुवर्णदानेन प्रीताः स्युः सर्वदेवताः  ।  
तदर्घं सर्वदा दातुः प्रीतो भवतु शङ्करः  ॥ २०९.१३१ ॥  
अनेन विधिना तेन पूजितः प्रथमे शिवः  ।  
यामे द्वितीये तु पुनः पूर्वोक्तविधिना चरेत् ॥ २०९.१३२ ॥  
स्नापयामास दुग्धेन गव्येन त्रिपुरान्तकम्  ।  
तन्दुलैः पूरणं पश्चात्कृतं लिङ्गस्य शूलिनः  ॥ २०९.१३३ ॥  
कृत्वा विधानं पूर्वोक्तं दत्तं वस्त्रयुगं सितम्  ।  
श्वेतवस्त्रयुगं यस्माच्छङ्करस्यातिवल्लभम्  ॥ २०९.१३४ ॥  
प्रीतो भवति वै शम्भुर्दत्तेन श्वेतवाससा  ।  
यामं तृतीयं सम्प्राप्तं दृष्ट्वा नृपतिसत्तमः  ॥ २०९.१३५ ॥  
देवं संस्नाप्य मधुना पूरणं चक्रिवांस्तिलैः  ।  
तिलद्रोणप्रदानं च कुर्यान्मन्त्रमुदीरयन्  ॥ २०९.१३६ ॥  
तिलाः श्वेतास्तिलाः कृष्णाः सर्वपापहरास्तिलाः  ।  
तिलद्रोणप्रदानेनु संसारश्छिद्यतां मम  ॥ २०९.१३७ ॥  
अनेन विधिना राजा यामिनीयामपूजनम्  ।  
अतिवाह्य विनोदेन ब्रह्मघोषेण जागरम्  ॥ २०९.१३८ ॥  
चकार पूजनं शम्भोर्बहुपुण्यप्रसाधकम्  ।  
ये जागरे त्रिनेत्रस्य शिवरात्र्यां शिवस्थिताः  ॥ २०९.१३९ ॥  
ते यां गतिं गताः पार्थ न तां गच्छन्ति यज्विनः  ।  
पापानि यानि कानि स्युः कोटिजन्मार्जितान्यपि  ॥ २०९.१४० ॥  
हरकेशवयोः स्नान्ति जागरे यान्ति सङ्क्षयम्  ।  
यावन्तो निमिषा नृणां भवन्ति निशि जाग्रताम्  ॥ २०९.१४१ ॥  
निमिषे निमिषे राजन्नश्वमेधफलं ध्रुवम्  ।  
उपवासपराणां च देवायतनवासिनाम्  ॥ २०९.१४२ ॥  
शृण्वतां धर्ममाख्यानं ध्यायतां हरकेशवौ  ।  
न तां बहुसुवर्णेन क्रतुना गतिमाप्नुयुः  ॥ २०९.१४३ ॥  
शिवरात्रिस्तिथिः पुण्या कार्त्तिकी च विशेषतः  ।  
रेवाया उत्तरं कूलं तीरं भारेश्वरेति च  ॥ २०९.१४४ ॥  
जागृतश्चातिदुःखेन कथं पापं न हास्यति  ।  
इत्थंस जागरं कृत्वा शिवरात्र्यां नरेश्वरः  ॥ २०९.१४५ ॥  
प्रभाते विमले गत्वा नर्मदातीरमुत्तमम्  ।  
स्नापितास्तेन ते सर्वे वाहनानि गजादयः  ॥ २०९.१४६ ॥  
यैस्तु वाहैर्गतस्तीर्थं स्नातोऽहं स्नापयामि तान्  ।  
तत्र मध्यस्थितः स्नातस्तिर्यक्त्वान्निर्गतो वणिक् ॥ २०९.१४७ ॥  
दानं ददौ तानुद्दिश्य किञ्चिच्छक्त्यनुरूपतः  ।  
तेन वाहकृताद्दोषान्मुक्तो भवति मानवः  ॥ २०९.१४८ ॥  
अन्यथासौ कृतो लाभः कृतो व्रजति तान् प्रति  ।  
संस्नाप्य तं ततो राजा स्वयं स्नात्वा विधानतः  ॥ २०९.१४९ ॥  
सन्तर्प्य पितृदेवांश्च कृत्वा श्राद्धं यथाविधि  ।  
कृत्वा पिण्डान्पितृभ्यश्च वृषमुत्सृज्य लक्षणम्  ॥ २०९.१५० ॥  
गत्वा देवालयं पश्चाद्देवं तीर्थोदकेन च  ।  
संस्नाप्य पञ्चगव्येन ततः पञ्चामृतेन च  ॥ २०९.१५१ ॥  
सर्वौषधिजलेनैव ततः शुद्धोदकेन च  ।  
चन्दनेन सुगन्धेन समालभ्य च शङ्करम्  ॥ २०९.१५२ ॥  
कुङ्कुमैश्च सकर्पूरैर्गन्धैश्च विविधैस्तथा  ।  
पुष्पौघैश्च सुगन्धाढ्यैश्चतुर्थं लिङ्गपूरणम्  ॥ २०९.१५३ ॥  
कृतं नृपवरेणात्र कुर्वता पूर्वकं विधिम्  ।  
गोदानं च कृतं पश्चाद्विधिदृष्टेन कर्मणा  ॥ २०९.१५४ ॥  
धेनुके रुद्ररूपासि रुद्रेण परिनिर्मिता  ।  
अस्मिन्नगाधे संसारे पतन्तं मां समुद्धर  ॥ २०९.१५५ ॥  
धेनुं स्वलङ्कृतां दद्यादनेन विधिना ततः  ।  
क्षमाप्य देवदेवेशं ब्राह्मणान् भोजयेद्बहून्  ॥ २०९.१५६ ॥  
षड्विधैर्भोजनैर्भक्ष्यैर्वासोभिस्तान् समर्चयेत् ।  
दक्षिणाभिर्विचित्राभिः पूजयित्वा क्षमापयेत् ॥ २०९.१५७ ॥  
स स्वयं बुभुजे पश्चात्परिवारसमन्वितः  ।  
तामेव रजनीं तत्र न्यवसज्जगतीपतिः  ॥ २०९.१५८ ॥  
तस्य तत्रोषितस्यैवं निशीथेऽथ नरेश्वर  ।  
आकाशे सोऽति शुश्राव दिव्यवाणीसमीरितम्  ॥ २०९.१५९ ॥  

वागुवाच -  
राजन्समं ततो लोके फलं भवति साम्प्रतम्  ।  
संसारसागरे ह्यत्र पतितानां दुरात्मनाम्  ॥ २०९.१६० ॥  
यदि सन्निधिमात्रेण फलं तत्रोच्यते कथम्  ।  
यदि शन्तनुवंशस्य तत्रोन्मादकरं भवेत् ॥ २०९.१६१ ॥  
य एष त्वद्गृहे वोढा ह्यतिभारधुरन्धरः  ।  
अनेन मित्रहननं पापं विश्वासघातनम्  ॥ २०९.१६२ ॥  
कृतं जन्मसहस्राणामतीते परिजन्मनि  ।  
गतेन पाप्मनात्मानं नरकेषु च संस्थितिः  ॥ २०९.१६३ ॥  
ततो योनिसहस्रेषु गतिस्तिर्यक्षु चैव हि  ।  
गोयोनिं समनुप्राप्तस्त्वद्गृहे स सुदुर्मतिः  ॥ २०९.१६४ ॥  
स्नापितश्च त्वया तीर्थे ह्यस्मिन् पर्वसमागमे  ।  
दृष्ट्वा पूजां त्वया कॢप्तां कृता जागरणक्रिया  ॥ २०९.१६५ ॥  
तेन निष्कल्मषो जातो मुक्त्वा देहं तवाग्रतः  ।  
स्वर्गं प्रति विमानस्थः सोऽद्य राजन्गमिष्यति  ॥ २०९.१६६ ॥  

श्रीमार्कण्डेय उवाच -  
एवमुक्ते निपतितो धुर्यः प्राणैर्व्ययुज्यत  ।  
विमानवरमारूढस्तत्क्षणात्समदृश्यत  ॥ २०९.१६७ ॥  
स तं प्रणम्य राजेन्द्रमुवाच प्रहसन्निव  ॥ २०९.१६८ ॥  

वृष उवाच -  
भोभो नृपवरश्रेष्ठ तीर्थमाहात्म्यमुत्तमम्  ।  
यत्र चास्मद्विधस्तीर्थे मुच्यते पातकैर्नरः  ।  
मया ज्ञातमशेषेण मत्समो नास्ति पातकी  ॥ २०९.१६९ ॥  
अतः परं किं तु कुर्यां परं तीर्थानुकीर्तनम्  ।  
भवान्माता भवन्भ्राता भवांश्चैव पितामहः  ॥ २०९.१७० ॥  
क्षन्तव्यं प्रणतोऽस्म्यद्य यस्मिंस्तीर्थे हि मादृशाः  ।  
गतिमीदृग्विधां यान्ति न जाने तव का गतिः  ॥ २०९.१७१ ॥  
समाराध्य महेशानं सम्पूज्य च यथाविधि  ।  
का गतिस्तव सम्भाष्या देह्यनुज्ञां मम प्रभो  ॥ २०९.१७२ ॥  
त्वरयन्ति च मां ह्येते दिविस्थाः प्रणयाद्गणाः  ।  
स्वस्त्यस्तु ते गमिष्यामीत्युक्त्वा सोऽन्तर्दधे क्षणात् ॥ २०९.१७३ ॥  

श्रीमार्कण्डेय उवाच -  
गते चादर्शनं तत्र स राजा विस्मयान्वितः  ।  
तीर्थमाहात्म्यमतुलं वर्णयन्स्वपुरं गतः  ॥ २०९.१७४ ॥  
इत्थम्भूतं हि तत्तीर्थं नर्मदायां व्यवस्थितम्  ।  
सर्वपापक्षयकरं सर्वदुःखघ्नमुत्तमम्  ॥ २०९.१७५ ॥  
उपपापानि नश्यन्ति स्नानमात्रेण भारत  ।  
कार्त्तिकस्य चतुर्दश्यामुपवासपरायणः  ॥ २०९.१७६ ॥  
चतुर्धा पूरयेल्लिङ्गं तस्य पुण्यफलं शृणु  ।  
ब्रह्महत्या सुरापानं स्तेयं गुर्वङ्गनागमः  ॥ २०९.१७७ ॥  
महापापानि चत्वारि चतुर्भिर्यान्ति सङ्क्षयम्  ।  
सोऽश्वमेधस्य यज्ञस्य लभते फलमुत्तमम्  ॥ २०९.१७८ ॥  
कार्त्तिके शुक्लपक्षस्य चतुर्दश्यामुपोषितः  ।  
स्वर्णदानाच्च तत्तीर्थे यज्ञस्य लभते फलम्  ॥ २०९.१७९ ॥  
अष्टम्यां वा चतुर्दश्यां वैशाखे मासि पूर्ववत् ।  
दीपं पिष्टमयं कृत्वा पित्ःन् सर्वान् विमोक्षयेत् ॥ २०९.१८० ॥  
तत्र यद्दीयते दानमपि वालाग्रमात्रकम्  ।  
तदक्षयफलं सर्वमेवमाह महेश्वरः  ॥ २०९.१८१ ॥  
भारभूत्यां मृतानां तु नराणां भावितात्मनाम्  ।  
अनिवर्तिका गती राजञ्छिवलोकान्निरन्तरम्  ॥ २०९.१८२ ॥  
अथवा लोकवृत्त्यर्थं मर्त्यलोकं जिगीषति  ।  
साङ्गवेदज्ञविप्राणां जायते विमले कुले  ॥ २०९.१८३ ॥  
धनधान्यसमायुक्तो वेदविद्यासमन्वितः  ।  
सर्वव्याधिविनिर्मुक्तो जीवेच्च शरदां शतम्  ॥ २०९.१८४ ॥  
पुनस्तत्तीर्थमासाद्य ह्यक्षयं पदमाप्नुयात् ॥ २०९.१८५ ॥  
एतत्पुण्यं पापहरं कथितं ते नृपोत्तम  ।  
भारतेदं महाख्यानं शृणु चैव ततः परम्  ॥ २०९.१८६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे भारभूतितीर्थमाहात्म्यवर्णनं नाम नवाधिकद्विशततमोऽध्यायः ॥  


ऋKV अध्याय २१०  

श्रीमार्कण्डेय उवाच -  
तस्यैवानन्तरं तात पुङ्खिलं तीर्थमुत्तमम्  ।  
तत्र तीर्थे पुरा पुङ्खः पार्थ सिद्धिमुपागतः  ॥ २१०.१ ॥  
जामदग्न्यो महातेजाः क्षत्रियान्तकरः प्रभुः  ।  
तपः कृत्वा सुविपुलं नर्मदोत्तरतीरभाक् ॥ २१०.२ ॥  
ततः प्रभृति विख्यातं पुङ्खतीर्थं नरेश्वर  ।  
तत्र तीर्थे तु यः स्नात्वा ह्याराध्य परमेश्वरम्  ॥ २१०.३ ॥  
इहलोके बलैर्युक्तः परे मोक्षमवाप्नुयात् ।  
देवान्पित्ःन् समभ्यर्च्य पित्ःणामनृणी भवेत् ॥ २१०.४ ॥  
तत्र तीर्थे नरो यस्तु प्राणत्यागं करोति वै  ।  
अनिवर्तिका गतिस्तस्य रुद्रलोकादसंशयम्  ॥ २१०.५ ॥  
तत्र तीर्थे नरः स्नात्वा हयमेधफलं लभेत् ॥ २१०.६ ॥  
तत्र तीर्थे नरो यस्तु ब्राह्मणान् भोजयेन्नृप  ।  
एकस्मिन् भोजिते विप्रे कोटिर्भवति भोजिता  ॥ २१०.७ ॥  
तत्र तीर्थे तु यः कश्चित्पूजयेद्वृषभध्वजम्  ।  
वाजपेयस्य यज्ञस्य फलं प्राप्नोत्यसंशयम्  ॥ २१०.८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे पुङ्खिलतीर्थमाहात्म्यवर्णनं नाम दशोत्तरद्विशततमोऽध्यायः ॥  


ऋKV अध्याय २११  

श्रीमार्कण्डेय उवाच -  
आश्चर्यभूतं लोकस्य देवदेवेन यत्कृतम्  ।  
तत्ते सर्वं प्रवक्ष्यामि नर्मदातटवासिनाम्  ॥ २११.१ ॥  
द्विजान् सुकृत्पणान् देवः कुष्ठी भूत्वा ययाच ह  ।  
श्राद्धकाले तु सम्प्राप्ते रक्तगन्धानुलेपनः  ॥ २११.२ ॥  
स्रवद्बुद्बुदगात्रस्तु मक्षिकाकृमिसंवृतः  ।  
दुश्चर्मा दुर्मुखो गन्धी प्रस्खलंश्च पदे पदे  ॥ २११.३ ॥  
ब्राह्मणावसथं गत्वा स्खलन्द्वारेऽब्रवीदिदम्  ।  
भोभो गृहपते त्वद्य ब्राह्मणैः सह भोजनम्  ॥ २११.४ ॥  
त्वद्गृहे कर्तुमिच्छामि ह्येभिः सह सुसंस्कृतम्  ।  
ततस्तं ब्रह्माणं दृष्ट्वा यजमानसमन्विताः  ॥ २११.५ ॥  
स्रवन्तं सर्वगात्रेषु धिग्धिगित्येवमब्रुवन्  ।  
निर्गच्छस्वाशु दुर्गन्ध गृहाच्छीघ्रं द्विजाधम  ॥ २११.६ ॥  
अभोज्यमेतत्सर्वेषां दर्शनात्तव सत्कृतम्  ।  
एवमेव तथेत्युक्त्वा देवदेवो महेश्वरः  ॥ २११.७ ॥  
जगामाकाशममलं दृश्यमानो द्विजोत्तमैः  ।  
गते चादर्शनं देवे स्नात्वाभ्युक्ष्य समन्ततः  ॥ २११.८ ॥  
भुञ्जतेऽस्म द्विजा राजन्यावत्पात्रे पृथक्पृथक् ।  
यत्रयत्र च पश्यन्ति तत्रतत्र कृमिर्बहुः  ॥ २११.९ ॥  
दृष्ट्वा विस्मयमापन्नाः सर्वे किमिति चाब्रुवन्  ।  
ततः कश्चिदुवाचेदं ब्राह्मणो गुणवानजः  ॥ २११.१० ॥  
योगीन्द्रः शङ्कया तत्र बहुविप्रसमागमे  ।  
योऽत्र पूर्वं समायातः स योगी परमेश्वरः  ॥ २११.११ ॥  
तस्येदं क्रीडितं मन्ये भर्त्सितस्य विपाकजम्  ।  
फलं भवति नान्यस्य ह्यतिथेः शास्त्रनिश्चयात् ॥ २११.१२ ॥  
सम्पूज्य परमात्मा वै ह्यतिथिश्च विशेषतः  ।  
श्राद्धकाले तु सम्प्राप्तमतिथिं यो न पूजयेत् ॥ २११.१३ ॥  
पिशाचा राक्षसास्तस्य तद्विलुम्पन्त्यसंशयम्  ।  
रूपान्वितं विरूपं वा मलिनं मलिनाम्बरम्  ॥ २११.१४ ॥  
योगीन्द्रं श्वपचं वापि अतिथिं न विचारयेत् ।  
तच्छ्रुत्वा वचनं तस्य यजमानपुरोगमाः  ॥ २११.१५ ॥  
ब्राह्मणा द्विजमन्वेष्टुं धाविताः सर्वतोदिशम्  ।  
तावत्कथञ्चित्केनापि गहनं वनमाश्रितः  ॥ २११.१६ ॥  
दृष्टो दृष्ट इति प्रोक्तं तेन ते सर्व आगताः  ।  
ततः पश्यन्ति तं विप्रं स्थाणुवन्निश्चलं स्थितम्  ॥ २११.१७ ॥  
क्रन्दते न चलति स्पन्दते न च पश्यति  ।  
जल्पन्ति करुणं केचित्स्तुवन्ति च तथापरे  ॥ २११.१८ ॥  
वाग्भिः सततमिष्टाभिः स्तूयमानस्त्रिलोचनः  ।  
क्षुधार्दितानां देवेश ब्राह्मणानां विशेषतः  ।  
विनष्टमन्नं सर्वेषां पुनः सङ्कर्तुमर्हसि  ॥ २११.१९ ॥  
श्रुत्वा तु वचनं तेषां ब्राह्मणानां युधिष्ठिर  ।  
परया कृपया देवः प्रसन्नस्तानुवाच ह  ॥ २११.२० ॥  
मया प्रसन्नेन महानुभावास्तदेव वोऽन्नं विहितं सुधेव  ।  
भुञ्जन्तु विप्राः सह बन्धुभृत्यैरर्चन्तु नित्यं मम मण्डलं च  ॥ २११.२१ ॥  
ततश्चायतनं पार्थ देवदेवस्य शूलिनः  ।  
मुण्डिनामेति विख्यातं सर्वपापहरं शुभम्  ।  
कार्त्तिक्यां तु विशेषेण गयातीर्थेन तत्समम्  ॥ २११.२२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मुण्डितीर्थमाहात्म्यवर्णनं नामैकादशोत्तरद्विशततमोऽध्यायः ॥  


ऋKV अध्याय २१२  

श्रीमार्कण्डेय उवाच -  
अथान्यत्सम्प्रवक्ष्यामि देवस्य चरितं महत् ।  
श्रुतमात्रेण येनाशु सर्वपापैः प्रमुच्यते  ॥ २१२.१ ॥  
भिक्षुरूपं परं कृत्वा देवदेवो महेश्वरः  ।  
एकशालां गतो ग्रामं भिक्षार्थी क्षुत्पिपासितः  ॥ २१२.२ ॥  
अक्षसूत्रोद्यतकरो भस्मगुण्ठितविग्रहः  ।  
स्फुरत्त्रिशूलो विश्वेशो जटाकुण्डलभूषितः  ॥ २१२.३ ॥  
कृत्तिवासा महाकायो महाहिकृतभूषणः  ।  
वादयन्वै डमरुकं डिण्डिमप्रतिमं शुभम्  ॥ २१२.४ ॥  
कपालपाणिर्भगवान्बालकैर्बहुभिर्वृतः  ।  
क्वचिद्गायन्हसंश्चैव नृत्यन्वदन् क्वचित्क्वचित् ॥ २१२.५ ॥  
यत्र यत्र गृहे देवो लीलया डिण्डमं न्यसेत् ।  
भाराक्रान्तं गृहं पार्थ तत्रतत्र विनश्यति  ॥ २१२.६ ॥  
एवं सम्प्रचरन् देवो वेष्टितो बहुभिर्जनैः  ।  
दृश्यादृश्येन रूपेण निर्जगाम बहिः प्रभुः  ॥ २१२.७ ॥  
इतश्चेतश्च धावन्तं न पश्यन्ति यदा जनाः  ।  
विस्मितास्ते स्थिताः शम्भुर्भविष्यति ततोऽस्तुवन्  ॥ २१२.८ ॥  
तेषां तु स्तुवतां भक्त्या शङ्करं जगतां पतिम्  ।  
डिण्डिरूपो हि भगवांस्तदासौ प्रत्यदृश्यत  ॥ २१२.९ ॥  
तदाप्रभृति देवेशो डिण्डिमेश्वर उच्यते  ।  
दर्शनात्स्पर्शनाद्राजन् सर्वपापैः प्रमुच्यते  ॥ २१२.१० ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे एकशालडिण्डिमेश्वरतीर्थमाहात्म्यवर्णनं नाम द्वादशोत्तरद्विशततमोऽध्यायः ॥  


ऋKV अध्याय २१३  

श्रीमार्कण्डेय उवाच -  
पुनरन्यत्प्रवक्ष्यामि देवस्य चरितं महत् ।  
श्रुतमात्रेण येनैव सर्वपापैः प्रमुच्यते  ॥ २१३.१ ॥  
अबालो बालरूपेण ग्रामण्यैर्बालकैः सह  ।  
आमलैः क्रीडते शम्भुस्तत्ते वक्ष्यामि भारत  ॥ २१३.२ ॥  
सर्वैस्तैरामलाः क्षिप्ता ये ते देवेन पाण्डव  ।  
आनीतास्तत्क्षणादेव ततः पश्चात्क्षिपेद्धरः  ॥ २१३.३ ॥  
यावद्गत्वा दिशो दिग्भ्य आगच्छन्ति पृथक्पृथक् ।  
तावत्तमामलं भूतं पश्यन्ति परमेश्वरम्  ॥ २१३.४ ॥  
तृतीये चैव यत्कर्म देवदेवस्य धीमतः  ।  
स्थानानां परमं स्थानमामलेश्वरमुत्तमम्  ॥ २१३.५ ॥  
तेन पूजितमात्रेण प्राप्यते परमं पदम्  ॥ २१३.६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे आमलेश्वरतीर्थमाहात्म्यवर्णनं नाम त्रयोदशोत्तरद्विशततमोऽध्यायः ॥  


ऋKV अध्याय २१४  

श्रीमार्कण्डेय उवाच -  
चतुर्थं सम्प्रवक्ष्यामि देवस्य चरितं महत् ।  
श्रुतमात्रेण येनैव सर्वपापैः प्रमुच्यते  ॥ २१४.१ ॥  
कपाली कान्थिको भूत्वा यथा स व्यचरन्महीम्  ।  
पिशाचैर्राक्षसैर्भूतैर्डाकिनीयोगिनीवृतः  ॥ २१४.२ ॥  
भैरवं रूपमास्थाय प्रेतासनपरिग्रहः  ।  
त्रैलोक्यस्याभयं दत्त्वा चचार विपुलं तपः  ॥ २१४.३ ॥  
आषाढी तु कृता तत्र ह्याषाढीनाम विश्रुतम्  ।  
कन्था मुक्ता ततोऽन्यत्र देवेन परमेष्ठिना  ॥ २१४.४ ॥  
तदाप्रभृति राजेन्द्र स कन्थेश्वर उच्यते  ।  
तस्य दर्शनमात्रेण ह्यश्वमेधफलं लभेत् ॥ २१४.५ ॥  
देवो मार्गे पुनस्तत्र भ्रमते च यदृच्छया  ।  
विक्रीणाति बलाकारो दृष्ट्वा चोक्तो हरेण तु  ॥ २१४.६ ॥  
यदि भद्र न चेत्कोपं करोषि मयि साम्प्रतम्  ।  
बलाभिर्भर मे लिङ्गं ददामि बहु ते धनम्  ॥ २१४.७ ॥  
एवमुक्तोऽथ देवेन स वणिग्लोभमोहितः  ।  
योजयामास बलका लिङ्गे चोत्तममध्यमान्  ॥ २१४.८ ॥  
तावद्यावत्क्षयं सर्वे गताः काले सुसञ्चिताः  ।  
स्थितं समुन्नतं लिङ्गं दृष्ट्वा शोकमुपागमत् ॥ २१४.९ ॥  
कृत्वा तु खण्डखण्डानि स देवः परमेश्वरः  ।  
उवाच प्रहसन्वाक्यं तं दृष्ट्वा गतसाध्वसम्  ॥ २१४.१० ॥  
न च मे पूरितं लिङ्गं यास्यामि यदि मन्यसे  ।  
ददामि तत्र वित्तं ते यदि लिङ्गं प्रपूरितम्  ॥ २१४.११ ॥  

वणिगुवाच -  
अधन्यः कृतपुण्योऽहं निग्राह्यः परमेश्वर  ।  
तव प्रियमकुर्वाणः शोचिष्ये शाश्वतीः समाः  ॥ २१४.१२ ॥  
एतच्छ्रुत्वा वचस्तस्य वणिक्पुत्रस्य भारत  ।  
असङ्क्षयं धनं दत्त्वा स्थितस्तत्र महेश्वरः  ॥ २१४.१३ ॥  
तदा प्रभृति राजेन्द्र बलाकैरिव भूषितम्  ।  
प्रत्ययार्थं स्थितं लिङ्गं लोकानुग्रहकाम्यया  ॥ २१४.१४ ॥  
देवेन रचितं पार्थ क्रीडया सुप्रतिष्ठितम्  ।  
देवमार्गमिति ख्यातं त्रिषु लोकेषु विश्रुतम्  ।  
पश्यन् प्रपूजयन् वापि सर्वपापैः प्रमुच्यते  ॥ २१४.१५ ॥  
देवमार्गे तु यो गत्वा पूजयेद्बलाकेश्वरम्  ।  
पञ्चायतनमासाद्य रुद्रलोकं स गच्छति  ॥ २१४.१६ ॥  
देवमार्गे मृतानां तु नराणां भावितात्मनाम्  ।  
न भवेत्पुनरावृत्ती रुद्रलोकात्कदाचन  ॥ २१४.१७ ॥  
देवमार्गस्य माहात्म्यं भक्त्या श्रुत्वा नरोत्तम  ।  
मुच्यते सर्वपापेभ्यो नात्र कार्या विचारणा  ॥ २१४.१८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे श्रीकपालतीर्थमाहात्म्यवर्णनं नाम चतुर्दशोत्तरद्विशततमोऽध्यायः ॥  


ऋKV अध्याय २१५  

श्रीमार्कण्डेय उवाच -  
शृङ्गितीर्थं ततो गच्छेन्मोक्षदं सर्वदेहिनाम्  ।  
मृतानां तत्र राजेन्द्र मोक्षप्राप्तिर्न संशयः  ॥ २१५.१ ॥  
तत्रैव पिण्डदानेन पित्ःणामनृणो भवेत् ।  
तेन पुण्येन पूतात्मा लभेद्गाणेश्वरीं गतिम्  ॥ २१५.२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे शृङ्गितीर्थमाहात्म्यवर्णनं नाम पञ्चदशोत्तरद्विशततमोऽध्यायः ॥  


ऋKV अध्याय २१६  

श्रीमार्कण्डेय उवाच -  
अषाढीतीर्थमागच्छेत्ततो भूपालनन्दन  ।  
कामिकं रूपमास्थाय स्थितो यत्र महेश्वरः  ॥ २१६.१ ॥  
चातुर्युगमिदं तीर्थं सर्वतीर्थेष्वनुत्तमम्  ।  
तत्र स्नात्वा नरो राजन् रुद्रस्यानुचरो भवेत् ॥ २१६.२ ॥  
तत्र तीर्थे तु यः कश्चित्कुरुते प्राणमोक्षणम्  ।  
अनिवर्तिका गतिस्तस्य रुद्रलोकादसंशयम्  ॥ २१६.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे अषाढीतीर्थमाहात्म्यवर्णनं नाम षोडशोत्तरद्विशततमोऽध्यायः ॥  


ऋKV अध्याय २१७  

श्रीमार्कण्डेय उवाच -  
एरण्डीसङ्गमं गच्छेत्सुरासुरनमस्कृतम्  ।  
तत्तु तीर्थं महापुण्यं महापातकनाशनम्  ॥ २१७.१ ॥  
उपवासपरो भूत्वा नियतेन्द्रियमानसः  ।  
तत्र स्नात्वा विधानेन मुच्यते ब्रह्महत्यया  ॥ २१७.२ ॥  
तत्र तीर्थे तु यो भक्त्या प्राणत्यागपरो भवेत् ।  
अनिवर्तिका गतिस्तस्य रुद्रलोकादसंशयम्  ॥ २१७.३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे एरण्डीतीर्थमाहात्म्यवर्णनं नाम सप्तदशोत्तरद्विशततमोऽध्यायः ॥  


ऋKV अध्याय २१८  

श्रीमार्कण्डेय उवाच -  
ततो गच्छेद्धराधीश तीर्थं परमशोभनम्  ।  
जमदग्निरिति ख्यातं यत्र सिद्धो जनार्दनः  ॥ २१८.१ ॥  

युधिष्ठिर उवाच -  
कथं सिद्धो द्विजश्रेष्ठ वासुदेवो जगद्गुरुः  ।  
मानुषं रूपमास्थाय लोकानां हितकाम्यया  ॥ २१८.२ ॥  
एतत्सर्वं यथान्यायं देवदेवस्य चक्रिणः  ।  
चरितं श्रोतुमिच्छामि कथ्यमानं त्वयानघ  ॥ २१८.३ ॥  

श्रीमार्कण्डेय उवाच -  
आसीत्पूर्वं महाराज हैहयाधिपतिर्महान्  ।  
कार्तवीर्य इति ख्यातो राजा बाहुसहस्रवान्  ॥ २१८.४ ॥  
हस्त्यश्वरथसम्पन्नः सर्वशस्त्रभृतां वरः  ।  
वेदविद्याव्रतस्नातः सर्वभूताभयप्रदः  ॥ २१८.५ ॥  
माहिष्मत्याः पतिः श्रीमान्राजा ह्यक्षौहिणीपतिः  ।  
स कदाचिन्मृगान्हन्तुं निर्जगाम महाबलः  ॥ २१८.६ ॥  
बहुभिर्दिवसैः प्राप्तो भृगुकच्छमनुत्तमम्  ।  
जमदग्निर्महातेजा यत्र तिष्ठति तापसः  ॥ २१८.७ ॥  
रेणुकासहितः श्रीमान्सर्वभूताभयप्रदः  ।  
तस्य पुत्रोऽभवद्रामः साक्षान्नारायणः प्रभुः  ॥ २१८.८ ॥  
सर्वक्षत्रगुणैर्युक्तो ब्रह्मविद्ब्राह्मणोत्तमः  ।  
तोषयन्परया भक्त्या पितरौ परमार्थवत् ॥ २१८.९ ॥  
तं तदा चार्जुनं दृष्ट्वा जमदग्निः प्रतापवान्  ।  
चरन्तं मृगयां गत्वा ह्यातिथ्येन न्यमन्त्रयत् ॥ २१८.१० ॥  
तथेति चोक्त्वा स नृपः सभृत्यबलवाहनः  ।  
जगाम चाश्रमं पुण्यमृषेस्तस्य महात्मनः  ॥ २१८.११ ॥  
तत्क्षणादेव सम्पन्नं श्रिया परमया वृतम्  ।  
विस्मयं परमं तत्र दृष्ट्वा राजा जगाम ह  ॥ २१८.१२ ॥  
गतमात्रस्तु सिद्धेन परमान्नेन भोजितः  ।  
सभृत्यबलवान्राजा ब्राह्मणेन यदृच्छया  ।  
किमेतदिति पप्रच्छ कारणं शक्तिमेव च  ॥ २१८.१३ ॥  
कामधेनोः प्रभावं तं ज्ञात्वा प्राह ततो द्विजम्  ।  
दक्षिणां देहि मे विप्र कल्मषां धेनुमुत्तमाम्  ॥ २१८.१४ ॥  
शतं शतसहस्राणामयुतं नियुतं परम्  ।  
भूषितानां च धेनूनां ददामि तव चार्बुदम्  ॥ २१८.१५ ॥  

जमदग्निरुवाच -  
अयुतैः प्रयुतैर्नाहं शतकोटिभिरुत्तमाम्  ।  
कामधेनुमिमां तात न दद्मि प्रतिगम्यताम्  ॥ २१८.१६ ॥  
एवमुक्तः स राजेन्द्रस्तेन विप्रेण भारत  ।  
क्रोधसंरक्तनयन इदं वचनमब्रवीत् ॥ २१८.१७ ॥  
यस्येदृशः कामचारो मय्यपि द्विजपांसन  ।  
अहं ते पश्यतस्तस्मान्नयामि सुरभिं गृहात् ॥ २१८.१८ ॥  

द्विज उवाच -  
कः क्रीडति सरोषेण निर्भयो हि महाहिना  ।  
मृत्युदृष्टोतरेणापि मम धेनुं नयेत यः  ॥ २१८.१९ ॥  
एवमुक्त्वा महादण्डं ब्रह्मदण्डमिवापरम्  ।  
गृहीत्वा परमक्रुद्धो जमदग्निरुवाच ह  ॥ २१८.२० ॥  
यस्यास्ति शक्तिस्तेजो वा क्षत्रियस्य कुलाधमः  ।  
धेनुं नयतु मे सद्यः क्षीणायुः सपरिच्छदः  ॥ २१८.२१ ॥  
एतच्छ्रुत्वा वचः क्रूरं हैहयः शतशो वृतः  ।  
धावमानः क्षितितले ब्रह्मदण्डहतोऽपतत् ॥ २१८.२२ ॥  
हुङ्कृतेन ततो धेन्वाः खड्गपाशासिपाणयः  ।  
निर्गच्छन्तः प्रदृश्यन्ते कल्मषायाः सहस्रशः  ॥ २१८.२३ ॥  
नासापुटाग्राद्रोमाग्रात्किराता मागधा गुदात् ।  
रन्ध्रान्तरेषु चोत्पन्नाः शतशोऽथ सहस्रशः  ॥ २१८.२४ ॥  
एवमन्योऽन्यमाहत्य हैहयष्टङ्कणान्दहन्  ।  
विनाशं सह विप्रेण गता ह्यर्जुनतेजसा  ॥ २१८.२५ ॥  
कार्तवीर्यो जयं लब्ध्वा सङ्ख्ये हत्वा द्विजोत्तमम्  ।  
जगाम स्वां पुरीं हृष्टः कृतान्तवशमोहितः  ॥ २१८.२६ ॥  
ततस्त्वरान्वितः प्राप्तः पश्चाद्रामो गते रिपौ  ।  
आक्रन्दमानां जननीं ददर्श पितुरन्तिके  ॥ २१८.२७ ॥  

राम उवाच -  
केनेदमात्मनाशाय ह्यज्ञानात्साहसं कृतम्  ।  
मम तातं जिघांसुर्यो द्रष्टुं मृत्युमिहेच्छति  ॥ २१८.२८ ॥  
ततः सा रामवाक्येन गतसत्त्वेव विह्वला  ।  
उदरं करयुग्मेन ताडयन्ती ह्युवाच तम्  ॥ २१८.२९ ॥  
अर्जुनेन नृशंसेन क्षत्रियैरपरैः सह  ।  
इहागत्य पिता तेन निहतो बाहुशालिना  ॥ २१८.३० ॥  
तं पश्य निहतं तातं गतासुं गतचेतसम्  ।  
संस्कृत्य विधिवत्पुत्र तर्पयस्व यथातथम्  ॥ २१८.३१ ॥  
एतच्छ्रुत्वा स वचनं जननीमभिवाद्य ताम्  ।  
प्रतिज्ञामकरोद्यां तां शृणुष्व च नराधिप  ॥ २१८.३२ ॥  
त्रिःसप्तकृत्वः पृथिवीं निःक्षत्रियकुलान्वयाम्  ।  
स्नात्वा च तेषामसृजा तर्पयिष्यामि ते पतिम्  ॥ २१८.३३ ॥  
तस्यापि परशुना बाहून् कार्तवीर्यस्य दुर्मतेः  ।  
छित्त्वा पास्यामि रुधिरमिति सत्यं शृणुष्व मे  ॥ २१८.३४ ॥  
एवं प्रतिज्ञां कृत्वासौ जामदग्न्यः प्रतापवान्  ।  
क्रोधेन महताविष्टः संस्कृत्य पितरं ततः  ॥ २१८.३५ ॥  
माहिष्मतीं पुरीं रामो जगाम क्रोधमूर्छितः  ।  
छित्त्वा बाहुवनं तस्य हत्वा तं क्षत्रियाधमम्  ॥ २१८.३६ ॥  
जगाम क्षत्रियान्ताय पृथिवीमवलोकयन्  ।  
सप्तद्वीपार्णवयुतां सशैलवनकाननाम्  ॥ २१८.३७ ॥  
पूर्वतः पश्चिमामाशां दक्षिणोत्तरतः कुरून्  ।  
समन्तपञ्चके पञ्च चकार रुधिरह्रदान्  ॥ २१८.३८ ॥  
स तेषु रुधिराम्भस्तु ह्रदेषु क्रोधमूर्छितः  ।  
पित्ःन् सन्तर्पयामास रुधिरेणेति नः श्रुतम्  ॥ २१८.३९ ॥  
अथर्चीकादय उपेत्य पितरो ब्राह्मणर्षभम्  ।  
तं क्षमस्वेति जगदुस्ततः स विरराम ह  ॥ २१८.४० ॥  
तेषां समीपे यो देशो ह्रदानां रुधिराम्भसाम्  ।  
समं तपं चक्रमिति पुण्यं तत्परिकीर्तितम्  ॥ २१८.४१ ॥  
निवर्त्य कर्मणस्तस्मात्पित्ःन् प्रोवाच पाण्डव  ।  
रामः परमधर्मात्मा यदिदं रुधिरं मया  ॥ २१८.४२ ॥  
क्षिप्तं पञ्चसु तीर्थेषु तद्भूयात्तीर्थमुत्तमम्  ।  
तथेत्युक्त्वा तु ते सर्वे पितरोऽदृश्यतां गताः  ॥ २१८.४३ ॥  
एवं रामस्य संसर्गो देवमार्गे युधिष्ठिर  ।  
सर्वपापक्षयकरो दर्शनात्स्पर्शनान्नृणाम्  ॥ २१८.४४ ॥  
रेणुकाप्रत्ययार्थाय अद्यापि पितृदेवताः  ।  
दृश्यन्ते देवमार्गस्थाः सर्वपापक्षयङ्कराः  ॥ २१८.४५ ॥  
तत्र तीर्थे तु राजेन्द्र नर्मदोदधिसङ्गमे  ।  
स्थानं कृत्वा विधानेन मुच्यन्ते पातकैर्नराः  ॥ २१८.४६ ॥  
कुशाग्रेणापि कौन्तेय न स्पृष्टव्यो महोदधिः  ।  
अनेन तत्र मन्त्रेण स्नातव्यं नृपसत्तम  ॥ २१८.४७ ॥  
नमस्ते विष्णुरूपाय नमस्तुभ्यमपां पते  ।  
सान्निध्यं कुरु देवेश सागरे लवणाम्भसि  ।  
इति स्पर्शनमन्त्रः  ॥ २१८.४८ ॥  
अग्निश्च तेजो मृडया च देहे रेतोऽथ विष्णुरमृतस्य नाभिः  ।  
एतद्ब्रुवन् पाण्डव सत्यवाक्यं ततोऽवगाहेत पतिं नदीनाम्  ॥ २१८.४९ ॥  
पञ्चरत्नसमायुक्तं फलपुष्पाक्षतैर्युतम्  ।  
मन्त्रेणानेन राजेन्द्र दद्यादर्घं महोदधेः  ॥ २१८.५० ॥  
सर्वरत्ननिधानस्त्वं सर्वरत्नाकराकरः  ।  
सर्वामरप्रधानेश गृहाणार्घं नमोऽस्तु ते  ।  
इत्यर्घमन्त्रः  ॥ २१८.५१ ॥  
आ जन्मजनितात्पापान्मामुद्धर महोदधे  ।  
याह्यर्चितो रत्ननिधे पर्वतान् पार्वणोत्तम  ।  
इति विसर्जनमन्त्रः  ॥ २१८.५२ ॥  
कोऽपरः सागराद्देवात्स्वर्गद्वारविपाटन  ।  
तत्र सागरपर्यन्तं महातीर्थमनुत्तमम्  ॥ २१८.५३ ॥  
जामदग्न्येन रामेण तत्र देवः प्रतिष्ठितः  ।  
यत्र देवाः सगन्धर्वा मुनयः सिद्धचारणाः  ॥ २१८.५४ ॥  
उपासते विरूपाक्षं जमदग्निमनुत्तमम्  ।  
रेणुकां चैव ये देवीं पश्यन्ति भुवि मानवाः  ॥ २१८.५५ ॥  
प्रियवासे शिवे लोके वसन्ति कालमीप्सितम्  ।  
तत्र स्नात्वा नरो राजंस्तर्पयन्पितृदेवताः  ॥ २१८.५६ ॥  
तारयेन्नरकाद्घोरात्कुलानां शतमुत्तरम्  ।  
स्नात्वा दत्त्वात्र सहिताः श्रुत्वा वै भक्तिपूर्वकम्  ॥ २१८.५७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे जामदग्न्यतीर्थमाहात्म्यवर्णनं नामाष्टादशाधिकद्विशततमोऽध्यायः ॥  


ऋKV अध्याय २१९  

श्रीमार्कण्डेय उवाच -  
नर्मदादक्षिणे कूले तीर्थं कोटीश्वरं परम्  ।  
यत्र स्नानं च दानं च सर्वं कोटिगुणं भवेत् ॥ २१९.१ ॥  
तत्र देवाः सगन्धर्वा ऋषयो ये तथामलाः  ।  
कोटितीर्थे परां सिद्धिं सम्प्राप्ता भुवि दुर्लभाम्  ॥ २१९.२ ॥  
स्थापितश्च महादेवस्तत्र कोटीश्वरो नृप  ।  
तं दृष्ट्वा देवदेवेशं सिद्धिं प्राप्नोत्यनुत्तमाम्  ॥ २१९.३ ॥  
तत्र तीर्थे तु यत्किञ्चिच्छुभं वा यदि वाशुभम्  ।  
क्रियते तन्नृपश्रेष्ठ सर्वं कोटिगुणं भवेत् ॥ २१९.४ ॥  
तत्र दक्षिणमार्गस्था ये केचिन्मुनिसत्तमाः  ।  
सिद्धा मृताः पदं यान्ति पितृलोकं ध्रुवं हि ते  ॥ २१९.५ ॥  
उत्तरं नर्मदाकूलं ये श्रेष्ठा मुनिपुङ्गवाः  ।  
देवलोकं गताः पूर्वमिति शास्त्रस्य निश्चयः  ॥ २१९.६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटितीर्थमाहात्म्यवर्णनं नामैकोनविंशदधिकद्विशततमोऽध्यायः ॥  


ऋKV अध्याय २२०  

श्रीमार्कण्डेय उवाच -  
ततो गच्छेद्धराधीश लोटणेश्वरमुत्तमम्  ।  
उत्तरे नर्मदाकूले सर्वपातकनाशनम्  ॥ २२०.१ ॥  
तत्क्षणादेव तत्सर्वं सप्तजन्मार्जितं त्वघम्  ।  
नश्यते देवदेवस्य दर्शनादेव तन्नृप  ॥ २२०.२ ॥  
बाल्यात्प्रभृति यत्पापं यौवने चापि यत्कृतम्  ।  
तत्सर्वं विलयं याति देवदेवस्य दर्शनात् ॥ २२०.३ ॥  

युधिष्ठिर उवाच -  
आश्चर्यभूतं लोकेषु नर्मदाचरितं महत् ।  
त्वया वै कथितं विप्र सकलं पापनाशनम्  ॥ २२०.४ ॥  
यदेकं परमं तीर्थं सर्वतीर्थफलप्रदम्  ।  
श्रोतुमिच्छामि तत्सर्वं दयां कृत्वा वदाशु मे  ॥ २२०.५ ॥  
ये केचिद्दुर्लभाः प्रश्नास्त्रिषु लोकेषु सत्तम  ।  
त्वत्प्रसादेन ते सर्वे श्रुता मे सह बान्धवैः  ॥ २२०.६ ॥  
एतमेकं परं प्रश्नं सर्वप्रश्नविदां वर  ।  
श्रुत्वाहं त्वत्प्रसादेन यत्र यामि सबान्धवः  ॥ २२०.७ ॥  

श्रीमार्कण्डेय उवाच -  
साधुसाधु महाप्राज्ञ यस्य ते मतिरीदृशी  ।  
दुर्लभं त्रिषु लोकेषु तस्य ते नास्ति किञ्चन  ॥ २२०.८ ॥  
धर्ममर्थं च कामं च मोक्षं च भरतर्षभ  ।  
काले काले च यो वेत्ति कर्तव्यस्तेन धीमता  ॥ २२०.९ ॥  
तस्मात्ते सम्प्रवक्ष्यामि प्रश्नस्यास्योत्तरं शुभम्  ।  
यच्छ्रुत्वा सर्वपापेभ्यो मुच्यन्ते भुवि मानवाः  ॥ २२०.१० ॥  
नर्मदा सरितां श्रेष्ठा सर्वतीर्थमयी शुभा  ।  
विशेषः कथितस्तस्या रेवासागरसङ्गमे  ॥ २२०.११ ॥  
आगच्छन्तीं नृपश्रेष्ठ दृष्ट्वा रेवां महोदधिः  ।  
प्रणम्य च पुनर्देवीं सङ्गमे रेवया सह  ॥ २२०.१२ ॥  
सञ्चिन्त्य मनसा केयमिति मां वै सरिद्वरा  ।  
ज्ञात्वा सञ्चिन्त्य मनसा रेवां लिङ्गोद्भवां पराम्  ॥ २२०.१३ ॥  
लुठन्वै सम्मुखस्तात गतो रेवां महोदधिः  ।  
समुद्रे नर्मदा यत्र प्रविष्टास्ति महानदी  ॥ २२०.१४ ॥  
तत्र देवाधिदेवस्य समुद्रे लिङ्गमुत्थितम्  ।  
लिङ्गोद्भूता महाभागा नर्मदा सरितां वरा  ॥ २२०.१५ ॥  
लयं गता तत्र लिङ्गे तेन पुण्यतमा हि सा  ।  
नर्मदायां वसन्नित्यं नर्मदाम्बु पिबन्सदा  ।  
दीक्षितः सर्वयज्ञेषु सोमपानं दिने दिने  ॥ २२०.१६ ॥  
सङ्गमे तत्र यः स्नात्वा लोटणेश्वरमर्चयेत् ।  
सोऽश्वमेधस्य यज्ञस्य फलं प्राप्नोति मानवः  ॥ २२०.१७ ॥  
वाचिकं मानसं पापं कर्मणा यत्कृतं नृप  ।  
लोटणेश्वरमासाद्य सर्वं विलयतां व्रजेत् ॥ २२०.१८ ॥  
कार्त्तिक्यां तु विशेषेण कथितं शङ्करेण तु  ।  
तच्छृणुष्व नृपश्रेष्ठ सर्वपापापनोदनम्  ॥ २२०.१९ ॥  
सम्प्राप्तां कार्त्तिकीं दृष्ट्वा गत्वा तत्र नृपोत्तम  ।  
चतुर्दश्यामुपोष्यैव स्नात्वा वै नर्मदाजले  ॥ २२०.२० ॥  
सन्तर्प्य पितृदेवांश्च श्राद्धं कृत्वा यथाविधि  ।  
रात्रौ जागरणं कुर्यात्सम्पूज्य लोटणेश्वरम्  ॥ २२०.२१ ॥  
सफलं जीवितं तस्य सफलं तस्य चेष्टितम्  ।  
पङ्गवस्ते न सन्देहो जन्म तेषां निरर्थकम्  ॥ २२०.२२ ॥  
एकाग्रमनसा यैस्तु न दृष्टो लोटणेश्वरः  ।  
पिशाचत्वं वियोनित्वं न भवेत्तस्य वै कुले  ॥ २२०.२३ ॥  
सङ्गमे तत्र यो गत्वा स्नानं कृत्वा यथाविधि  ।  
पुण्यैश्चैव तथा कुर्याद्गीतैर्नृत्यैः प्रबोधनम्  ॥ २२०.२४ ॥  
ततः प्रभातां रजनीं दृष्ट्वा नत्वा महोदधिम्  ।  
आमन्त्र्य स्नानविधिना स्नानं तत्र तु कारयेत् ॥ २२०.२५ ॥  
ओं नमो विष्णुरूपाय तीर्थनाथाय ते नमः  ।  
सान्निध्यं कुरु मे देव समुद्र लवणाम्भसि  ।  
इत्यामन्त्रणमन्त्रः  ॥ २२०.२६ ॥  
अग्निश्च तेजो मृडया च देहो रेतोऽधा विष्णुरमृतस्य नाभिः  ।  
एवं ब्रुवन् पाण्डव सत्यवाक्यं ततोऽवगाहेत पतिं नदीनाम्  ।  
इति स्नानमन्त्रः  ॥ २२०.२७ ॥  
आजन्मशतसाहस्रं यत्पापं कृतवान्नरः  ।  
सकृत्स्नानाद्व्यपोहेत पापौघं लवणाम्भसि  ॥ २२०.२८ ॥  
अन्यथा हि कुरुश्रेष्ठ देवयोनिरसौ विभुः  ।  
कुशाग्रेणापि विबुधैर्न स्प्रष्टव्यो महार्णवः  ॥ २२०.२९ ॥  
सर्वरत्नप्रधानस्त्वं सर्वरत्नाकराकर  ।  
सर्वामरप्रधानेश गृहाणार्घं नमोऽस्तु ते  ।  
इति अर्वमन्त्र  ॥ २२०.३० ॥  
पितृदेवमनुष्यांश्च सन्तर्प्य तदनन्तरम्  ।  
उत्तीर्य तीरे तस्यैव पञ्चभिर्द्विजपुङ्गवैः  ॥ २२०.३१ ॥  
श्राद्धं समाचरेत्पश्चाल्लोकपालानुरूपिभिः  ।  
कृत्वाग्रे लोकपालांस्तु प्रतिष्ठाप्य यथाविधि  ॥ २२०.३२ ॥  
सम्पूज्य च यथान्यायं तानेव ब्राह्मणैः सह  ।  
सुकृतं दुष्कृतं पश्चात्तेभ्यः सर्वं निवेदयेत् ॥ २२०.३३ ॥  
बाल्यात्प्रभृति यत्पापं कृतं वार्धकयौवने  ।  
प्रख्यापयित्वा तेभ्योऽग्रे लोकपालान्निमन्त्रयेत् ॥ २२०.३४ ॥  
बाल्यात्प्रभृति यत्किञ्चित्कृतमा जन्मतोऽशुभम्  ।  
विप्रेभ्यः कथितं सर्वं तत्सान्निध्यं स्थितेषु मे  ॥ २२०.३५ ॥  
इत्युक्त्वा स लुठेत्पश्चात्तेभ्योऽग्रेण च सम्मुखम्  ।  
अनुमान्य च तान्पञ्च पश्चात्स्नानं समाचरेत् ॥ २२०.३६ ॥  
श्राद्धं च कार्यं विधिवत्पितृभ्यो नृपसत्तम  ।  
एवं कृते नृपश्रेष्ठ सर्वपापक्षयो भवेत् ॥ २२०.३७ ॥  
जिज्ञासार्थं तु यः कश्चिदात्मानं ज्ञातुमिच्छति  ।  
शुभाशुभं च यत्कर्म तस्य निष्ठामिमां शृणु  ॥ २२०.३८ ॥  
स्नात्वा तत्र महातीर्थे लुठमानो व्रजेन्नरः  ।  
पापकर्मान्यतो याति धर्मकर्मा व्रजेन्नदीम्  ॥ २२०.३९ ॥  
पापकर्मा ततो ज्ञात्वा पापं मे पूर्वसञ्चितम्  ।  
स्नात्वा तीर्थवरे तस्मिन्दानं दद्याद्यथाविधि  ॥ २२०.४० ॥  
लोटणेश्वरमभ्यर्च्य सर्वपापैः प्रमुच्यते  ।  
अवक्रगमनं गत्वा मुच्यते सर्वपातकैः  ॥ २२०.४१ ॥  
तस्मात्सर्वप्रयत्नेन ज्ञात्वैवं नृपसत्तम  ।  
स्नातव्यं मानवैस्तत्र यत्र सन्निहितो हरः  ॥ २२०.४२ ॥  
एवं स्नात्वा विधानेन ब्राह्मणान् वेदपारगान्  ।  
पूजयेत्पृथिवीपाल सर्वपापोपशान्तये  ॥ २२०.४३ ॥  
एवं गुणविशिष्टं हि तत्तीर्थं नृपसत्तम  ।  
तस्य तीर्थस्य माहात्म्यं शृणुष्वैकमना नृप  ॥ २२०.४४ ॥  
तत्र तीर्थे नरः स्नात्वा सन्तर्प्य पितृदेवताः  ।  
श्राद्धं यः कुरुते तत्र पित्ःणां भक्तिभावितः  ॥ २२०.४५ ॥  
दानं ददाति विप्रेभ्यो गोभूतिलहिरण्यकम्  ।  
षष्टिवर्षसहस्राणि कोटिर्वर्षशतानि च  ॥ २२०.४६ ॥  
विमानवरमारूढः स्वर्गलोके महीयते  ।  
नर्मदासर्वतीर्थेभ्यः स्नाने दाने च यत्फलम्  ॥ २२०.४७ ॥  
तत्फलं समवाप्नोति रेवासागरसङ्गमे  ।  
सुवर्णं रजतं ताम्रं मणिमौक्तिकभूषणम्  ॥ २२०.४८ ॥  
गोवृषं च महीं धान्यं तत्र दत्त्वाक्षयं फलम्  ।  
शुभस्याप्यशुभस्यापि तत्र तीर्थे न संशयः  ॥ २२०.४९ ॥  
तत्र तीर्थे नरः कश्चित्प्राणत्यागं युधिष्ठिर  ।  
करोति भक्त्या विधिवत्तस्य पुण्यफलं शृणु  ॥ २२०.५० ॥  
कोटिवर्षं तु वर्षाणां क्रीडित्वा शिवमन्दिरे  ।  
वेदवेदाङ्गविद्विप्रो जायते विमले कुले  ॥ २२०.५१ ॥  
पुत्रपौत्रसमृद्धोऽसौ धनधान्यसमन्वितः  ।  
सर्वव्याधिविनिर्मुक्तो जीवेच्च शरदांशतम्  ॥ २२०.५२ ॥  
अपि द्वादशयात्रासु सोमनाथे यदर्चिते  ।  
कार्त्तिक्यां कृत्तिकायोगे तत्पुण्यं लोटणेश्वरे  ॥ २२०.५३ ॥  
गया गङ्गा कुरुक्षेत्रे नैमिषे पुष्करे तथा  ।  
तत्पुण्यं लभते पार्थ लोटणेश्वरदर्शनात् ॥ २२०.५४ ॥  
यः शृणोति नरो भक्त्या पठ्यमानमिदं शुभम्  ।  
सर्वपापविनिर्मुक्तो रुद्रलोकं स गच्छति  ॥ २२०.५५ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे लोटणेश्वरतीर्थमाहात्म्यवर्णनं नाम विंशत्युत्तरद्विशततमोऽध्यायः ॥  


ऋKV अध्याय २२१  

श्रीमार्कण्डेय उवाच -  
ततो गच्छेत्तु राजेन्द्र रेवाया दक्षिणे तटे  ।  
क्रोशद्वयान्तरे तीर्थं मतृतीर्थादनुत्तमम्  ॥ २२१.१ ॥  
नाम्ना हंसेश्वरं पुण्यं वैमनस्यविनाशनम्  ।  
कश्यपस्य कुले जातो हंसो दाक्षायणीसुतः  ॥ २२१.२ ॥  
ब्रह्मणो वाहनं जातः पुरा तप्त्वा तपो महत् ।  
सैकदा विधिनिर्देशं विना वैयग्र्यमास्थितः  ॥ २२१.३ ॥  
अभिभूतः शिवगणैः प्रणनाश युधिष्ठिर  ।  
दक्षयज्ञप्रमथने कान्दिशीको विधिं विना  ॥ २२१.४ ॥  
ब्रह्मणा संसृतोऽप्याशु नायाति स यदा खगः  ।  
तदा तं शप्तवान्ब्रह्मा पातयामास वै पदात् ॥ २२१.५ ॥  
ततः स शप्तमात्मानं मत्वा हंसस्त्वरान्वितः  ।  
पितामहमुपागम्य प्रणिपत्येदमब्रवीत् ॥ २२१.६ ॥  

हंस उवाच -  
तिर्यग्योनिसमुत्पन्नं भवाञ्छप्तुं न चार्हति  ।  
स्वभाव एव तिर्यक्षु विवेकविकलं मनः  ॥ २२१.७ ॥  
तथापि देव पापोऽस्मि यदहं स्वामिनं त्यजे  ।  
किं तु धावद्भिरत्युग्रैर्गणैः शार्वैः पितामह  ।  
सहसाहं भयाक्रान्तस्त्रस्तस्त्यक्त्वा पलायितः  ॥ २२१.८ ॥  
अद्यापि भयमेवाहं पश्यन्नस्मि विभो पुरः  ।  
तेन स्मृतोऽपि भवता नाव्रजं भवदन्तिके  ॥ २२१.९ ॥  

श्रीमार्कण्डेय उवाच -  
इति ब्रुवन्नेव हि धातुरग्रे हंसः श्वसत्यक्षिपूज्यः सुदीनः  ।  
तिर्यञ्चं मां पापिनं मूढबुद्धिं प्रभो पुरः पतितं पाहि पाहि  ॥ २२१.१० ॥  
एको देवस्त्वं हि सर्गस्य कर्ता नानाविधं सृष्टमेतत्त्वयैव  ।  
अहं सृष्टस्त्वीदृशो यत्त्वया वै सोऽयं दोषो धातरद्धा तवैव  ॥ २२१.११ ॥  
शापस्य वानुग्रहस्यापि शक्तस्त्वत्तो नान्यः शरणं कं व्रजामि  ।  
सेवाधर्माद्विच्युतं दासभूतं चपेटैर्हन्तव्यं वै तात मां त्राहि भक्तम्  ॥ २२१.१२ ॥  
विद्याविद्ये त्वत्त एवाविरास्तां धर्माधर्मौ सदसद्द्युर्निशे च  ।  
नानाभावाञ्जगतस्त्वं विधत्सेस्तं त्वामेकं शरणं वै प्रपद्ये  ॥ २२१.१३ ॥  
एकोऽसि बहुरूपोऽसि नानाचित्रैककर्मतः  ।  
निष्कर्माखिलकर्मासि त्वामतः शरणं व्रजे  ॥ २२१.१४ ॥  
नमोनमो वरेण्याय वरदाय नमोनमः  ।  
नमो धात्रे विधात्रे च शरण्याय नमोनमः  ॥ २२१.१५ ॥  
शिक्षाक्षरवियुक्तेयं वाणी मे स्तौति किं विभो  ।  
का शक्तिः किं परिज्ञानमिदमुक्तं क्षमस्व मे  ॥ २२१.१६ ॥  

श्रीमार्कण्डेय उवाच -  
एवं वदति हंसे वै ब्रह्मा प्राह प्रसन्नधीः  ।  
शिक्षा दत्ता तवैवेयं मा विषादं कृथाः खग  ॥ २२१.१७ ॥  
तपसा शोधयात्मानं यथा शापान्तमाप्नुयाः  ।  
रेवासेवां कुरु स्नात्वा स्थापयित्वा महेश्वरम्  ।  
अचिरेणैव कालेन ततः संस्थानमाप्स्यसि  ॥ २२१.१८ ॥  
यच्चेष्ट्वा बहुभिर्यज्ञैः समाप्तवरदक्षिणैः  ।  
गोस्वर्णकोटिदानैश्च तत्फलं स्थापिते शिवे  ॥ २२१.१९ ॥  
ब्रह्मघ्नो वा सुरापो वा स्वर्णहृद्गुरुतल्पगः  ।  
रेवातीरे शिवं स्थाप्य मुच्यते सर्वपातकैः  ॥ २२१.२० ॥  
तस्माद्भर्गसरित्तीरे स्थापयित्वा त्रियम्बकम्  ।  
वियुक्तः सर्वदोषैस्त्वं यास्यसे पदमुत्तमम्  ॥ २२१.२१ ॥  
एवमुक्तः स विधिना हृष्टतुष्टः खगोत्तमः  ।  
तथेत्युक्त्वा जगामाशु नर्मदातीरमुत्तमम्  ॥ २२१.२२ ॥  
तपस्तप्त्वा कियत्कालं स्थापयामास शङ्करम्  ॥ २२१.२३ ॥  
स्वनाम्ना भरतश्रेष्ठ हंसेश्वरमनुत्तमम्  ।  
पूजयित्वा परं स्थानं प्राप्तवान्खगसत्तमः  ॥ २२१.२४ ॥  
तत्र हंसेश्वरे तीर्थे गत्वा स्नात्वा युधिष्ठिर  ।  
पूजयेत्परमेशानं स पापैः परिमुच्यते  ॥ २२१.२५ ॥  
स्तुवन्नेकमना देवं न दैन्यं प्राप्नुयात्क्वचित् ।  
श्राद्धं दीपप्रदानं च ब्राह्मणानां च भोजनम्  ।  
दत्त्वा शक्त्या नृपश्रेष्ठ स्वर्गलोके महीयते  ॥ २२१.२६ ॥  
त्रिकालमेककालं वा यो भक्त्या पूजयेच्छिवम्  ।  
नवप्रसूतां धेनुं च दत्त्वा पार्थ द्विजोत्तमे  ।  
षष्टिवर्षसहस्राणि शिवलोके महीयते  ॥ २२१.२७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे हंसेश्वरतीर्थमाहात्म्यवर्णनं नामैकविंशदधिकद्विशततमोऽध्यायः ॥  


ऋKV अध्याय २२२  

श्रीमार्कण्डेय उवाच -  
ततः क्रोशान्तरे गच्छेत्तिलादं तीर्थमुत्तमम्  ।  
तिलप्राशनकृद्यत्र जाबालिः शुद्धिमाप्तवान्  ॥ २२२.१ ॥  
पितृमातृपरित्यागी भ्रातुर्भार्याभिलाषकृत् ।  
पुत्रविक्रयकृत्पापश्छलकृद्गुरुणा सह  ॥ २२२.२ ॥  
एवं दोषसमाविष्टो यत्र यत्रापि गच्छति  ।  
तत्र तत्रापि धिक्कारं लभते सत्सु भारत  ।  
न कोऽपि सङ्गतिं धत्ते तेन सार्द्धं सभास्वपि  ॥ २२२.३ ॥  
इति लज्जान्वितो विप्रः काले न महता नृप  ।  
चिन्तामवाप महतीमगतिज्ञो हि पावने  ॥ २२२.४ ॥  
चकार सर्वतीर्थानि रेवां चाप्यवगाहयत् ॥ २२२.५ ॥  
अणिवापान्तमासाद्य दक्षिणे नर्मदातटे  ।  
तस्थौ यत्र व्रती पार्थ जाबालिः प्राशयंस्तिलान्  ॥ २२२.६ ॥  
तिलैरेकाशनं कुर्वंस्तथैवैकान्तराशनम्  ।  
त्र्यहषड्द्वादशाहाशी पक्षमासाशनस्तथा  ॥ २२२.७ ॥  
कृच्छ्रचान्द्रायणादीनि व्रतानि च तिलैरपि  ।  
तिलादत्वमनुप्राप्तो ह्यब्दद्वासप्ततिं क्रमात् ॥ २२२.८ ॥  
कालेन गच्छता तस्य प्रसन्नोऽभवदीश्वरः  ।  
प्रादादिहामुत्रिकीं तु शुद्धिं सालोक्यमात्मकम्  ॥ २२२.९ ॥  
तेन स स्थापितो देवः स्वनाम्ना भरतर्षभ  ।  
तिलादेश्वरसञ्ज्ञां च प्राप लोकादपि प्रभुः  ॥ २२२.१० ॥  
तदा प्रभृति विख्यातं तीर्थं पापप्रणाशनम्  ।  
तत्र तीर्थे नरः स्नात्वा चतुर्दश्यष्टमीषु च  ॥ २२२.११ ॥  
उपवासपरः पार्थ तथैव हरिवासरे  ।  
तिलहोमी तिलोद्वर्ती तिलस्नायी तिलोदकी  ॥ २२२.१२ ॥  
तिलदाता च भोक्ता च नानापापैः प्रमुच्यते  ।  
तिलैरापूरयेल्लिङ्गं तिलतैलेन दीपदः  ।  
रुद्रलोकमवाप्नोति पुनात्या सप्तमं कुलम्  ॥ २२२.१३ ॥  
तिलपिण्डप्रदानेन श्राद्धे नृपतिसत्तम  ।  
विकर्मस्थाश्च गच्छन्ति गतिमिष्टां हि पूर्वजाः  ॥ २२२.१४ ॥  
स्वर्गलोकस्थिताः श्राद्धैर्ब्राह्मणानां च भोजनैः  ।  
अक्षयां तृप्तिमासाद्य मोदन्ते शाश्वतीः समाः  ॥ २२२.१५ ॥  
पितुः कुलं मातृकुलं तथा भार्याकुलं नृप  ।  
कुलत्रयं समुद्धृत्य स्वर्गं नयति वै नरः  ॥ २२२.१६ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तिलादेश्वरतीर्थमाहात्म्यवर्णनं नाम द्वाविंशदधिकद्विशततमोऽध्यायः ॥  


ऋKV अध्याय २२३  

मार्कण्डेय उवाच -  
ततः क्रोशान्तरे पार्थ वासवं तीर्थमुत्तमम्  ।  
वसुभिः स्थापितं तत्र स्थित्वा वै द्वादशाब्दकम्  ॥ २२३.१ ॥  
धरो ध्रुवश्च सोमश्च आपश्चैवानिलोऽनलः  ।  
प्रत्यूषश्च प्रभासश्च वसवोऽष्टाविमे पुरा  ॥ २२३.२ ॥  
पितृशापपरिक्लिष्टा गर्भवासाय भारत  ।  
नार्मदं तीर्थमासाद्य तपश्चक्रुर्यतेन्द्रियाः  ॥ २२३.३ ॥  
आराधयन्तः परमं भवानीपतिमव्यम्  ।  
द्वादशाब्दानि राजेन्द्र ततस्तुष्टो महेश्वरः  ॥ २२३.४ ॥  
प्रत्यक्षः प्रददौ तेभ्यस्त्वभीष्टं वरमुत्तमम्  ।  
ततः स्वनाम्ना संस्थाप्य वसवस्तं महेश्वरम्  ।  
जग्मुराकाशमाविश्य प्रसन्ने सति शङ्करे  ॥ २२३.५ ॥  
ततः प्रभृति विख्यातं तीर्थं तद्वासवाह्वयम्  ।  
तस्मिंस्तीर्थे महाराज यो भक्त्या पूजयेच्छिवम्  ।  
यथालब्धोपहारैश्च दीपं दद्यात्प्रयत्नतः  ॥ २२३.६ ॥  
शुक्लपक्षे तदाष्टम्यां प्रत्यहं वापि शक्तितः  ।  
अष्टौ वर्षसहस्राणि स वसेच्छिवसन्निधौ  ॥ २२३.७ ॥  
ततः शिवालयं याति गर्भवासं न पश्यति  ।  
पुष्पैर्वा पल्लवैर्वापि फलैर्धान्यैस्तथापि वा  ॥ २२३.८ ॥  
पूजयेद्देवमीशानं स दैन्यं नाप्नुयात्क्वचित् ।  
सर्वशोकविनिर्मुक्तः स्वर्गलोके महीयते  ॥ २२३.९ ॥  
एकाहमपि कौन्तेय यो वसेद्वासवेश्वरे  ।  
पापराशिं विनिर्धूय भानुवद्दिवि मोदते  ॥ २२३.१० ॥  
विप्रांश्च भोजयेद्भक्त्या दद्याद्वासांसि दक्षिणाम्  ॥ २२३.११ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे वासवेश्वरतीर्थमाहात्म्यवर्णनं नाम त्रयोविंशत्यधिकद्विशततमोऽध्यायः ॥  


ऋKV अध्याय २२४  

मार्कण्डेय उवाच -  
ततः क्रोशान्तरे पार्थ तीर्थं कोटीश्वरं परम्  ।  
यत्र स्नानं च दानं च जपहोमार्चनादिकम्  ।  
भक्त्या कृतं नरैस्तत्र सर्वं कोटिगुणं भवेत् ॥ २२४.१ ॥  
तत्र देवाः सगन्धर्वा ऋषयः सिद्धचारणाः  ।  
जलधिं प्रतिगच्छन्ति नर्मदां वीक्षितुं किल  ॥ २२४.२ ॥  
मिलिताः कोटिशो राजन्रेवासागरसङ्गमे  ।  
विनोदमतुलं दृष्ट्वा रेवार्णवसमागमे  ॥ २२४.३ ॥  
स्नात्वा शिवं च संस्थाप्य पूजयित्वा महेश्वरम्  ।  
कोटीश्वराभिधानं तु स्वस्वभक्त्या विधानतः  ॥ २२४.४ ॥  
कोटीतीर्थे परां सिद्धिं सम्प्राप्ताः सर्वतोषणात् ।  
तेन तत्पुण्यमतुलं सर्वतीर्थेषु चोत्तमम्  ॥ २२४.५ ॥  
तत्र तीर्थे तु यत्किञ्चिच्छुभं वा यदि वाशुभम्  ।  
क्रियते नृपशार्दूल सर्वं कोटिगुणं भवेत् ॥ २२४.६ ॥  
तत्र तीर्थे तु मार्गस्था ये केचिदृषिसत्तमाः  ।  
सिद्धामृतपदं यान्ति पितृलोकं तथोत्तमम्  ॥ २२४.७ ॥  
उत्तरे नर्मदातीरे दक्षिणे चाश्रिताश्च ये  ।  
देवलोकं गतास्तत्र इति मे निश्चिता मतिः  ॥ २२४.८ ॥  
बिल्वार्कपुष्पैर्धत्तूरकुशकाशप्रसूनकैः  ।  
ऋतूद्भवैस्तथान्यैश्च पूजयित्वा महेश्वरम्  ॥ २२४.९ ॥  
नानोपचारैर्विधिवन्मन्त्रपूर्वं युधिष्ठिर  ।  
धूपदीपार्धनैवेद्यैस्तोषयित्वा च धूर्जटिम्  ॥ २२४.१० ॥  
शिवलोकमवाप्नोति यावदिन्द्राश्चतुर्दश  ।  
पौषकृष्णाष्टमीयोगे विशेषः पूजने स्मृतः  ॥ २२४.११ ॥  
नित्यं च नृपतिश्रेष्ठ चतुर्दश्यष्टमीषु च  ।  
शिवमभ्यर्च्य विप्रांश्च भोजयेद्भक्तितो वरान्  ॥ २२४.१२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे कोटीश्वरतीर्थमाहात्म्यवर्णनं नाम चतुर्विंशत्यधिकद्विशततमोऽध्यायः ॥  


ऋKV अध्याय २२५  

श्रीमार्कण्डेय उवाच -  
ततः क्रोशान्तरे गच्छेदलिकातीर्थमुत्तमम्  ।  
अलिका नाम गान्धर्वी कुशीला कुटिलाशया  ॥ २२५.१ ॥  
चित्रसेनस्य दौहित्री विद्यानन्दमृषिं गता  ।  
वव्रे ते स्वीकृता तेन दशवर्षाणि तं श्रिता  ॥ २२५.२ ॥  
पतिं जघान तं सुप्तं कस्मिंश्चित्कारणान्तरे  ।  
गत्वा निवेदयामास पितरं रत्नवल्लभम्  ॥ २२५.३ ॥  
पित्रा मात्रा च सन्त्यक्ता बहुभिर्भर्त्सिता नृप  ।  
गर्भघ्नी त्वं पतिघ्नी त्वमिति दर्शय मा मुखम्  ॥ २२५.४ ॥  
ब्रह्मघ्नी याहि पापिष्ठे परित्यक्ता गृहाद्व्रज  ॥ २२५.५ ॥  

मार्कण्डेय उवाच -  
इति दुःखान्विता मूढा ताभ्यां निर्भर्त्सिता सती  ।  
तनुं त्यक्तुं मनश्चक्रे प्राप्य तीर्थान्तरं क्वचित् ॥ २२५.६ ॥  
सम्पृच्छ्यमाना तीर्थानि ब्राह्मणेभ्यो युधिष्ठिर  ।  
श्रुत्वा पापहरं तीर्थं रेवासागरसङ्गमे  ॥ २२५.७ ॥  
तत्र पार्थ तपश्चक्रे निराहारा जितव्रता  ।  
कृच्छ्रातिकृच्छ्रपाराकमहासान्तपनादिभिः  ॥ २२५.८ ॥  
चान्द्रायणैर्ब्रह्मकूर्चैः कर्शयामास वै तनुम्  ।  
एवं वर्षशतं सार्द्धं व्यतीतं तपसा नृप  ॥ २२५.९ ॥  
तस्या विशुद्धिमिच्छन्त्याः शिवध्यानार्चनादिभिः  ।  
ततः कतिपयाहोभिस्तस्या ज्ञात्वा हठं परम्  ।  
परितुष्टः शिवः प्राह पार्वत्या परिचोदितः  ॥ २२५.१० ॥  

ईश्वर उवाच -  
पुत्रि मा साहसं कार्षीः शुद्धदेहासि साम्प्रतम्  ।  
तुष्टोऽहं तपसा तेऽद्य वरं वरय वाञ्छितम्  ॥ २२५.११ ॥  

अलिकोवाच -  
यदि तुष्टोऽसि देवेश वरार्हा यद्यहं मता  ।  
नानापापाग्नितप्ताया देहि शुद्धिं परां मम  ॥ २२५.१२ ॥  
त्वं मे नाथो ह्यनाथायास्त्वमेव जगतां गुरुः  ।  
दीनानाथसमुद्धर्ता शरण्यः सर्वदेहिनाम्  ॥ २२५.१३ ॥  

ईश्वर उवाच -  
त्वं भद्रे शुद्धदेहासि मा किञ्चिदनुशोचिथाः  ।  
स्वनाम्ना स्थापयित्वेह मां ततः स्वर्गमेष्यसि  ॥ २२५.१४ ॥  
इत्युक्त्वा देवदेवेशस्तत्रैवान्तरधीयत  ।  
अलिकापि ततो भक्त्या स्नात्वा संस्थाप्य शङ्करम्  ॥ २२५.१५ ॥  
दत्त्वा दानं च विप्रेभ्यो लोकमाप महोत्कटम्  ।  
पितरं च समासाद्य मातरं च युधिष्ठिर  ॥ २२५.१६ ॥  
तैश्च सम्मानिता प्रीत्या बन्धुभिः सालिका ततः  ।  
विमानवरमारूढा दिव्यमालान्विता नृप  ॥ २२५.१७ ॥  
गौरीलोकमनुप्राप्तसखित्वेऽद्यापि मोदते  ।  
ततः प्रभृति तत्पार्थ विख्यातमलिकेश्वरम्  ॥ २२५.१८ ॥  
तत्र तीर्थे तु या नारी पुरुषो वा युधिष्ठिर  ।  
स्नात्वा सम्पूजयेद्भक्त्या महादेवमुमायुतम्  ॥ २२५.१९ ॥  
स पापैर्विविधैर्मुक्तो लोकमाप्नोति शाङ्करम्  ।  
मानसं वाचिकं पापं कायिकं यत्पुरा कृतम्  ॥ २२५.२० ॥  
सर्वं तद्विलयं याति भोजयित्वा द्विजान्सदा  ।  
दीपं दत्त्वा च देवाग्रे न रोगैः परिभूयते  ॥ २२५.२१ ॥  
धूपपात्रं विमानं च घण्टां कलशमेव च  ।  
दत्त्वा देवाय राजेन्द्र शाक्रं लोकमवाप्नुयात् ॥ २२५.२२ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रेवासागरसङ्गमेऽलिकेश्वरतीर्थमाहात्म्यवर्णनं नाम पञ्चविंशत्यधिकद्विशततमोऽध्यायः ॥  


ऋKV अध्याय २२६  

मार्कण्डेय उवाच -  
ततः क्रोशान्तरे पुण्यं तीर्थं तद्विमलेश्वरम्  ।  
यत्र स्नानेन दानेन जपहोमार्चनादिभिः  ॥ २२६.१ ॥  
विमलेश्वरमाराध्य यो यदिच्छेत्स तल्लभेत् ।  
स्वर्गलाभादिकं वापि पार्थिवं वा यथेप्सितम्  ॥ २२६.२ ॥  
पुरा त्रिशिरसं हत्वा त्वष्टुः पुत्रं शतक्रतुः  ।  
यस्य तीर्थस्य माहात्म्याद्वैमल्यं परमं गतः  ॥ २२६.३ ॥  
यत्र वेदनिधिर्विप्रो महत्तप्त्वा तपः पुरा  ।  
नानाकर्ममलैः क्षीणैर्विमलोऽभवदर्कवत् ॥ २२६.४ ॥  
महादेवप्रसादेन सोमवत्प्रियदर्शनः  ।  
पुरा भानुमतीं भानुः सुतां स्मरशरार्दितः  ॥ २२६.५ ॥  
चकमे तेन दोषेण कुष्ठरोगार्दितोऽभवत् ।  
स चाप्यत्र तपस्तप्त्वा विमलत्वमुपागतः  ॥ २२६.६ ॥  
महादेवेन तुष्टेन स्वस्थानं मुदितोऽभजत् ।  
तथैव च पुरा पार्थ विभाण्डकसुतो मुनिः  ॥ २२६.७ ॥  
योगिसङ्गं वने प्राप्य पुरे च नृपतेस्तथा  ।  
राजसंसर्गदोषाद्वै मालिन्यं परमात्मनः  ॥ २२६.८ ॥  
विचारयन्नभ्युपेत्य रेवासागरसङ्गमम्  ।  
शान्तया भार्यया सार्द्धं तप्त्वा द्वादशवत्सरान्  ॥ २२६.९ ॥  
कृच्छ्रचान्द्रायणैर्देवं तोषयंस्त्र्यम्बकं मुनिः  ।  
महादेवेन तुष्टेन सोऽपि वैमल्यमाप्तवान्  ॥ २२६.१० ॥  
शर्वाण्या प्रेरितः शर्वः पुरा दारुवने नृप  ।  
मोहनान्मुनिपत्नीनां स्वं दीक्ष्य विमलं किल  ॥ २२६.११ ॥  
विचार्य परमस्थानं नर्मदोदधिसङ्गमम्  ।  
तत्र स्थित्वा महाराज तपस्तप्त्वा सहोमया  ॥ २२६.१२ ॥  
विमलोऽसौ यतो जातस्तेनासौ विमलेश्वरः  ।  
तेन नाम्ना स्वयं तस्थौ लोकानां हितकाम्यया  ॥ २२६.१३ ॥  
ततस्तिलोत्तमां सृष्ट्वा ब्रह्मा लोकपितामहः  ।  
प्रजानाथोऽपि तां सृष्ट्वा दृष्ट्वाग्रे सुमनोहराम्  ॥ २२६.१४ ॥  
भावियोगबलाक्रान्तः स तस्यामभिकोऽभवत् ।  
तेन वीक्ष्य सदोषत्वं रेवातीरद्वयं श्रितः  ॥ २२६.१५ ॥  
तीर्थान्यनुसरन्मौनी त्रिस्नायी संस्मरञ्छिवम्  ।  
रेवार्णवसमायोगे स्नात्वा सम्पूज्य शङ्करम्  ।  
कालेनाल्पेन राजर्षे ब्रह्माप्यमलतां गतः  ॥ २२६.१६ ॥  
एवमन्येऽपि बहुशो देवर्षिनृपसत्तमाः  ।  
त्यक्त्वा दोषमलं तत्र विमला बहवोऽभवन्  ॥ २२६.१७ ॥  
तथा त्वमपि राजेन्द्र तत्र स्नात्वा शिवार्चनात् ।  
अमलोऽपि विशेषेण वैमल्यं प्राप्स्यसे परम्  ॥ २२६.१८ ॥  
तत्र स्नात्वा नरो नारी पूजयित्वा महेश्वरम्  ।  
पापदोषविनिर्मुक्तो ब्रह्मलोके महीयते  ॥ २२६.१९ ॥  
तत्रोपवासं यः कृत्वा पश्येत विमलेश्वरम्  ।  
अष्टम्यां च चतुर्दश्यां सर्वपर्वसु पार्थिव  ॥ २२६.२० ॥  
सप्तजन्मकृतं पापं हित्वा याति शिवालयम्  ।  
श्राद्धं कृत्वा विधानेन पित्ःणामनृणी भवेत् ।  
ब्राह्मणान् भोजयेच्छक्त्या तेभ्यो दद्याच्च दक्षिणाम्  ॥ २२६.२१ ॥  
यद्यदिष्टतमं लोके यच्चैवात्महितं गृहे  ।  
तत्तद्गुणवते देयं तत्रैवाक्षयमिच्छता  ।  
स्वर्णधान्यानि वासांसि छत्रोपानत्कमण्डलुम्  ॥ २२६.२२ ॥  
गृहं देवस्य वै शक्त्या कृत्वा स्याद्भुवि भूपतिः  ।  
गीतनृत्यकथाभिश्च तोषयेत्परमेश्वरम्  ॥ २२६.२३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे विमलेश्वरतीर्थमाहात्म्यवर्णनं नाम षड्विंशत्यधिकद्विशततमोऽध्यायः ॥  


ऋKV अध्याय २२७  

मार्कण्डेय उवाच -  
एतानि तव सङ्क्षेपात्प्राधान्यात्कथितानि च  ।  
न शक्तो विस्तराद्वक्तुं सङ्ख्यां तीर्थेषु पाण्डव  ॥ २२७.१ ॥  
एषा पवित्रा विमला नदी त्रैलोक्यविश्रुता  ।  
नर्मदा सरितां श्रेष्ठा महादेवस्य वल्लभा  ॥ २२७.२ ॥  
मनसा संस्मरेद्यस्तु नर्मदां सततं नृप  ।  
चान्द्रायणशतस्याशु लभते फलमुत्तमम्  ॥ २२७.३ ॥  
अश्रद्दधानाः पुरुषा नास्तिकाश्चात्र ये स्थिताः  ।  
पतन्ति नरके घोरे प्राहैवं परमेश्वरः  ॥ २२७.४ ॥  
नर्मदां सेवते नित्यं स्वयं देवो महेश्वरः  ।  
तेन पुण्या नदी ज्ञेया ब्रह्महत्यापहारिणी  ॥ २२७.५ ॥  
इयं माहेश्वरी गङ्गा महेश्वरतनूद्भवा  ।  
प्रोक्ता दक्षिणगङ्गेति भारतस्य युधिष्ठिर  ॥ २२७.६ ॥  
जाह्नवी वैष्णवी गङ्गा ब्राह्मी गङ्गा सरस्वती  ।  
इयं माहेश्वरी गङ्गा रेवा नास्त्यत्र संशयः  ॥ २२७.७ ॥  
यथा हि पुरुषे देवस्त्रैमूर्तत्वमुपाश्रितः  ।  
ब्रह्मविष्णुमहेशाख्यं न भेदस्तत्र वै यथा  ।  
तथा सरित्त्रये पार्थ भेदं मनसि मा कृथाः  ॥ २२७.८ ॥  
कोटिशो ह्यत्र तीर्थानि लक्षशश्चापि भारत  ।  
तथा सहस्रशो रेवातीरद्वयगतानि तु  ॥ २२७.९ ॥  
वृक्षान्तरिक्षसंस्थानि जलस्थलगतानि च  ।  
कः शक्तस्तानि निर्णेतुं वागीशो वा महेश्वरः  ॥ २२७.१० ॥  
स्मरणाज्जन्मजनितं दर्शनाच्च त्रिजन्मजम्  ।  
सप्तजन्मकृतं नश्येत्पापं रेवावगाहनात् ॥ २२७.११ ॥  
देवकार्यं कृतं तेन अग्नयो विधिवद्धुताः  ।  
वेदा अधीताश्चत्वारो येन रेवावगाहिता  ॥ २२७.१२ ॥  
प्राधान्याच्चापि सङ्क्षेपात्तीर्थान्युक्तानि ते मया  ।  
न शक्यो विस्तरः पार्थ श्रोतुं वक्तुं च वै मया  ॥ २२७.१३ ॥  

युधिष्ठिर उवाच -  
विधानं च यमांश्चैव नियमांश्च वदस्व मे  ।  
प्रायश्चित्तार्थगमने को विधिस्तं वदस्व मे  ॥ २२७.१४ ॥  

श्रीमार्कण्डेय उवाच -  
साधु पृष्टं महाराज यच्छ्रेयः पारलौकिकम्  ।  
शृणुष्वावहितो भूत्वा यथाज्ञानं वदामि ते  ॥ २२७.१५ ॥  
अध्रुवेण शरीरेण ध्रुवं कर्म समाचरेत् ।  
अवश्यमेव यास्यन्ति प्राणाः प्राघूर्णिका इव  ॥ २२७.१६ ॥  
दानं वित्तादृतं वाचः कीर्तिधर्मौ तथा ख्युषः  ।  
परोपकरणं कायादसारात्सारमुद्धरेत् ॥ २२७.१७ ॥  
अस्मिन्महामोहमये कटाहे सूर्याग्निना रात्रिदिवेन्धनेन  ।  
मासर्तुदर्वीपरिघट्टनेन भूतानि कालः पचतीति वार्ता  ॥ २२७.१८ ॥  
ज्ञात्वा शास्त्रविधानोक्तं कर्म कर्तुमिहार्हसि  ।  
नायं लोकोऽस्ति न परो न सुखं संशयात्मनः  ॥ २२७.१९ ॥  
मन्त्रे तीर्थे द्विजे देवे दैवज्ञे भेषजे गुरौ  ।  
यादृशी भावना यस्य सिद्धिर्भवति तादृशी  ॥ २२७.२० ॥  
अश्रद्धया हुतं दत्तं तपस्तप्तं कृतं च यत् ।  
असदित्युच्यते पार्थ न च तत्प्रेत्य नो इह  ॥ २२७.२१ ॥  
यः शास्त्रविधिमुत्सृज्य वर्तते कामकारतः  ।  
न स सिद्धिमवाप्नोति न सुखं न परां गतिम्  ॥ २२७.२२ ॥  
सन्तीह विविधोपाया नृणां देहविशोधनाः  ।  
तीर्थसेवासमं नास्ति स्वशरीरस्य शोधनम्  ॥ २२७.२३ ॥  
कृच्छ्रचान्द्रायणाद्यैर्वा द्वितीयं तीर्थसेवया  ।  
यदा तीर्थं समुद्दिश्य प्रयाति पुरुषो नृप  ।  
तदा देवाश्च पितरस्तं व्रजन्त्यनु खेचराः  ॥ २२७.२४ ॥  
परमा मोदपूर्णास्ते प्रयान्त्यस्यानुयायिनः  ।  
कृत्वाभ्युदयिकं श्राद्धं समापृच्छय तु देवताम्  ॥ २२७.२५ ॥  
इष्टबन्धूंश्च विष्णुं च शङ्करं सगणेश्वरम्  ।  
व्रजेद्द्विजाभ्यनुज्ञातो गृहीत्वा नियमानपि  ॥ २२७.२६ ॥  
एकाशनं ब्रह्मचर्यं भूशय्यां सत्यवादिताम्  ।  
वर्जनं च परान्नस्य प्रतिग्रहविवर्जनम्  ॥ २२७.२७ ॥  
वर्जयित्वा तथा द्रोहवञ्चनादि नृपोत्तम  ।  
साधुवेषं समास्थाय विनयेन विभूषितः  ॥ २२७.२८ ॥  
दम्भाहङ्कारमुक्तो यः स तीर्थफलमश्नुते  ।  
यस्य हस्तौ च पादौ च मनश्चैव सुसंयतम्  ॥ २२७.२९ ॥  
विद्या तपश्च कीर्तिश्च स तीर्थफलमश्नुते  ।  
अक्रोधनश्च राजेन्द्र सत्यशीलो दृढव्रतः  ॥ २२७.३० ॥  
आत्मोपमश्च भूतेषु स तीर्थफलमश्नुते  ।  
मुण्डनं चोपवासश्च सर्वतीर्थेष्वयं विधिः  ॥ २२७.३१ ॥  
वर्जयित्वा कुरुक्षेत्रं विशालां विरजां गयाम्  ।  
स्नानं सुरार्चनं चैव श्राद्धे वै पिण्डपातनम्  ॥ २२७.३२ ॥  
विप्राणां भोजनं शक्त्या सर्वतीर्थेष्वयं विधिः  ।  
प्रायश्चित्तनिमित्तं च यो व्रजेद्यतमानसः  ॥ २२७.३३ ॥  
तस्यापि च विधिं वक्ष्ये शृणु पार्थ समाहितः  ।  
एकाशनं ब्रह्मचर्यमक्षारलवणाशनम्  ॥ २२७.३४ ॥  
स्नात्वा तीर्थाभिगमनं हविष्यैकान्नभोजनम्  ।  
वर्जयेत्पतितालापं बहुभाषणमेव च  ॥ २२७.३५ ॥  
परीवादं परान्नं च नीचसङ्गं विवर्जयेत् ।  
व्रजेच्च निरुपानत्को वसानो वाससी शुचिः  ॥ २२७.३६ ॥  
सङ्कल्पं मनसा कृत्वा ब्राह्मणानुज्ञया व्रजेत् ।  
तीर्थे गत्वा तथा स्नात्वा कृत्वा चैव सुरार्चनम्  ॥ २२७.३७ ॥  
दुष्कर्मतो विमुक्तः स्यादनुतापी भवेद्यदि  ।  
वेदे तीर्थे च देवे च दैवज्ञे चौषधे गुरौ  ॥ २२७.३८ ॥  
यादृशी भावना यस्य सिद्धिर्भवति तादृशी  ।  
उक्ततीर्थफलानां च पुराणेषु स्मृतिष्वपि  ॥ २२७.३९ ॥  
अर्थवादभवां शङ्कां विहाय भरतर्षभ  ।  
कृत्वा विचारं शास्त्रोक्तं परिकल्प्य यथोचितम्  ॥ २२७.४० ॥  
कायेन कृच्छ्रचरणे ह्यशक्तानां विशुद्धये  ।  
ज्ञात्वा तीर्थाविशेषं हि प्रायश्चित्तं समाचरेत् ॥ २२७.४१ ॥  
तच्छृणुष्व महाराज नर्मदायां यथोचितम्  ।  
चतुर्विंशतिसङ्ख्येभ्यो योजनेभ्यो व्रजेन्नरः  ॥ २२७.४२ ॥  
चतुर्विंशतिकृच्छ्राणां फलमाप्नोति शोभनम्  ।  
अत ऊर्ध्वं योजनेषु पादकृच्छ्रमुदाहृतः  ॥ २२७.४३ ॥  
तन्मध्ये च महाराज यो व्रजेच्छुद्धिकाङ्क्षया  ।  
योजने योजने तस्य प्रायश्चित्तं विदुर्बुधाः  ॥ २२७.४४ ॥  
प्रणवाख्ये महाराज तथा रेवोरिसङ्गमे  ।  
भृगुक्षेत्रे तथा गत्वा फलं तद्द्विगुणं स्मृतम्  ॥ २२७.४५ ॥  
सङ्गमे देवनद्याश्च शूलभेदे नृपोत्तम  ।  
द्विगुणं पादहीनं स्यात्करजासङ्गमे तथा  ॥ २२७.४६ ॥  
एरण्डीसङ्गमे तद्वत्कपिलायाश्च सङ्गमे  ।  
केचित्त्रिगुणितं प्राहुः कुब्जारेवोत्थसङ्गमे  ॥ २२७.४७ ॥  
ओङ्कारे च महाराज तदपि स्यात्समञ्जसम्  ।  
सङ्गमेषु तथान्यासां नदीनां रेवया सह  ॥ २२७.४८ ॥  
प्राहुस्ते सार्धकृच्छ्रं वै फलं पूर्वं युधिष्ठिर  ।  
त्रिगुणं कृच्छ्रमाप्नोति रेवासागरसङ्गमे  ॥ २२७.४९ ॥  
कृच्छ्रं चतुर्गुणं प्रोक्तं शुक्लतीर्थे युधिष्ठिर  ।  
योजने योजने गत्वा चतुर्विंशतियोजनम्  ।  
तत्र तत्र वसेद्यस्तु सुचिरं नृवरोत्तम  ॥ २२७.५० ॥  
रेवासेवासमाचारः संयुक्तः शुद्धबुद्धिमान्  ।  
दम्भाहङ्काररहितः शुद्ध्यर्थं स विमुच्यते  ॥ २२७.५१ ॥  
इति ते कथितं पार्थ प्रायश्चित्तार्थलक्षणम्  ।  
रेवायात्राविधानं च गुह्यमेतद्युधिष्ठिर  ॥ २२७.५२ ॥  

युधिष्ठिर उवाच -  
योजनस्य प्रमाणं मे वद त्वं मुनिसत्तम  ।  
यज्ज्ञात्वा निश्चितं मे स्यान्मनःशुद्धेस्तु कारणम्  ॥ २२७.५३ ॥  

मार्कण्डेय उवाच -  
शृणु पाण्डव वक्ष्यामि प्रमाणं योजनस्य यत् ।  
तथा यात्राविशेषेण विशेषं कृच्छ्रसम्भवम्  ॥ २२७.५४ ॥  
तिर्यग्यवोदराण्यष्टावूर्ध्वा वा व्रीहयस्त्रयः  ।  
प्रमाणमङ्गुलस्याहुर्वितस्तिर्द्वादशाङ्गुला  ॥ २२७.५५ ॥  
वितस्तिद्वितयं हस्तश्चतुर्हस्तं धनुः स्मृतम्  ।  
स एव दण्डो गदितो विशेषज्ञैर्युधिष्ठिर  ॥ २२७.५६ ॥  
धनुःसहस्रे द्वे क्रोशश्चतुःक्रोशं च योजनम्  ।  
एतद्योजनमानं ते कथितं भरतर्षभ  ॥ २२७.५७ ॥  
येन यात्रां व्रजन् वेत्ति फलमानं निजार्जितम्  ।  
उक्तं कृच्छ्रफलं तीर्थे जलरूपे नृपोत्तम  ॥ २२७.५८ ॥  
यथाविशेषं ते वच्मि पूर्वोक्ते तत्र तत्र च  ।  
तन्मे शृणु महीपाल श्रद्दधानाय कथ्यते  ॥ २२७.५९ ॥  
यस्मिंस्तीर्थे हि यत्प्रोक्तं फलं कृच्छ्रादिकं नृप  ।  
तत्राप्युपोषणात्कृच्छ्रफलं प्राप्नोत्यथाधिकम्  ॥ २२७.६० ॥  
दिनजाप्याच्च लभते फलं कृच्छ्रस्य शक्तितः  ।  
तत्र विख्यातदेवेशं स्नात्वा दृष्ट्वाभिपूज्य च  ॥ २२७.६१ ॥  
प्रणम्य लभते पार्थ फलं कृच्छ्रभवं सुधीः  ।  
तीर्थे मुख्यफलं स्नानाद्द्वितीयं चाप्युपोषणात् ॥ २२७.६२ ॥  
तृतीयं ख्यातदेवस्य दर्शनाभ्यर्चनादिभिः  ।  
चतुर्थं जाप्ययोगेन देहशक्त्या त्वहर्निशम्  ॥ २२७.६३ ॥  
पञ्चमं सर्वतीर्थेषु कल्पनीयं हि दूरतः  ।  
तीरस्थो योजनादर्वाग्दशांशं लभते फलम्  ॥ २२७.६४ ॥  
उक्ततीर्थफलात्पार्थ नात्र कार्या विचारणा  ॥ २२७.६५ ॥  
उपवासेन सहितं महानद्यां हि मज्जनम्  ।  
अप्यर्वाग्योजनात्पार्थ दद्यात्कृच्छ्रफलं नृणाम्  ॥ २२७.६६ ॥  
षड्योजनवहा कुल्य नद्योऽल्पा द्वादशैव च  ।  
चतुर्विंशतिगा नद्यो महानद्यस्ततोऽधिकाः  ॥ २२७.६७ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तीर्थयात्रादिविधानविशेषकथनं नाम सप्तविंशत्यधिकद्विशततमोऽध्यायः ॥  


ऋKV अध्याय २२८  

युधिष्ठिर उवाच -  
परार्थं तीर्थयात्रायां गच्छतः कस्य किं फलम्  ।  
कियन्मात्रं मुनिश्रेष्ठ तन्मे ब्रूहि कृपानिधे  ॥ २२८.१ ॥  

मार्कण्डेय उवाच -  
परार्थं गच्छतस्तन्मे वदतः शृणु पार्थिव  ।  
यथा यावत्फलं तस्य यात्रादिविहितं भवेत् ॥ २२८.२ ॥  
उत्तमेनेह वर्णेन द्रव्यलोभादिना नृप  ।  
नाधमस्य क्वचित्कार्यं तीर्थयात्रादिसेवनम्  ॥ २२८.३ ॥  
धर्मकर्म महाराज स्वयं विद्वान्समाचरेत् ।  
शरीरस्याथवा शक्त्या अन्यद्वा कार्ययोगतः  ॥ २२८.४ ॥  
धर्मकर्म सदा प्रायः सवर्णेनैव कारयेत् ।  
पुत्रपौत्रादिकैर्वापि ज्ञातिभिर्गोत्रसम्भवैः  ॥ २२८.५ ॥  
श्रेष्ठं हि विहितं प्राहुर्धर्मकर्म युधिष्ठिर  ।  
तैरेव कारयेत्तस्मान्नोत्तमैर्नाधमैरपि  ॥ २२८.६ ॥  
अधमेन कृतं सम्यङ्न भवेदिति मे मतिः  ।  
उत्तमश्चाधमार्थे वै कुर्वन्दुर्गतिमाप्नुयात् ॥ २२८.७ ॥  
न शूद्राय मतिं दद्यान्नोच्छिष्टं न हविष्कृतम्  ।  
न चास्योपदिशेद्धर्मं न चास्य व्रतमादिशेत् ॥ २२८.८ ॥  
जपस्तपस्तीर्थयात्रा प्रव्रज्या मन्त्रसाधनम्  ।  
देवताराधनं दीक्षा स्त्रीशूद्रपतनानि षट् ॥ २२८.९ ॥  
पतिवत्नी पतत्येव विधवा सर्वमाचरेत् ।  
सभर्तृकाशके पत्यौ सर्वं कुर्यादनुज्ञया  ॥ २२८.१० ॥  
गत्वा परार्थं तीर्थादौ षोडशांशफलं लभेत् ।  
गच्छतश्च प्रसङ्गेन तीर्थमर्द्धफलं स्मृतम्  ॥ २२८.११ ॥  
अनुसङ्गेन तीर्थस्य स्नाने स्नानफलं विदुः  ।  
नैव यात्राफलं तज्ज्ञाः शास्त्रोक्तं कल्मषापहम्  ॥ २२८.१२ ॥  
पित्रर्थं च पितृव्यस्य मातुर्मातामहस्य च  ।  
मातुलस्य तथा भ्रातुः श्वशुरस्य सुतस्य च  ॥ २२८.१३ ॥  
पोषकार्थादयोश्चापि मातामह्या गुरोस्तथा  ।  
स्वसुर्मातृष्वसुः पैत्र्या आचार्याध्यापकस्य च  ॥ २२८.१४ ॥  
इत्याद्यर्थे नरः स्नात्वा स्वयमष्टांशमाप्नुयात् ।  
साक्षात्पित्रोः प्रकुर्वाणश्चतुर्थांशमवाप्नुयात् ॥ २२८.१५ ॥  
पतिपत्न्योर्मिथश्चार्द्धं फलं प्राहुर्मनीषिणः  ।  
भागिनेयस्य शिष्यस्य भ्रातृव्यस्य सुतस्य च  ।  
षट्त्रिपञ्चचतुर्भागान्फलमाप्नोति वै नरः  ॥ २२८.१६ ॥  
इति ते कथितं पार्थ पारम्पर्यक्रमागतम्  ।  
कर्तव्यं ज्ञातिवर्गस्य परार्थे धर्मसाधनम्  ॥ २२८.१७ ॥  
वर्षाऋतुसमायोगे सर्वा नद्यो रजस्वलाः  ।  
मुक्त्वा सरस्वतीं गङ्गां नर्मदां यमुनानदीम्  ॥ २२८.१८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे परार्थतीर्थयात्राफलकथनं नामाष्टविंशत्यधिकद्विशततमोऽध्यायः ॥  


ऋKV अध्याय २२९  

श्रीमार्कण्डेय उवाच -  
एवं ते कथितं राजन्पुराणं धर्मसंहितम्  ।  
शिवप्रीत्या यथा प्रोक्तं वायुना देवसंसदि  ॥ २२९.१ ॥  
षष्टितीर्थसहस्राणि षष्टिकोटिस्तथैव च  ।  
आदिमध्यावसानेषु नर्मदायां पदे पदे  ॥ २२९.२ ॥  
मया द्वादशसाहस्री संहिता या श्रुता पुरा  ।  
देवदेवस्य गदतः साम्प्रतं कथिता तव  ॥ २२९.३ ॥  
पृष्टस्त्वयाहं भूपाल पर्वतेऽमरकण्टके  ।  
स्थितः सङ्क्षेपतः सर्वं मया तत्कथितं तव  ॥ २२९.४ ॥  
नर्मदाचरितं पुण्यं शृणु तस्यास्ति यत्फलम्  ।  
यत्फलं सर्ववेदैः स्यात्सषडङ्गपदक्रमैः  ॥ २२९.५ ॥  
पठितैश्च श्रुतैर्वापि तस्माद्बहुतरं भवेत् ।  
सत्रयाजी फलं यत्र लभते द्वादशाब्दिकम्  ॥ २२९.६ ॥  
चरिते तु श्रुते देव्या लभते तादृशं फलम्  ।  
सर्वतीर्थेषु यत्पुण्यं स्नात्वा सागरमादितः  ॥ २२९.७ ॥  
सकृत्स्नात्वा तथा श्रुत्वा नर्मदायां फलं हि तत् ।  
आदिमध्यावसानेन नर्मदाचरितं शुभम्  ॥ २२९.८ ॥  
यः शृणोति नरो भक्त्या तस्य पुण्यफलं शृणु  ।  
स प्राप्य शिवसंस्थानं रुद्रकन्यासमावृतः  ॥ २२९.९ ॥  
रुद्रस्यानुचरो भूत्वा तेनैव सह मोदते  ।  
एतद्धर्ममुपाख्यानं सर्वशास्त्रेषु सत्तमम्  ॥ २२९.१० ॥  
देशे वा मण्डले वापि वा ग्रामे नगरेऽपि वा  ।  
गृहे वा तिष्ठते यस्य चातुर्वर्ण्यस्य भारत  ॥ २२९.११ ॥  
स ब्रह्मा स शिवः साक्षात्स च देवो जनार्दनः  ।  
त्रिविधं कारणं लोके धर्मपन्थानमुत्तमम्  ॥ २२९.१२ ॥  
देवतानां गुरुं शास्त्रं परमं सिद्धिकारणम्  ।  
श्रुत्वेश्वरमुखात्पार्थ मयापि तव कीर्तितम्  ॥ २२९.१३ ॥  
दक्षिणे चोत्तरे कूले यानि तीर्थानि कानिचित् ।  
प्रधानतः सुपुण्यानि कथितानि विशेषतः  ॥ २२९.१४ ॥  
स्पर्शनाद्दर्शनात्तेषां कीर्तनाच्छ्रवणात्तथा  ।  
मुच्यते सर्वपापेभ्यो रुद्रलोकं स गच्छति  ॥ २२९.१५ ॥  
इदं यः शृणुयान्नित्यं पुराणं शिवभाषितम्  ।  
ब्राह्मणो वेदविद्यावान् क्षत्रियो विजयी भवेत् ॥ २२९.१६ ॥  
धनभागी भवेद्वैश्यः शूद्रो वै धर्मभाग्भवेत् ।  
सौभाग्यं सन्ततिं स्वर्गं नारी श्रुत्वाप्नुयाद्धनम्  ॥ २२९.१७ ॥  
ब्रह्मघ्नश्च सुरापश्च स्तेयी च गुरुतल्पगः  ।  
माहात्म्यं नर्मदायास्तु श्रुत्वा पापबहिष्कृताः  ॥ २२९.१८ ॥  
पापभेदी कृतघ्नश्च स्वामिविश्वासघातकः  ।  
गोघ्नश्च गरदश्चैव कन्याविक्रयकारकः  ॥ २२९.१९ ॥  
एते श्रुत्वैव पापेभ्यो मुच्यन्ते नात्र संशयः  ।  
ये पुनर्भावितात्मानः शृण्वन्ति सततं नृप  ॥ २२९.२० ॥  
पूजयन्त इदं देवाः पूजिता गुरवश्च तैः  ।  
नर्मदा पूजिता तेन भगवांश्च महेश्वरः  ॥ २२९.२१ ॥  
तस्मात्सर्वप्रयत्नेन गन्धपुष्पविभूषणैः  ।  
पूजितं परया भक्त्या शास्त्रमेतत्फलप्रदम्  ॥ २२९.२२ ॥  
लेखापयित्वा सकलं नर्मदाचरितं शुभम्  ।  
उत्तमं सर्वशास्त्रेभ्यो यो ददाति द्विजन्मने  ॥ २२९.२३ ॥  
नर्मदासर्वतीर्थेषु स्नाने दाने च यत्फलम्  ।  
तत्फलं समवाप्नोति स नरो नात्र संशयः  ॥ २२९.२४ ॥  
एतत्पुराणं रुद्रोक्तं महापुण्यफलप्रदम्  ।  
स्वर्गदं पुत्रदं धन्यं यशस्यं कीर्तिवर्धनम्  ॥ २२९.२५ ॥  
सर्वपापहरं पार्थ दुःखदुःस्वप्ननाशनम्  ।  
पठतां शृण्वतां राजन् सर्वकामार्थसिद्धिदम्  ॥ २२९.२६ ॥  
शान्तिरस्तु शिवं चास्तु लोकाः सन्तु निरामयाः  ।  
गोब्राह्मणेभ्यः स्वस्त्यस्तु धर्मं धर्मात्मजाश्रयः  ॥ २२९.२७ ॥  
नरकान्तकरी रेवा सतीर्था विश्वपावनी  ।  
नर्मदा धर्मदा चास्तु शर्मदा पार्थ ते सदा  ॥ २२९.२८ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे मार्कण्डेययुधिष्ठिरसंवादे रेवाखण्डपठनश्रवणदानादिफलश्रुतिवर्णनं नामैकोनत्रिंशदधिकद्विशततमोऽध्यायः ॥  


ऋKV अध्याय २३०  

सूत उवाच -  
इत्युक्त्वोपररामथ पाण्डोः पुत्राय वै मुनिः  ।  
मृकण्डतनयो धीमान्सप्तकल्पस्मरः पुरः  ॥ २३०.१ ॥  
मार्कण्डमुनिना प्रोक्तं यथा पार्थाय सत्तमाः  ।  
तथा वः कथितं सर्वं रेवामाहात्म्यमुत्तमम्  ॥ २३०.२ ॥  
इयं पुण्या सरिच्छ्रेष्ठा रेवा विश्वैकपावनी  ।  
रुद्रदेहसमुद्भूता सर्वभूताभयप्रदा  ॥ २३०.३ ॥  
ओङ्कारजलधिं यावदुवाच भृगुनन्दनः  ।  
तीर्थसङ्गमभेदान्वै धर्मपुत्राय पृच्छते  ॥ २३०.४ ॥  
समासेनैव मुनयस्तथाहं कथयामि वः  ।  
सप्तषष्टिसहस्राणि षष्टिकोट्यस्तथैव च  ॥ २३०.५ ॥  
कथं केनात्र शक्यन्ते वक्तुं वर्षशतैरपि  ।  
तथाप्यत्र मुनिश्रेष्ठाः प्रोक्तं पार्थाय वै यथा  ॥ २३०.६ ॥  
तीर्थमोङ्कारमारभ्य वक्ष्ये तीर्थावलिं शुभाम्  ।  
प्रोच्यमानां समासेन तां शृणुध्वं महर्षयः  ॥ २३०.७ ॥  
नत्वा सोमं महेशानं नत्वा ब्रह्माच्युतावुभौ  ।  
सरस्वतीं गणेशानं देव्यासाङ्घ्रिपञ्कजम्  ॥ २३०.८ ॥  
पूर्वाचार्यांस्तथा सर्वान्दृष्ट्वादृष्टार्थवेदिनः  ।  
प्रणम्य नर्मदां देवीं वक्ष्ये तीर्थावलिं त्विमाम्  ॥ २३०.९ ॥  
ओं नमो विश्वरूपाय ओङ्कारायाखिलात्मने  ।  
यमारभ्ये प्रवक्ष्यामि रेवातीर्थावलिं द्विजाः  ॥ २३०.१० ॥  
अस्मिन्मार्कण्डगदिते रेवातीर्थक्रमे शुभे  ।  
पुराणसंहिताध्याया मार्कण्डाश्रमवर्णनम्  ॥ २३०.११ ॥  
ततः प्रश्नाधिकारश्च प्रशंसा नर्मदोद्भवा  ।  
तथा पञ्चदशानां च प्रवाहानां प्रकीर्तनम्  ॥ २३०.१२ ॥  
नामनिर्वचनं तद्वत्तथा कल्पसमुद्भवाः  ।  
एकविंशतिकल्पानां तद्वन्नामानुकीर्तनम्  ॥ २३०.१३ ॥  
मार्कण्डेयानुभूतानां सप्तानां लक्षणानि च  ।  
माहात्म्यं चैव रेवायाः शिवविष्ण्वोस्तथैव च  ॥ २३०.१४ ॥  
संहारलक्षणं तद्वदोङ्कारस्य च सम्भवः  ।  
तथैवौङ्कारमाहात्म्यममरकण्टकीर्तनम्  ॥ २३०.१५ ॥  
अमरेश्वरतीर्थं च तथा दारुवनं महत् ।  
दारुकेश्वरतीर्थं च तीर्थं वै चरुकेश्वरम्  ॥ २३०.१६ ॥  
चरुकासङ्गमस्तद्व्यद्वतीपातेश्वरं तथा  ।  
पातालेश्वरतीर्थं च कोटियज्ञाह्वयं तथा  ॥ २३०.१७ ॥  
वरुणेश्वरतीर्थं च लिङ्गान्यष्टोत्तरं शतम्  ।  
सिद्धेश्वरं यमेशं च ब्रह्मेश्वरमतः परम्  ॥ २३०.१८ ॥  
सारस्वतं चाष्टरुद्रं सावित्रं सोमसञ्ज्ञितम्  ।  
शिवखातं महातीर्थं रुद्रावर्तं द्विजोत्तमाः  ॥ २३०.१९ ॥  
ब्रह्मावर्तं परं तीर्थं सूर्यावर्तमतः परम्  ।  
पिप्पलावर्ततीर्थं च पिप्पल्याश्चैव सङ्गमः  ॥ २३०.२० ॥  
अमरकण्टमाहात्म्यं कपिलासङ्गमस्तथा  ।  
विशल्यासम्भवश्चापि भृगुतुङ्गाद्रिकीर्तनम्  ॥ २३०.२१ ॥  
विशल्यासङ्गमः पुण्यः करमर्दासमागमः  ।  
करमर्देश्वरं तीर्थं चक्रतीर्थमनुत्तमम्  ॥ २३०.२२ ॥  
सङ्गमो नीलगङ्गायाः विध्वंसस्त्रिपुरस्य च  ।  
कीर्तनं तीर्थदानानां मधुकतृतीयाव्रतम्  ॥ २३०.२३ ॥  
अप्सरेश्वरतीर्थं च देहक्षेपे विधिस्ततः  ।  
तीर्थं ज्वालेश्वरं नाम ज्वालायाः सङ्गमस्तथा  ॥ २३०.२४ ॥  
शक्रतीर्थं कुशावर्तं हंसतीर्थं तथैव च  ।  
अम्बरीषस्य तीर्थं च महाकालेश्वरं तथा  ॥ २३०.२५ ॥  
मातृकेश्वरतीर्थं च भृगुतुङ्गानुवर्णनम्  ।  
तत्र भैरवमाहात्म्यं चपलेश्वरकीर्तनम्  ॥ २३०.२६ ॥  
चण्डपाणेश्च माहात्म्यं कावेरीसङ्गमस्तथा  ।  
कुबेरेश्वरतीर्थं च वाराहीसङ्गमस्तथा  ॥ २३०.२७ ॥  
सङ्गमश्चण्डवेगायास्तीर्थं चण्डेश्वरं तथा  ।  
एरण्डीसङ्गमः पुण्य एरण्डेश्वरमुत्तमम्  ॥ २३०.२८ ॥  
पितृतीर्थं च तत्रैव ओङ्कारस्य च सम्भवम्  ।  
माहात्म्यं पञ्चलिङ्गानामोङ्कारस्य मुनीश्वराः  ॥ २३०.२९ ॥  
कोटितीर्थस्य माहात्म्यं तीर्थं काकह्रदं तथा  ।  
जम्बुकेश्वरतीर्थं च सारस्वतमतः परम्  ॥ २३०.३० ॥  
कपिलासङ्गमस्तद्वत्तीर्थं च कपिलेश्वरम्  ।  
दैत्यसूदनतीर्थं च चक्रतीर्थं च वामनम्  ॥ २३०.३१ ॥  
तीर्थलक्षं विदुः पूर्वे कपिलायास्तु सङ्गमे  ।  
स्वर्गस्य नरकस्यापि लक्षणं मुनिभाषितम्  ॥ २३०.३२ ॥  
व्यवस्थानं शरीरस्य गोप्रदानानुवर्णनम्  ।  
अशोकवनिकातीर्थं मतङ्गाश्रमवर्णनम्  ॥ २३०.३३ ॥  
अशोकेश्वरतीर्थं च मतङ्गेश्वरमुत्तमम्  ।  
तथा मृगवनं पुण्यं तत्र तीर्थं मनोरथम्  ॥ २३०.३४ ॥  
सङ्गमोऽङ्गारगर्ताया अङ्गारेश्वरमुत्तमम्  ।  
तथा मेघवनं तीर्थं देव्या नामानुकीर्तनम्  ॥ २३०.३५ ॥  
सङ्गमश्चापि कुब्जायास्तीर्थं कुब्जेश्वरं तथा  ।  
बिल्वाम्रकं तथा तीर्थं पूर्णद्वीपमतः परम्  ॥ २३०.३६ ॥  
तथा हिरण्यगर्भायाः सङ्गमः पुण्यकीर्तनः  ।  
द्वीपेश्वरं नाम तीर्थं पुण्यं यज्ञेश्वरं तथा  ॥ २३०.३७ ॥  
माण्डव्याश्रमतीर्थं च विशोकासङ्गमस्तथा  ।  
वागीश्वरं नाम तीर्थं पुण्यो वै वागुसङ्गमः  ॥ २३०.३८ ॥  
सहस्रावर्तकं तत्र तीर्थं सौगन्धिकं तथा  ।  
सङ्गमश्च सरस्वत्या ईशानं तीर्थमुत्तमम्  ॥ २३०.३९ ॥  
देवतात्रयतीर्थं च शूलखातं ततः परम्  ।  
ब्रह्मोदं शाङ्करं सौम्यं सारस्वतमतः परम्  ॥ २३०.४० ॥  
सहस्रयज्ञतीर्थं च कपालमोचनं तथा  ।  
आग्नेयमदितीशं च वाराहं तीर्थमुत्तमम्  ॥ २३०.४१ ॥  
तथा देवपथं तीर्थं तीर्थं यज्ञसहस्रकम्  ।  
शुक्लतीर्थं दीप्तिकेशं विष्णुतीर्थं च योधनम्  ॥ २३०.४२ ॥  
नर्मदेश्वरतीर्थं च वरुणेशं च मारुतम्  ।  
योगेशं रोहिणीतीर्थं दारुतीर्थं च सत्तमाः  ॥ २३०.४३ ॥  
ब्रह्मावर्तं च पत्त्रेशं वाह्नं सौरं च कीर्त्यते  ।  
मेघनादं दारुतीर्थं देवतीर्थं गुहाश्रयम्  ॥ २३०.४४ ॥  
नर्मदेश्वरसञ्ज्ञं तत्कपिलातीर्थमुत्तमम्  ।  
करञ्जेशं कुण्डलेशं पिप्पलादमतः परम्  ॥ २३०.४५ ॥  
विमलेश्वरतीर्थं च पुष्करिण्याश्च सङ्गमः  ।  
प्रशंसा शूलभेदस्य तत्रैवान्धकविक्रमः  ॥ २३०.४६ ॥  
देवाश्वासनदानं च तथैवान्धकनिग्रहः  ।  
शूलभेदस्य चोत्पत्तिस्तथा पात्रपरीक्षणम्  ॥ २३०.४७ ॥  
प्रशंसा दानधर्मस्य ऋषिशृङ्गानुभावनम्  ।  
स्वर्गतिं दीर्घतपसो भानुमत्यास्तथेङ्गितम्  ॥ २३०.४८ ॥  
शबरस्वर्गगमनं माहात्म्यं शूलभेदजम्  ।  
कपिलेश्वरतीर्थं च मोक्षतीर्थमतः परम्  ॥ २३०.४९ ॥  
सङ्गमो मोक्षनद्याश्च तीर्थं च विमलेश्वरम्  ।  
तथैवोलूकतीर्थं च पुष्करिण्याश्च सङ्गमः  ॥ २३०.५० ॥  
आदित्येश्वरतीर्थं च तीर्थं वै सङ्गमेश्वरम्  ।  
सङ्गमो भीमकुल्यायास्तीर्थं भीमेश्वरं शुभम्  ॥ २३०.५१ ॥  
मार्कण्डेश्वरतीर्थं च तथा वै पिप्पलेश्वरम्  ।  
करोटीश्वरतीर्थं च तीर्थमिन्द्रेश्वरं शुभम्  ॥ २३०.५२ ॥  
अगस्त्येशं कुमारेशं व्यासेश्वरमनुत्तमम्  ।  
वैद्यनाथं च केदारमानन्देश्वरसञ्ज्ञितम्  ॥ २३०.५३ ॥  
मातृतीर्थं च मुण्डेशं चौरं कामेश्वरं तथा  ।  
सङ्गमश्चानुदुह्या वै तीर्थे भीमार्जुनाह्वये  ।  
तीर्थं धर्मेश्वरं नाम लुङ्केश्वरमतः परम्  ॥ २३०.५४ ॥  
ततो धनदतीर्थं च जटेशं मङ्गलेश्वरम्  ।  
कपिलेश्वरतीर्थं च गोपारेश्वरमुत्तमम्  ॥ २३०.५५ ॥  
मणिनागेश्वरं नाम मणिनद्याश्च सङ्गमः  ।  
तिलकेश्वरतीर्थं च गौतमेशमतः परम्  ॥ २३०.५६ ॥  
तत्रैव मातृतीर्थं च मुनिनोक्तं मुनीश्वराः  ।  
शङ्खचूडं च केदारं पाराशरमतः परम्  ॥ २३०.५७ ॥  
भीमेश्वरं च चन्द्रेशमश्ववत्याश्च सङ्गमः  ।  
बह्वीश्वरं नारदेशं वैद्यनाथं कपीश्वरम्  ॥ २३०.५८ ॥  
कुम्भेश्वरं च मार्कण्डं रामेशं लक्ष्मणेश्वरम्  ।  
मेघेश्वरं मत्स्यकेशमप्सराह्रदसञ्ज्ञकम्  ॥ २३०.५९ ॥  
दधिस्कन्दं मधुस्कन्दं नन्दिकेशं च वारुणम्  ।  
पावकेश्वरतीर्थं च तथैव कपिलेश्वरम्  ॥ २३०.६० ॥  
नारायणाह्वयं तीर्थं चक्रतीर्थमनुत्तमम्  ।  
चण्डादित्यं परं तीर्थं चण्डिकातीर्थमुत्तमम्  ॥ २३०.६१ ॥  
यमहासाह्वयं तीर्थं तथा गङ्गेश्वरं शुभम्  ।  
नन्दिकेश्वरसञ्ज्ञं च नरनारायणाह्वयम्  ॥ २३०.६२ ॥  
नलेश्वरं च मार्कण्डं शुक्लतीर्थमतः परम्  ।  
व्यासेश्वरं परं तीर्थं तत्र सिद्धेश्वरं तथा  ॥ २३०.६३ ॥  
कोटितीर्थं प्रभातीर्थं वासुकीश्वरमुत्तमम्  ।  
सङ्गमश्च करञ्जाया मार्कण्डेश्वरमुत्तमम्  ॥ २३०.६४ ॥  
तीर्थं कोटीश्वरं नाम तथा सङ्कर्षणाह्वयम्  ।  
कनकेशं मन्मथेशं तीर्थं चैवानसूयकम्  ॥ २३०.६५ ॥  
एरण्डीसङ्गमः पुण्यो मातृतीर्थं च शोभनम्  ।  
तीर्थं स्वर्णशलाकाख्यं तथा चैवाम्बिकेश्वरम्  ॥ २३०.६६ ॥  
करञ्जेशं भारतेशं नागेशं मुकुटेश्वरम्  ।  
सौभाग्यसुन्दरी तीर्थं धनदेश्वरमुत्तमम्  ॥ २३०.६७ ॥  
रोहिण्यं चक्रतीर्थं च उत्तरेश्वरसञ्ज्ञितम्  ।  
भोगेश्वरं च केदारं निष्कलङ्कमतः परम्  ॥ २३०.६८ ॥  
मार्कण्डं धौतपापं च तीर्थमाङ्गिरसेश्वरम्  ।  
कोटवीसङ्गमः पुण्यं कोटितीर्थं च तत्र वै  ॥ २३०.६९ ॥  
अयोनिजं परं तीर्थमङ्गारेश्वरमुत्तमम्  ।  
स्कान्दं च नार्मदं ब्राह्मं वाल्मीकेश्वरसञ्ज्ञितम्  ॥ २३०.७० ॥  
कोटितीर्थं कपालेशं पाण्डुतीर्थं त्रिलोचनम्  ।  
कपिलेशं कम्बुकेशं प्रभासं कोहनेश्वरम्  ॥ २३०.७१ ॥  
इन्द्रेशं वालुकेशं च देवेशं शक्रमेव च  ।  
नागेश्वरं गौतमेशमहल्यातीर्थमुत्तमम्  ॥ २३०.७२ ॥  
रामेश्वरं मोक्षतीर्थं तथा कुशलवेश्वरौ  ।  
नर्मदेशं कपर्दीशं सागरेशमतः परम्  ॥ २३०.७३ ॥  
धौरादित्यं परं तीर्थं तीर्थं चापरयोनिजम्  ।  
पिङ्गलेश्वरतीर्थ च भृग्वीश्वरमनुत्तमम्  ॥ २३०.७४ ॥  
दशाश्वमेधिकं तीर्थं कोटितीर्थं च सत्तमाः  ।  
मार्कण्डं ब्रह्मतीर्थं च आदिवाराहमुत्तमम्  ॥ २३०.७५ ॥  
आशापूराभिधं तीर्थं कौबेरं मारुतं तथा  ।  
वरुणेशं यमेशं च रामेशं कर्कटेश्वरम्  ॥ २३०.७६ ॥  
शक्रेशं सोमतीर्थं च नन्दाह्रदमनुत्तमम्  ।  
वैष्णवं चक्रतीर्थं च रामकेशवसञ्ज्ञितम्  ॥ २३०.७७ ॥  
तथैव रुक्मिणीतीर्थं शिवतीर्थमनुत्तमम्  ।  
जयवाराहर्तीर्थं च तीर्थमस्माहकाह्वयम्  ॥ २३०.७८ ॥  
अङ्गारेशं च सिद्धेशं तपेश्वरमतः परम्  ।  
पुनः सिद्धेश्वरं नामतीर्थं च वरुणेश्वरम्  ॥ २३०.७९ ॥  
पराशरेश्वरं पुण्यं कुसुमेशमनुत्तमम्  ।  
कुण्डलेश्वरतीर्थं च तथा कलकलेश्वरम्  ॥ २३०.८० ॥  
न्यङ्कुवाराहसञ्ज्ञं च अङ्कोलं तीर्थमुत्तमम्  ।  
श्वेतवाराहतीर्थं च भार्गलं सौरमुत्तमम्  ॥ २३०.८१ ॥  
हुङ्कारस्वामितीर्थं च शुक्लतीर्थं च शोभनम्  ।  
सङ्गमो मधुमत्याश्च तीर्थं वै सङ्गमेश्वरम्  ॥ २३०.८२ ॥  
नर्मदेश्वरसञ्ज्ञं च नदीत्रितयसङ्गमः  ।  
अनेकेश्वरतीर्थं च शर्भेशं मोक्षसञ्ज्ञितम्  ॥ २३०.८३ ॥  
कावेरीसङ्गमः पुण्यस्तीर्थं गोपेश्वराह्वयम्  ।  
मार्कण्डेशं च नागेशमुदम्बर्याश्च सङ्गमः  ॥ २३०.८४ ॥  
साम्बादित्याह्वयं तीर्थमुदम्बर्याश्च सङ्गमः  ।  
सिद्धेश्वरं च मार्कण्डं तथा सिद्धेश्वरीकृतम्  ॥ २३०.८५ ॥  
गोपेशं कपिलेशं च वैद्यनाथमनुत्तमम्  ।  
पिङ्गलेश्वरतीर्थं च सैन्धवायतनं महत् ॥ २३०.८६ ॥  
भूतीश्वराह्वयं तीर्थं गङ्गावाहमतः परम्  ।  
गौतमेश्वरतीर्थं च दशाश्वमेधिकं तथा  ॥ २३०.८७ ॥  
भृगुतीर्थं तथा पुण्यं ख्याता सौभाग्यसुन्दरी  ।  
वृषखातं च तत्रैव केदारं धूतपातकम्  ॥ २३०.८८ ॥  
तीर्थं धूतेश्वरीसङ्गमेरण्डीसञ्ज्ञकं तथा  ।  
तीर्थं च कनकेश्वर्या ज्वालेश्वरं ततः परम्  ॥ २३०.८९ ॥  
शालग्रामाह्वयं तीर्थं सोमनाथमनुत्तमम्  ।  
तथैवोदीर्णवाराहं तीर्थं चन्द्रप्रभासकम्  ॥ २३०.९० ॥  
द्वादशादित्यतीर्थं च तथा सिद्धेश्वराभिधम्  ।  
कपिलेश्वरतीर्थं च तथा त्रैविक्रमं शुभम्  ॥ २३०.९१ ॥  
विश्वरूपाह्वयं तीर्थं नारायणकृतं तथा  ।  
मूलश्रीपतितीर्थं च चौलश्रीपतिसञ्ज्ञकम्  ॥ २३०.९२ ॥  
देवतीर्थं हंसतीर्थ प्रभासं तीर्थमुत्तमम्  ।  
मूलस्थानं च कण्ठेशमट्टहासमतः परम्  ॥ २३०.९३ ॥  
भूर्भुवेश्वरतीर्थं च ख्याता शूलेश्वरी तथा  ।  
सारस्वतं दारुकेशमश्विनोस्तीर्थमुत्तमम्  ॥ २३०.९४ ॥  
सावित्रीतीर्थमतुलं वालखिल्येश्वरं तथा  ।  
नर्मदेशं मातृतीर्थं देवतीर्थमनुत्तमम्  ॥ २३०.९५ ॥  
मच्छकेश्वरतीर्थं च शिखितीर्थं च शोभनम्  ।  
कोटितीर्थं मुनिश्रेष्ठास्तत्र कोटीश्वरी मृडा  ॥ २३०.९६ ॥  
तीर्थं पैतामहं नाम माण्डव्ये श्वरसञ्ज्ञितम्  ।  
तत्र नारायणेशं च अक्रूरेशमतः परम्  ॥ २३०.९७ ॥  
देवखातं सिद्धरुद्रं वैद्यनाथमनुत्तमम्  ।  
तथैव मातृतीर्थं च उत्तरेशमतः परम्  ॥ २३०.९८ ॥  
तथैव नर्मदेशां च मातृतीर्थं तथा पुनः  ।  
तथा च कुररीतीर्थं ढौण्ढेशं दशकन्यकम्  ॥ २३०.९९ ॥  
सुवर्णबिन्दुतीर्थं च ऋणपापप्रमोचनम्  ।  
भारभूतेश्वरं तीर्थं तथा मुण्डीश्वरं विदुः  ॥ २३०.१०० ॥  
एकशालं डिण्डिपाणिं तीर्थं चाप्सरसं परम्  ।  
मुन्यालयं च मार्कण्डं गणितादेवताह्वयम्  ॥ २३०.१०१ ॥  
आमलेश्वरतीर्थं च तीर्थं कन्थेश्वरं तथा  ।  
आषाढीतीर्थमित्याहुः शृङ्गीतीर्थं तथैव च  ॥ २३०.१०२ ॥  
बकेश्वरतीर्थं च कपालेशं तथैव च  ।  
मार्कण्डं कपिलेशं च एरण्डीसङ्गमस्तथा  ॥ २३०.१०३ ॥  
एरण्डीदेवतातीर्थं रामतीर्थमतःपरम्  ।  
जमदग्नेः परं तीर्थं रेवासागरसङ्गमः  ॥ २३०.१०४ ॥  
लोटनेश्वरतीर्थ तल्लुङ्केशनामकं तथा  ।  
वृषरखातं तत्र कुण्डं तथैव ऋषिसत्तमाः  ॥ २३०.१०५ ॥  
तथा हंसेश्वरन्नाम तिलादं वासवेश्वरम्  ।  
तथा कोटीश्वरं तीर्थमलिकातीर्थमुत्तमम्  ।  
विमलेश्वरतीर्थं च रेवासागरसङ्गमे  ॥ २३०.१०६ ॥  
एवं तीर्थावलिः पुण्या मया प्रोक्ता महर्षयः  ।  
तीर्थसुक्तावलिः पुण्या ग्रथिता तटरज्जुना  ॥ २३०.१०७ ॥  
नर्मदानीरनिर्णिक्ता मार्कण्डेयविनिर्मिता  ।  
मण्डनायेह साधूनां सर्वलोकहिताय च  ॥ २३०.१०८ ॥  
दरितध्वान्तशमनीधार्या धर्मार्थिभिः सदा  ।  
अहोरात्रकृतं पापं सकृज्जप्त्वाशु नाशयेत् ॥ २३०.१०९ ॥  
त्रिकालं जप्त्वा मासोत्थं शिवाग्रे च त्रिमासिकम्  ।  
मासं जप्त्वाथ वर्षोत्थं वर्षं जप्त्वा शताब्दिकम्  ॥ २३०.११० ॥  
श्राद्धकाले च विप्राणां भुञ्जतां पुरतः स्थितः  ।  
पठंस्तीर्थावलिं पुण्यां गयाश्राद्धप्रदो भवेत् ॥ २३०.१११ ॥  
पूजाकाले च देवानां श्रद्धया पुरतः पठन्  ।  
प्रीणयेत्सर्वदेवांश्च पुनाति सकलं कुलम्  ॥ २३०.११२ ॥  
एवं तीर्थावलिः पुण्या रेवातीरद्वयाश्रिता  ।  
मया प्रोक्ता मुनिश्रेष्ठास्तथैवशृणुतानघाः  ॥ २३०.११३ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तीर्थावलिकथनं त्रिंशदधिकद्विशततमोऽध्यायः ॥  


ऋKV अध्याय २३१  

श्रीसूत उवाच -  
तथैव तीर्थस्तबकान् वक्ष्येऽहमृषिसत्तमाः  ।  
यैस्तु तीर्थावलीगुम्फः पूर्वोक्तैरेकतः कृतः  ॥ २३१.१ ॥  
विभक्तो भक्तलोकानामानन्दप्रथनः शुभः  ।  
मृकण्डतनयः पूर्वं प्राह पार्थाय पृच्छते  ॥ २३१.२ ॥  
यथा तथाहं वक्ष्यामि तीर्थानां स्तबकानिह  ।  
शिवाम्बुपानजा पुण्या रेवा कल्पलता किल  ॥ २३१.३ ॥  
तीरद्वयोद्भूततीर्थप्रसूनैः पुष्पिता शुभा  ।  
यत्पुण्यगन्धलक्ष्म्या वै त्रैलोक्यं सुरभीकृतम्  ॥ २३१.४ ॥  
तत्पुष्पमकरन्दस्य रसास्वादविदुत्तमः  ।  
भ्रमरः खलु मार्कण्डो मुनिर्मतिमतां वरः  ॥ २३१.५ ॥  
तत्पुष्पमालां हृदये तीर्थस्तबकचित्रिताम्  ।  
दधाति सततं पुण्यां मुनिर्भृगुकुलोद्वहः  ।  
तस्याः स्तबकसंस्थानं वक्ष्येऽहमृषिसत्तमाः  ॥ २३१.६ ॥  
ओङ्कारतीर्थमारभ्य यावत्पश्चिमसागरम्  ।  
सङ्गमाः पञ्चत्रिंशद्वै नदीनां पापनाशनाः  ॥ २३१.७ ॥  
दशैकमुत्तरे तीरे सत्रिविंशति दक्षिणे  ।  
पञ्चत्रिंशत्तमः श्रेष्ठो रेवासागरसङ्गमः  ॥ २३१.८ ॥  
सङ्गमः सहितान्येवं रेवातीरद्वयेऽपि च  ।  
चतुःशतानि तीर्थानि प्रसिद्धानि द्विजोत्तमाः  ॥ २३१.९ ॥  
त्रिशतं शिवतीर्थानि त्रयीस्त्रिंशत्समन्वितम्  ।  
तत्रापि व्यक्तितो वक्ष्ये शृणुध्वं तानि सत्तमाः  ॥ २३१.१० ॥  
मार्कण्डेश्वरतीर्थानि दश तेषु मुनीश्वराः  ।  
दशादित्यभवान्यत्र नवैव कपिलेश्वराः  ॥ २३१.११ ॥  
सोमसंस्थापितान्यष्टौ तावन्तो नर्मदेश्वराः  ।  
कोटितीर्थान्यथाष्टौ च सप्त सिद्धेश्वरास्तथा  ॥ २३१.१२ ॥  
नागेश्वराश्च सप्तैव रेवातीरद्वयेऽपि तु  ।  
सप्तैव वह्निविहितान्यथाप्यावर्तसप्तकम्  ॥ २३१.१३ ॥  
केदारेश्वरतीर्थानि पञ्च पञ्चेन्द्रजानि च  ।  
वरुणेशाश्च पञ्चैव पञ्चैव धनदेश्वराः  ॥ २३१.१४ ॥  
देवतीर्थानि पञ्चैव चत्वारो वै यमेश्वराः  ।  
वैद्यनाथाश्च चत्वारश्चत्वारो वानरेश्वराः  ॥ २३१.१५ ॥  
अङ्गारेश्वरतीर्थानि तावन्त्येव मुनीश्वराः  ।  
सारस्वतानि चत्वारि चत्वारो दारुकेश्वराः  ॥ २३१.१६ ॥  
गौतमेश्वरतीर्थानि त्रीणि रामेश्वरास्त्रयः  ।  
कपालेश्वरतीर्थानि त्रीणि हंसकृतानि च  ॥ २३१.१७ ॥  
त्रीण्येव मोक्षतीर्थानि त्रयो वै विमलेश्वराः  ।  
सहस्रयज्ञतीर्थानि त्रीण्येव मुनिरब्रवीत् ॥ २३१.१८ ॥  
भीमेश्वरास्त्रयः ख्याताः स्वर्णतीर्थानि त्रीणि च  ।  
धौतपापद्वयं प्रोक्तं करञ्जेशद्वयं तथा  ॥ २३१.१९ ॥  
ऋणमोचनतीर्थे द्वे तथा स्कन्देश्वरद्वयम्  ।  
दशाश्वमेधतीर्थे द्वे नन्दीतीर्थद्वयं द्विजाः  ॥ २३१.२० ॥  
मन्मथेशद्वयं चैव भृगुतीर्थद्वयं तथा  ।  
पराशरेश्वरौ द्वौ च अयोनीसम्भवद्वयम्  ॥ २३१.२१ ॥  
व्यासेश्वरद्वयं प्रोक्तं पितृतीर्थद्वयं तथा  ।  
नन्दिकेश्वरतीर्थे द्वे द्वौ च गोपेश्वरौ स्मृतौ  ॥ २३१.२२ ॥  
मारुतेशद्वयं तद्वद्द्वौ च ज्वालेश्वरौ स्मृतौ  ।  
शुक्लतीर्थद्वयं पुण्यमप्सरेशद्वयं तथा  ॥ २३१.२३ ॥  
पिप्पलेश्वरतीर्थे द्वे माण्डव्येश्वरसञ्ज्ञिते  ।  
द्वीपेश्वरद्वयं चैव प्राह तद्वद्भृगूद्वहः  ।  
उत्तरेश्वरतीर्थे द्वे अशोकेशद्वयी तथा  ॥ २३१.२४ ॥  
द्वे योधनपुरे चैव रोहिणीतीर्थकद्वयम्  ।  
लुङ्केश्वरद्वयं ख्यातमाख्यानं मुनिना तथा  ॥ २३१.२५ ॥  
सैकोनविंशतिशतं तीर्थान्येकैकशो द्विजाः  ।  
स्तबकेषु कृतं तीर्थं द्विशतं सचतुर्दशम्  ॥ २३१.२६ ॥  
शैवान्येतानि तीर्थानि वैष्णवानि च सत्तमाः  ।  
शृणुध्वं प्रोच्यमानानि ब्राह्मशाक्तानि च क्रमात् ॥ २३१.२७ ॥  
अष्टविंशतितीर्थानि वैष्णवान्यब्रवीन्मुनिः  ।  
तेषु वाराहतीर्थानि षडेव मुनिसत्तमाः  ॥ २३१.२८ ॥  
चत्वारि चक्रतीर्थानि शेषाण्यष्टादशैव हि  ।  
विष्णुनाधिष्ठितान्येव प्राह पूर्वं मृकण्डजः  ॥ २३१.२९ ॥  
तथैव ब्रह्मणा सिद्ध्यै सप्ततीर्थान्यवीवदत् ।  
त्रिषु च ब्रह्मणः पूजा ब्रह्मेशाश्चतुरोऽपरे  ।  
अष्टाविंशन्मया ख्याता यथासङ्ख्यं यथाक्रमम्  ॥ २३१.३० ॥  
एतत्पवित्रमतुलं ह्येतत्पापहरं परम्  ।  
नर्मदाचरितं पुण्यं माहात्म्यं मुनिभाषितम्  ॥ २३१.३१ ॥  

सूत उवाच -  
एवमुद्देशतः प्रोक्तो रेवातीर्थक्रमो मया  ।  
यथा पार्थाय सङ्क्षेपान्मार्कण्डो मुनिरब्रवीत् ॥ २३१.३२ ॥  
अवान्तराणि तीर्थानि तेषु गुप्तान्यनेकशः  ।  
यत्र यावत्प्रमाणानि तान्याकर्णयतानघाः  ॥ २३१.३३ ॥  
ओङ्कारतीर्थपरितः पर्वतादमरकण्टात् ।  
क्रोशद्वये सर्वदिक्षु सार्धकोटीत्रयी मता  ॥ २३१.३४ ॥  
तीर्थानां सङ्ख्यया गुप्तप्रकटानां द्विजोत्तमाः  ।  
कोटिरेका तु तीर्थानां कपिलासङ्गमे पृथक् ॥ २३१.३५ ॥  
अशोकवनिकायाश्च तीर्थं लक्षं प्रतिष्ठितम्  ।  
शतमं गारगर्तायाः सङ्गमे मुनिसत्तमाः  ॥ २३१.३६ ॥  
तीर्थानामयुतं तद्वत्कुब्जायाः सङ्गमे स्थितम्  ।  
शतं हिरण्यगर्भायाः सङ्गमे समवस्थितम्  ॥ २३१.३७ ॥  
तीर्थानामष्टषष्टिश्च विशोकासङ्गमे स्थिता  ।  
तथा सहस्रं तीर्थानां संस्थितं वागुसङ्गमे  ॥ २३१.३८ ॥  
शतं सरस्वतीसङ्गे शुक्लतीर्थे शतद्वयम्  ।  
सहस्रं विष्णुतीर्थेषु महिष्मत्यामथायुतम्  ॥ २३१.३९ ॥  
शूलभेदे च तीर्थानां साग्रं लक्षं स्थितं द्विजाः  ।  
देवग्रामे सहस्रं च तीर्थानां मुनिरब्रवीत् ॥ २३१.४० ॥  
लुङ्केश्वरे च तीर्थानां साग्रा सप्तशती स्थिता  ।  
तीर्थान्यष्टोत्तरशतं मणिनद्याश्च सङ्गमे  ।  
वैद्यनाथे च तीर्थानां शतमष्टाधिकं विदुः  ॥ २३१.४१ ॥  
एवं तावत्प्रमाणानि तीर्थे कुम्भेश्वरे द्विजाः  ।  
साग्रं लक्षं च तीर्थानां स्थितं रेवोरसङ्गमे  ॥ २३१.४२ ॥  
ततश्चाप्यधिकानि स्युरिति मार्कण्डभाषितम्  ।  
अष्टाशीतिसहस्राणि व्यासद्वीपाश्रितानि च  ॥ २३१.४३ ॥  
सङ्गमे च करञ्जायाः स्थितमष्टोत्तरायुतम्  ।  
एरण्डीसङ्गमे तद्वत्तीर्थान्यष्टाधिकं शतम्  ॥ २३१.४४ ॥  
धूतपापे च तीर्थानां षष्टिरष्टाधिका स्थिता  ।  
स्कन्दतीर्थे शतं पुण्यं तीर्थानां मुनिरुक्तवान्  ॥ २३१.४५ ॥  
कोहनेश च तीर्थानां षष्टिरष्टाधिका स्थिता  ।  
सार्धकोटी च तीर्थानां स्थिता वै कोरिलापुरे  ॥ २३१.४६ ॥  
रामकेशवतीर्थे च सहस्रं साग्रमुक्तवान्  ।  
अस्माहके सहस्रं च तीर्थानि निवसन्ति हि  ॥ २३१.४७ ॥  
लक्षाष्टकं सहस्रे द्वे शुक्लतीर्थे द्विजोत्तमाः  ।  
तीर्थानि कथयामास पुरा पार्थाय भार्गवः  ॥ २३१.४८ ॥  
शतमष्टाधिकं प्राह प्रत्येकं सङ्गमेषु च  ।  
नदीनामवशिष्टानां कावेरीसङ्गमं विना  ॥ २३१.४९ ॥  
कावेर्याः सङ्गमे विप्राः स्थिता पञ्चशती तथा  ।  
तीर्थानां पर्वसु तथा विशेषो मुनिनोदितः  ॥ २३१.५० ॥  
मोक्षतीर्थं हि सत्प्राहुः पुराणपुरुषाश्रितम्  ।  
भृगोः क्षेत्रे च तीर्थानां कोटिरेका समाश्रिता  ॥ २३१.५१ ॥  
साधिकानामृषिश्रेष्ठा वक्तुं शक्तो हि को भवेत् ।  
सर्वामराश्रयं प्रोक्तं सर्वतीर्थाश्रयं तथा  ॥ २३१.५२ ॥  
त्रिषु लोकेषु विख्यातं पूजितं सिद्धिसाधनम्  ।  
भारभूत्यां च तीर्थानां स्थितमष्टोत्तरं शतम्  ॥ २३१.५३ ॥  
अक्रूरेश्वरतीर्थे च सार्धं तीर्थशतं स्थितम्  ।  
विमलेश्वरतीर्थे तु रेवासागरसङ्गमे  ।  
दशायुतानि तीर्थानां साधिकान्यब्रवीन्मुनिः  ॥ २३१.५४ ॥  

॥ इति  श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे तीर्थसङ्ख्यापरिगणनवर्णनं नामैकत्रिंशदधिकद्विशततमोऽध्यायः ॥  


ऋKV अध्याय २३२  

सूत उवाच -  
इति वः कथितं विप्रा रेवामाहात्म्यमुत्तमम्  ।  
यथोपदिष्टं पार्थाय मार्कण्डेयेन वै पुरा  ॥ २३२.१ ॥  
तथा तीर्थकदम्बाश्च तेषु तीर्थविशेषतः  ।  
प्राधान्येन मया ख्याता यथासङ्ख्यं यथाक्रमम्  ॥ २३२.२ ॥  
एतत्पवित्रमतुलं ह्येतत्पापहरं परम्  ।  
नर्मदाचरितं पुण्यं माहात्म्यं मुनिभाषितम्  ॥ २३२.३ ॥  
सप्तकल्पानुगो विप्रो नर्मदायां मुनीश्वराः  ।  
मृकण्डतनयो धीमान्परमार्थविदुत्तमः  ॥ २३२.४ ॥  
संसेव्य सर्वतीर्थानि नदीः सर्वाश्च वै पुरा  ।  
बहुकल्पस्मरां रेवामालक्ष्य शिवदेहजाम्  ॥ २३२.५ ॥  
मे कलेति च शर्वोक्तां शरणं शर्वजां ययौ  ।  
अजराममरां देवीं दैत्यध्वंसकरीं पराम्  ॥ २३२.६ ॥  
महाविभवसंयुक्तां भवघ्नीं भवजाह्नवीम्  ।  
तस्यामाबध्य सत्प्रेम जातः सोऽप्यजरामरः  ॥ २३२.७ ॥  
षष्टितीर्थसहस्राणि षष्टिकोट्यश्च सत्तमाः  ।  
व्यवस्थितानि रेवायास्तीरयुग्मे पदे पदे  ॥ २३२.८ ॥  
सारितः परितः सन्ति सतीर्थास्तु सहस्रशः  ।  
न तुलां यान्ति रेवायास्ताश्च मन्ये मुनीश्वराः  ॥ २३२.९ ॥  
एतद्वः कथितं सर्वं यत्पृष्टमखिलं द्विजाः  ।  
यन्महेशमुखाच्छ्रुत्वा वायुराह ऋषीन्प्रति  ॥ २३२.१० ॥  
तद्वन्मृकण्डतनयोऽप्यनुभूयाखिलां नदीम्  ।  
सतीर्थां पदशः प्राह पाण्डुपुत्राय पावनीम्  ॥ २३२.११ ॥  
एतच्च कथितं सर्वं सङ्क्षेपेण द्विजोत्तमाः  ।  
नर्मदाचरितं पुण्यं त्रिषु लोकेषु दुर्लभम्  ॥ २३२.१२ ॥  
किमन्यैः सरितां तोयैः सेवितैस्तु सहस्रशः  ।  
यदि संसेव्यते तोयं रेवायाः पापनाशनम्  ॥ २३२.१३ ॥  
मेकलाजलसंसेवी मुक्तिमाप्नोति शाश्वतीम्  ॥ २३२.१४ ॥  
यथा यथा भजेन्मर्त्यो यद्यदिच्छति तीर्थगः  ।  
तत्तदाप्नोति नियतं श्रद्धयाश्रद्धयापि च  ॥ २३२.१५ ॥  
इदं ब्रह्मा हरिरिदमिदं साक्षात्परो हरः  ।  
इदं ब्रह्म निराकारं कैवल्यं नर्मदाजलम्  ॥ २३२.१६ ॥  
तावद्गर्जन्ति तीर्थानि नद्यो हृदयफलप्रदाः  ।  
यावन्न स्मर्यते रेवा सेवाहेवा कलौ नरैः  ॥ २३२.१७ ॥  
ध्रुवं लोके हितार्थाय शिवेन स्वशरीरतः  ।  
शक्तिः कापि सरिद्रूपा रेवेयमवतारिता  ॥ २३२.१८ ॥  
तावद्गर्जन्ति यज्ञाश्च वनक्षेत्रादयो भृशम्  ।  
यावन्न नर्मदानामकीर्तनं क्रियते कलौ  ॥ २३२.१९ ॥  
गरिमा गाण्यते तावत्तपोदानव्रतादिषु  ।  
नरैर्वा प्राप्यते यावद्भुवि भर्गभवा धुनी  ॥ २३२.२० ॥  
ये वसन्त्युत्तरे कूले रुद्रस्यानुचरा हि ते  ।  
वसन्ति याम्यतीरे ये लोकं ते यान्ति वैष्णवम्  ॥ २३२.२१ ॥  
धन्यास्ते देशवर्यास्ते येषु देशेषु नर्मदा  ।  
नरकान्तकरी शश्वत्संश्रिता शर्वनिर्मिता  ॥ २३२.२२ ॥  
कृतपुण्याश्च ते लोकाः शोकाय न भवन्ति ते  ।  
ये पिबन्ति जलं पुण्यं पार्वतीपतिसिन्धुजम्  ॥ २३२.२३ ॥  
इदं पवित्रमतुलं रेवायाश्चरितं द्विजाः  ।  
शृणोति यः कीर्तयते मुच्यते सर्वपातकः  ॥ २३२.२४ ॥  
यत्फलं सर्ववेदैश्च सषडङ्गपदक्रमैः  ।  
श्रुतैश्च पठितैस्तस्मात्फलमष्टगुणं भवेत् ॥ २३२.२५ ॥  
सत्रयाजी फलं यच्च लभते द्वादशाब्दिकम्  ।  
श्रुत्वा सकृच्च रेवायाश्चरितं तत्फलं लभेत् ॥ २३२.२६ ॥  
सर्वतीर्थावगाहाच्च यत्फलं सागरादिषु  ।  
सकृच्छ्रुत्वा च माहात्म्यं रेवायास्तत्फलं लभेत् ॥ २३२.२७ ॥  
एतद्धर्म्यमुपाख्यानं सर्वशास्त्रेष्वनुत्तमम्  ।  
देशे वा मण्डले वापि नगरे ग्राममध्यतः  ॥ २३२.२८ ॥  
गृहे वा तिष्ठते यस्य लिखितं सार्ववार्णिकम्  ।  
स ब्रह्मा स शिवः साक्षात्स च देवो जनार्दनः  ॥ २३२.२९ ॥  
धर्मार्थकाममोक्षाणां मार्गेऽयं देवसेवितः  ।  
गुरूणां च गुरुः शास्त्रं परमं सिद्धिकारणम्  ॥ २३२.३० ॥  
यश्चेदं शृणुयान्नित्यं पुराणं देवभाषितम्  ।  
ब्राह्मणो वेदवान्भूयात्क्षत्रियो विजयी भवेत् ॥ २३२.३१ ॥  
धनाढ्यो जायते वैश्यः शूद्रो वै धर्मभाग्भवेत् ॥ २३२.३२ ॥  
सौभाग्यसन्ततिं नारी श्रुत्वैतत्समवाप्नुयात् ।  
श्रियं सौख्यं स्वर्गवासं जन्म चैवोत्तमे कुले  ॥ २३२.३३ ॥  
रसभेदी कृतघ्नश्च स्वामिध्रुङ्मित्रवञ्चकः  ।  
गोघ्नश्च गरदश्चैव कन्याविक्रयकारकः  ॥ २३२.३४ ॥  
ब्रह्मघ्नश्च सुरापी च स्तेयी च गुरुतल्पगः  ।  
नर्मदाचरितं शृण्वंस्तामब्दं योऽभिषेवते  ॥ २३२.३५ ॥  
सर्वपापविनिर्मुक्तो जायते नात्र संशयः  ।  
पाकभेदी वृथापाकी देवब्राह्मणनिन्दकः  ॥ २३२.३६ ॥  
परीवादी गुरोः पित्रोः साधूनां नृपतेस्तथा  ।  
तेऽपि श्रुत्वा च पापेभ्यो मुच्यन्ते नात्र संशयः  ॥ २३२.३७ ॥  
ये पुनर्भावितात्मानः शस्त्रं शृण्वन्ति नित्यशः  ।  
पूजयन्ति च तच्छास्त्रं नार्मदं वस्त्रभूषणैः  ॥ २३२.३८ ॥  
पुष्पैः फलैश्चन्दनाद्यैर्भोजनैर्विविधैरपि  ।  
शास्त्रेऽस्मिन्पूजिते देवाः पूजिता गुरवस्तथा  ॥ २३२.३९ ॥  
इह लोके परे चैव नात्र कार्या विचारणा  ।  
तस्मात्सर्वप्रयत्नेन गन्धवस्त्रादिभूषणैः  ॥ २३२.४० ॥  
पूजयेत्परया भक्त्या वाचकं शास्त्रमेव च  ।  
वेदपाठैश्च यत्पुण्यमग्निहोत्रैश्च पालितैः  ॥ २३२.४१ ॥  
तत्फलं समवाप्नोति नर्मदाचरिते शुभे  ।  
कुरुक्षेत्रे च यत्पुण्यं प्रभासे पुष्करे तथा  ॥ २३२.४२ ॥  
रुद्रावर्ते गयायां च वाराणस्यां विशेषतः  ।  
गङ्गाद्वारे प्रयागे च गङ्गासागरसङ्गमे  ॥ २३२.४३ ॥  
एवमादिषु तीर्थेषु यत्पुण्यं जायते नृणाम्  ।  
नर्मदाचरितं श्रुत्वा तत्पुण्यं सकलं लभेत् ॥ २३२.४४ ॥  
आदिमध्यावसानेषु नर्मदाचरितं शुभम्  ।  
यः शृणोति नरो भक्त्या शृणुध्वं तत्फलं महत् ॥ २३२.४५ ॥  
समाप्य शिवसंस्थानं देवकन्यासमावृतः  ।  
रुद्रस्यानुचरो भूत्वा शिवेन सह मोदते  ॥ २३२.४६ ॥  
धर्माख्यानमिदं पुण्यं सर्वाख्यानेष्वनुत्तमम्  ।  
गृहेऽपि पठ्यते यस्य चतुर्वर्णस्य सत्तमाः  ॥ २३२.४७ ॥  
धन्यं तस्य गृहं मन्ये गृहस्थं चापि तत्कुलम्  ।  
पुस्तकं पूजयेद्यस्तु नर्मदाचरितस्य तु  ॥ २३२.४८ ॥  
नर्मदा पूजिता तेन भगवांश्च महेश्वरः  ।  
वाचके पूजिते तद्वद्देवाश्च ऋषयोऽर्चिताः  ॥ २३२.४९ ॥  
लेखयित्वा च सकलं रेवाचरितमुत्तमम्  ।  
भूषणं सर्वशास्त्राणां यो ददाति द्विजन्मने  ॥ २३२.५० ॥  
नर्मदासर्वतीर्थेषु स्नानदानेन यत्फलम्  ।  
तत्फलं समवाप्नोति स नरो नात्र संशयः  ॥ २३२.५१ ॥  
एतत्पुराणं रुद्रोक्तं महापुण्यफलप्रदम्  ।  
स्वर्गदं पुत्रदं धन्यं यशस्यं कीर्त्तिवर्धनम्  ॥ २३२.५२ ॥  
धर्म्यमायुष्यमतुलं दुःखदुःस्वप्ननाशनम्  ।  
पठतां शृण्वतां चापि सर्वकामार्थसिद्धिदम्  ॥ २३२.५३ ॥  
यत्प्रदत्तमिदं पुण्यं पुराणं वाच्यते द्विजैः  ।  
शिवलोके स्थितिस्तस्य पुराणाक्षरवत्सरी  ॥ २३२.५४ ॥  
इति निगदितमेतन्नर्मदायाश्चरित्रं पवनगदितमग्र्यं शर्ववक्त्रादवाप्य  ।  
त्रिभुवनजनवन्द्यं त्वेतदादौ मुनीनां कुलपतिपुरतस्तत्सूतमुख्येन साधु  ॥ २३२.५५ ॥  

॥ इति श्रीस्कान्दे महापुराण एकाशीतिसाहस्र्यां संहितायां पञ्चम आवन्त्यखण्डे रेवाखण्डे रेवाखण्डसमाप्तिरेवाखण्डपुस्तकदानादिमाहात्म्यवर्णनं नाम द्वात्रिंशदधिकद्विशततमोऽध्यायः ॥  

