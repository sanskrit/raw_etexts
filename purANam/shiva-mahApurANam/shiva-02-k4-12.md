PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
द्वादशोऽध्यायः  
  
तारकवधानन्तरं देवैः कृतास्तुतिः  
ब्रह्मोवाच  
निहतं तारकं दृष्ट्वा देवा विष्णुपुरोगमाः ।  
तुष्टुवुः शाङ्‌करिं भक्त्या सर्वेऽन्ये मुदिताननाः ॥ १ ॥  
देवा ऊचुः  
नमः कल्याणरूपाय नमस्ते विश्वमङ्गल ।  
विश्वबन्धो नमस्तेऽस्तु नमस्ते विश्वभावन ॥ २ ॥  
नमोस्तु ते दानववर्यहन्त्रे  
    बाणासुरप्राणहराय देव ।  
प्रलम्बनाशाय पवित्ररूपिणे  
नमोनमः शङ्करतात तुभ्यम् ॥ ३ ॥  
त्वमेव कर्त्ता जगतां च भर्त्ता  
    त्वमेव हर्त्ता शुचिज प्रसीद ।  
प्रपञ्चभूतस्तव लोकबिम्बः  
    प्रसीद शम्भ्वात्मज दीनबन्धो ॥ ४ ॥  
देवरक्षाकर स्वामिन् रक्ष नः सर्वदा प्रभो ।  
देवप्राणावन कर प्रसीद करुणाकर ॥ ५ ॥  
हत्वा ते तारकं दैत्यं परिवारयुतं विभो ।  
मोचिताः सकला देवा विपद्‌भ्यः परमेश्वर ॥ ६ ॥  
ब्रह्मोवाच  
एवं स्तुतः कुमारोऽसौ देवैर्विष्णुमुखैः प्रभुः ।  
वरान्ददावभिनवान्सर्वेभ्यः क्रमशो मुने ॥ ७ ॥  
शैलान्निरीक्ष्य स्तुवतस्ततःस गिरिशात्मजः ।  
सुप्रसन्नतरो भूत्वा प्रोवाच प्रददद्वरान् ॥ ८ ॥  
स्कन्द उवाच  
यूयं सर्वे पर्वता हि पूजनीयास्तपस्विभिः ।  
कर्मिभिर्ज्ञानिभिश्चैव सेव्यमाना भविष्यथ ॥ ९ ॥  
शम्भोर्विशिष्टरूपाणि लिङ्‌गरूपाणि चैव हि ।  
भविष्यथ न सन्देहः पर्वता वचनान्मम ॥ १० ॥  
योऽयं मातामहो मेऽद्य हिमवान्पर्वतोत्तमः ।  
तपस्विनां महाभागः फलदो हि भविष्यति ॥ ११ ॥  
देवा ऊचुः  
एवं दत्त्वा वरान् हत्वा तारकं चासुराधिपम् ।  
त्वया कृताश्च सुखिनो वयं सर्वे चराचराः ॥ १२ ॥  
इदानीं खलु सुप्रीत्या कैलासं गिरिशालयम् ।  
जननी जनकौ द्रष्टुं शिवाशम्भू त्वमर्हसि ॥ १३ ॥  
ब्रह्मोवाच  
इत्युक्त्वा निखिला देवा विष्ण्वाद्या प्राप्तशासनाः ।  
कृत्वा महोत्सवं भूरि सकुमारा ययुर्गिरिम् ॥ १४ ॥  
कुमारे गच्छति विभौ कैलासं शङ्करालयम् ।  
महामङ्गलमुत्तस्थौ जयशब्दो बभूव ह ॥ १५ ॥  
आरुरोह कुमारोऽसौ विमानं परमर्द्धिमत् ।  
सर्वतोलङ्‌कृतं रम्यं सर्वोपरि विराजितम् ॥ १६ ॥  
अहं विष्णुश्च समुदौ तदा चामरधारिणौ ।  
गुह मूर्ध्नि महाप्रीत्या मुनेऽभूव ह्यतन्द्रितौ ॥ १७ ॥  
इन्द्राद्या अमराः सर्वे कुर्वन्तो गुहसेवनम् ।  
यथोचितं चतुर्दिक्षु जग्मुश्च प्रमुदास्तदा ॥ १८ ॥  
शम्भोर्जयं प्रभाषन्तः प्रापुस्ते शम्भुपर्वतम् ।  
सानन्दा विविशुस्तत्रोच्चरितो मङ्गलध्वनिः ॥ १९ ॥  
दृष्ट्वा शिवं शिवां चैव सर्वे विष्ण्वादयो द्रुतम् ।  
प्रणम्य शङ्करं भक्त्या करौ बद्ध्वा विनम्रकाः ॥ २० ॥  
कुमारोऽपि विनीतात्मा विमानादवतीर्य च ।  
प्रणनाम मुदा शम्भुं शिवां सिंहासनस्थिताम् ॥ २१ ॥  
अथ दृष्ट्वा कुमारं तं तनयं प्राणवल्लभम् ।  
तौ दम्पती शिवौ देवौ मुमुदातेऽति नारद ॥ २२ ॥  
महाप्रभुःसमुत्थाप्य तमुत्सङ्‌गे न्यवेशयत् ।  
मूर्ध्नि जघ्रौ मुदा स्नेहात्तं पस्पर्श करेण ह ॥ २३ ॥  
महानन्दभरः शम्भुश्चकार मुखचुम्बनम् ।  
कुमारस्य महास्नेहात् तारकारेर्महाप्रभोः ॥ २४ ॥  
शिवापि तं समुत्थाप्य स्वोत्सङ्‌गे सन्न्यवेशयत् ।  
कृत्वा मूर्ध्नि महास्नेहात् तन्मुखाब्जं चुचुम्ब हि ॥ २५ ॥  
तयोस्तदा महामोदो ववृधेऽतीव नारद ।  
दम्पत्योः शिवयोस्तात भवाचारं प्रकुर्वतोः ॥ २६ ॥  
तदोत्सवो महानासीन्नानाविधिः शिवालये ।  
जयशब्दो नमः शब्दो बभूवातीव सर्वतः ॥ २७ ॥  
ततःसुरगणाः सर्वे विष्ण्वाद्या मुनयस्तथा ।  
सुप्रणम्य मुदा शम्भुं तुष्टुवुः सशिवं मुने ॥ २८ ॥  
देवा ऊचुः  
देवदेव महादेव भक्तानामभयप्रद ।  
नमो नमस्ते बहुशः कृपाकर महेश्वर ॥ २९ ॥  
अद्‌भुता ते महादेव महालीला सुखप्रदा ।  
सर्वेषां शङ्कर सतां दीनबन्धो महाप्रभो ॥ ३० ॥  
एवं मूढधियश्चाज्ञाः पूजायां ते सनातनम् ।  
आवाहनं न जानीमो गतिं नैव प्रभोद्‌भुताम् ॥ ३१ ॥  
गङ्‌गासलिलधाराय ह्याधाराय गुणात्मने ।  
नमस्ते त्रिदशेशाय शङ्कराय नमोनमः ।३२ ॥  
वृषाङ्‌काय महेशाय गणानां पतये नमः ।  
सर्वेश्वराय देवाय त्रिलोकपतये नमः ॥ ३३ ॥  
संहर्त्रे जगतां नाथ सर्वेषां ते नमो नमः ।  
भर्त्रे कर्त्रे च देवेश त्रिगुणेशाय शाश्वते ॥ ३४ ॥  
विसङ्‌गाय परेशाय शिवाय परमात्मने ।  
निष्प्रपञ्चाय शुद्धाय परमायाव्ययाय च ॥ ३५ ॥  
दण्डहस्ताय कालाय पाशहस्ताय ते नमः ।  
वेदमन्त्रप्रधानाय शतजिह्वाय ते नमः ॥ ३६ ॥  
भूतं भव्यं भविष्यं च स्थावरं जङ्‌गमं च यत् ।  
तव देहात्समुत्पन्नं सर्वथा परमेश्वर ॥ ३७ ॥  
पाहि नःसर्वदा स्वामिन्प्रसीद भगवन्प्रभो ।  
वयं ते शरणापन्नाः सर्वथा परमेश्वर ॥ ३८ ॥  
शितिकण्ठाय रुद्राय स्वाहाकाराय ते नमः ।  
अरूपाय सरूपाय विश्वरूपाय ते नमः ॥ ३९ ॥  
शिवाय नीलकण्ठाय चिताभस्माङ्‌गधारिणे ।  
नित्यं नीलशिखण्डाय श्रीकण्ठाय नमोनमः ॥ ४० ॥  
सर्वप्रणतदेहाय संयमप्रणताय च ।  
महादेवाय शर्वाय सर्वार्चितपदाय च ॥ ४१ ॥  
त्वं ब्रह्मा सर्वदेवानां रुद्राणां नीललोहितः ।  
आत्मा च सर्वभूतानां साङ्‌ख्यैः पुरुष उच्यसे ॥ ४२ ॥  
पर्वतानां सुमेरुस्त्वं नक्षत्राणां च चन्द्रमा ।  
ऋषीणां च वशिष्ठस्त्वं देवानां वासवस्तथा ॥ ४३ ॥  
ॐकारः सर्ववेदानां त्राता भव महेश्वर ।  
त्वं च लोकहितार्थाय भूतानि परिषिञ्चसि ॥ ४४ ॥  
महेश्वर महाभाग शुभाशुभनिरीक्षक ।  
आप्यायास्मान्हि देवेश कर्तॄन्वै वचनं तव ॥ ४५ ॥  
रूपकोटिसहस्रेषु रूपकोटिशतेषु ते ।  
अन्तं गन्तुं न शक्ताः स्म देवदेव नमोस्तु ते ॥ ४६ ॥  
ब्रह्मोवाच  
इति स्तुत्वाखिला देवा विष्ण्वाद्या प्रमुखस्थिताः ।  
मुहुर्मुहुः सुप्रणम्य स्कन्दं कृत्वा पुरःसरम् ॥ ४७ ॥  
देवस्तुतिं समाकर्ण्य शिवःसर्वेश्वरः स्वराट् ।  
सुप्रसन्नो बभूवाथ विजहास दयापरः ॥ ४८ ॥  
उवाच सुप्रसन्नात्मा विष्ण्वादीन्सुरसत्तमान् ।  
शङ्करः परमेशानो दीनबन्धुःसतां गतिः ॥ ४९ ॥  
शिव उवाच  
हे हरे हे विधे देवा वाक्यं मे शृणुतादरात् ।  
सर्वथाहं सतां त्राता देवानां वः कृपानिधिः ॥ ५० ॥  
दुष्टहन्ता त्रिलोकेशः शङ्करो भक्तवत्सलः ।  
कर्ता भर्ता च हर्ता च सर्वेषां निर्विकारवान् ॥ ५१ ॥  
यदा यदा भवेद्दुःखं युष्माकं देवसत्तमाः ।  
तदा तदा मां यूयं वै भजन्तु सुखहेतवे ॥ ५२ ॥  
ब्रह्मोवाच  
इत्याज्ञप्तस्तदा देवा विष्ण्वाद्याः समुनीश्वराः ।  
शिवं प्रणम्य सशिवं कुमारं च मुदान्विताः ॥ ५३ ॥  
कथयन्तो यशो रम्यं शिवयोः शाङ्‌करेश्च तत् ।  
आनन्दं परमं प्राप्य स्वधामानि ययुर्मुने ॥ ५४ ॥  
शिवोपि शिवया सार्द्धं सगणः परमेश्वरः ।  
कुमारेणयुतः प्रीत्योवास तस्मिन्गिरौ मुदा ॥ ५५ ॥  
इत्येवं कथितं सर्वं कौमारं चरितं मुने ।  
शैवं च सुखदं दिव्यं किमन्यच्छ्रोतुमिच्छसि ॥ ५६ ॥  
इति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे  
स्वामिकार्तिकचरितगर्भितशिवाशिवचरितवर्णनं नाम द्वादशोऽध्यायः ॥ १२ ॥  
  
  
श्रीगौरीशङ्करार्पणमस्तु  
  
GO TOP
