PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
चतुस्त्रिंशोऽध्यायः ॥  
  
यज्ञवाटे देवानां दुःशकुनदर्शनम्  
ब्रह्मोवाच  
एवं प्रचलिते चास्मिन् वीरभद्रे गणान्विते ।  
दुष्टचिह्नानि दक्षेण दृष्टानि विबुधैरपि ॥ १ ॥  
उत्पाता विविधाश्चासन् वीरभद्रे गणान्विते ।  
त्रिविधा अपि देवर्षे यज्ञविध्वंससूचकाः ॥ २ ॥  
दक्षवामाक्षिबाहूरुविस्पन्दः समजायत ।  
नानाकष्टप्रदस्तात सर्वथाऽशुभसूचकः ॥ ३ ॥  
भूकम्पः समभूत्तत्र दक्षयागस्थले तदा ।  
दक्षोपश्यच्च मध्याह्ने नक्षत्राण्यद्‌भुतानि च ॥ ४ ॥  
दिशश्चासन्सुमलिनाः कर्बुरोऽभूद्दिवाकरः ।  
परिवेषसहस्रेण सङ्‌क्रान्तश्च भयङ्‌करः ॥ ५ ॥  
नक्षत्राणि पतन्ति स्म विद्युदग्निप्रभाणि च ।  
नक्षत्राणामभूद्वक्रा गतिश्चाधोमुखी तदा ॥ ६ ॥  
गृध्रा दक्षशिरःस्पृष्ट्वा समुद्‌भूताः सहस्रशः ।  
आसीद्‌गृध्रपक्षच्छायैः सच्छायो यागमण्डपः ॥ ७ ॥  
ववाशिरे यागभूमौ क्रोष्टारो नेत्रकस्तदा ।  
उल्कावृष्टिरभूत्तत्र श्वेतवृश्चिकसम्भवा ॥ ८ ॥  
खरा वाता ववुस्तत्र पांशुवृष्टिसमन्विताः ।  
शलभाश्च समुद्‌भूता विवर्तानिलकम्पिताः ॥ ९ ॥  
नीतश्च पवनैरूर्ध्वं स दक्षाध्वरमण्डपः ।  
दैवान्वितेन दक्षेण यः कृतो नूतनोद्‌भुतः ॥ १० ॥  
वेमुर्दक्षादयःसर्वे तदा शोणितमद्‌भुतम् ।  
वेमुश्च मांसखण्डानि सशल्यानि मुहुर्मुहुः ॥ ११ ॥  
सकम्पाश्च बभूवुस्ते दीपा वातहता इव ।  
दुःखिताश्चाभवन्सर्वे शस्त्रधाराहता इव ॥ १२ ॥  
तदा निनादजातानि बाष्पवर्षाणि तत्क्षणे ।  
प्रातस्तुषारवर्षीणि पद्मानीव वनान्तरे ॥ १३ ॥  
दक्षाद्यक्षीणि जातानि ह्यकस्माद्विशदान्यपि ।  
निशायां कमलाश्चैव कुमुदानीव सङ्‌गवे ॥ १४ ॥  
असृग्ववर्ष देवश्च तिमिरेणावृता दिशः ।  
दिग्दाहोभूद्विशेषेण त्रासयन् सकलाञ्जनान् ॥ १५ ॥  
एवं विधान्यरिष्टानि ददृशुर्विबुधादयः ।  
भयमापेदिरेऽत्यन्तं मुने विष्ण्वादिकास्तदा ॥ १६ ॥  
भुवि ते मूर्छिताः पेतुर्हाहताः स्म इतीरयन् ।  
तरवस्तीरसञ्जाता नदीवेगहता इव ॥ १७ ॥  
पतित्वा ते स्थिता भूमौ क्रूराः सर्पा हता इव ।  
कन्दुका इव ते भूयः पतिताः पुनरुत्थिताः ॥ १८ ॥  
ततस्ते तापसन्तप्ता रुरुदुः कुररी इव ।  
रोदनध्वनिसङ्‌क्रातोरुक्तिप्रत्युक्तिका इव ॥ १९ ॥  
सवैकुण्ठास्ततः सर्वे तदा कुण्ठितशक्तयः ।  
स्वस्वोपकण्ठमाकण्ठं लुलुठुः कमठा इव ॥ २० ॥  
एतस्मिन्नन्तरे तत्र सञ्जाता चाशरीरवाक् ।  
श्रावयत्यखिलान् देवान्दक्षं चैव विशेषतः ॥ २१ ॥  
आकाशवाण्युवाच  
धिक् जन्म तव दक्षाद्य महामूढोसि पापधीः ॥  
भविष्यति महद्दुःखमनिवार्यं हरोद्‌भवम् । २२ ॥  
हा हापि नोऽत्र ये मूढास्तव देवादय स्थिताः ।  
तेषामपि महादुःखं भविष्यति न संशयः ॥ २३ ॥  
ब्रह्मोवाच  
तच्छ्रुत्वाऽऽकाशवचनं दृष्ट्वारिष्टानि तानि च ।  
दक्षः प्रापद्‌भयं चाति परे देवादयोपि ह ॥ २४ ॥  
वेपमानस्तदा दक्षो विकलश्चाति चेतसि ।  
अगच्छच्छरणं विष्णोः स्वप्रभोरिन्दिरापतेः ॥ २५ ॥  
सुप्रणम्य भयाविष्टः संस्तूय च विचेतनः ।  
अवोचद्देवदेवं तं विष्णुं स्वजनवत्सलम् ॥ २६ ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे दुः शकुनदर्शनं नाम चतुस्त्रिंशोऽध्यायः ॥ ३४ ॥  
  
  
श्रीगौरीशंकरार्पणमस्तु  
  
GO TOP
