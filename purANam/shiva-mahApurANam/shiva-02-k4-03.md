PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
तृतीयोऽध्यायः  
  
कार्तिकेयलीलावर्णनम्  
नारद उवाच  
देवदेव प्रजानाथ ब्रह्मन् सृष्टिकर प्रभो ।  
ततः किमभवत्तत्र तद्वदाऽद्य कृपां कुरु ॥ १ ॥  
ब्रह्मोवाच  
तस्मिन्नवसरे तात विश्वामित्रः प्रतापवान् ।  
प्रेरितो विधिना तत्रागच्छत्प्रीतो यदृच्छया ॥ २ ॥  
स दृष्ट्वाऽलौकिकं धाम तत्सुतस्य सुतेजसः ।  
अभवत्पूर्णकामस्तु सुप्रसन्नो ननाम च ॥ ३ ॥  
अकरोत्सुनुतिं तस्य सुप्रसन्नेन चेतसा ।  
विधिप्रेरितवाग्भिश्च विश्वामित्रः प्रभाववित् ॥ ४ ॥  
ततःसोऽभूत्सुतस्तत्र सुप्रसन्नो महोतिकृत् ।  
सुप्रहस्याद्‌भुतमहो विश्वामित्रमुवाच च ॥ ५ ॥  
शिवसुत उवाच  
शिवेच्छया महाज्ञानिन्नकस्मात्त्वमिहागतः ।  
संस्कारं कुरु मे तात यथावद्वेदसंमितम् ॥ ६ ॥  
अद्यारभ्य पुरोधास्त्वं भव मे प्रीतिमावहन् ।  
भविष्यसि सदा पूज्यः सर्वेषां नात्र संशयः ॥ ७ ॥  
ब्रह्मोवाच  
इत्याकर्ण्य वचस्तस्य सुप्रसन्नो हि गाधिजः ।  
तमुवाचानुदात्तेन स्वरेण च सुविस्मितः ॥ ८ ॥  
विश्वामित्र उवाच  
शृणु तात न विप्रोऽहं गाधिक्षत्रियबालकः ।  
विश्वामित्रेति विख्यातः क्षत्रियो विप्रसेवकः ॥ ९ ॥  
इति स्वचरितं ख्यातं मया ते वरबालक ।  
कस्त्वं स्वचरितं ब्रूहि विस्मितायाखिलं हि मे ॥ १० ॥  
ब्रह्मोवाच  
इत्याकर्ण्य वचस्तस्य तत्स्ववृत्तं जगाद ह ।  
ततश्चोवाच सुप्रीत्या गाधिजं तं महोतिकृत् ॥ ११ ॥  
शिवसुत उवाच  
विश्वामित्र वरान्मे त्वं ब्रह्मर्षिर्नात्र संशयः ।  
वशिष्ठाद्याश्च नित्यं त्वां प्रशंसिष्यन्ति चादरात् ॥ १२ ॥  
अतस्त्वमाज्ञया मे हि संस्कारं कर्तुमर्हसि ।  
इदं सर्वं सुगोप्यं ते कथनीयं न कुत्रचित् ॥ १३ ॥  
ब्रह्मोवाच  
ततोकार्षीत्स संस्कारं तस्य प्रीत्याऽखिलं यथा ।  
शिवबालस्य देवर्षे वेदोक्तविधिना परम् ॥ १४ ॥  
शिवबालोपि सुप्रीतो दिव्यज्ञानमदात्परम् ।  
विश्वामित्राय मुनये महोतिकारकः प्रभुः ॥ १५ ॥  
पुरोहितं चकारासौ विश्वामित्रं शुचेःसुत ।  
तदारभ्य द्विजवरो नानालीलाविशारदः ॥ १६ ॥  
इत्थं लीला कृता तेन कथिता सा मया मुने ।  
तल्लीलामपरां तात शृणु प्रीत्या वदाम्यहम् ॥ १७ ॥  
तस्मिन्नवसरे तात श्वेतनामा च संप्रति ।  
तत्राऽपश्यत्सुतं दिव्यं निजं परमपावनम् ॥ १८ ॥  
ततस्तं पावको गत्वा दृष्ट्वालिङ्‌ग्य चुचुम्ब च ।  
पुत्रेति चोक्त्वा तस्मै स शस्त्रं शक्तिन्ददौ च सः ॥ १९ ॥  
गुहस्तां शक्तिमादाय तच्छृङ्‌गं चारुरोह ह ।  
तं जघान तया शक्त्या शृङ्‌गो भुवि पपात सः ॥ २० ॥  
दशपद्ममिता वीरा राक्षसाः पूर्वमागताः ।  
तद्वधार्थं द्रुतं नष्टा बभूवुस्तत्प्रहारतः ॥ २१ ॥  
हाहाकारो महानासीच्चकम्पे साचला मही ।  
त्रैलोक्यं च सुरेशानःसदेवस्तत्र चागमत् ॥ २२ ॥  
दक्षिणे तस्य पार्श्वे च वज्रेण स जघान च ।  
शाखनामा ततो जातः पुमांश्चैको महाबलः ॥ २३ ॥  
पुनः शक्रो जघानाशु वामपार्श्वे हि तं तदा ।  
वज्रेणाऽन्यः पुमाञ्जातो विशाखाख्योऽपरो बली ॥ २४ ॥  
ततस्तद्धृदयं शक्रो जघान पविना तदा ।  
परोऽभून्नैगमोपाख्यः पुमांस्तद्वन्महाबलः ॥ २५ ॥  
तदा स्कन्दादिचत्वारो महावीरा महाबलाः ।  
इन्द्रं हन्तुं द्रुतं जग्मुः सोयं तच्छरणं ययौ ॥ २५ ॥  
शक्रः ससामरगणो भयं प्राप्य गुहात्ततः ।  
ययौ स्वलोकं चकितो न भेदं ज्ञातवान्मुने ॥ २७ ॥  
स बालकस्तु तत्रैव तस्थाऽऽवानन्दसंयुतः ।  
पूर्ववन्निर्भयस्तात नानालीलाकरः प्रभुः ॥ २८ ॥  
तस्मिन्नवसरे तत्र कृत्तिकाख्याश्च षट् स्त्रियः ।  
स्नातुं समागता बालं ददृशुस्तं महाप्रभुम् ॥ २९ ॥  
ग्रहीतुं तं मनश्चक्रुःसर्वास्ता कृत्तिकाः स्त्रियः ।  
वादो बभूव तासां तद्‌ग्रहणेच्छापरो मुने ॥ ३० ॥  
तद्वादशमनार्थं स षण्मुखानि चकार ह ।  
पपौ दुग्धं च सर्वासां तुष्टास्ता अभवन्मुने ॥ ३१ ।  
तन्मनोगतिमाज्ञाय सर्वास्ताः कृत्तिकास्तदा ।  
तमादाय ययुर्लोकं स्वकीयं मुदिता मुने ॥ ३२ ॥  
तं बालकं कुमाराख्यं स्तनं दत्त्वा स्तनार्थिने ।  
वर्द्धयामासुरीशस्य सुतं सूर्याधिकप्रभम् ॥ ३३ ॥  
न चक्रुर्बालकं याश्च लोचनानामगोचरम् ।  
प्राणेभ्योपि प्रेमपात्रं यः पोष्टा तस्य पुत्रकः ॥ ३४ ॥  
यानि यानि च वस्त्राणि त्रैलोक्ये दुर्लभानि च ।  
ददुस्तस्मै च ताः प्रेम्णा भूषणानि वराणि वै ॥ ३५ ॥  
दिनेदिने ताः पुपुषुर्बालकं तं महाप्रभुम् ।  
प्रसंसितानि स्वादूनि भोजयित्वा विशेषतः ॥ ३६ ॥  
अथैकस्मिन् दिने तात स बालः कृत्तिकात्मजः ।  
गत्वा देवसभां दिव्यां सुचरित्रं चकार ह ॥ ३७ ॥  
स्वमहो दर्शयामास देवेभ्यो हि महाद्‌भुतम् ।  
सविष्णुभ्योऽखिलेभ्यश्च महोतिकरबालकः ॥ ३८ ॥  
तं दृष्ट्वा सकलास्ते वै साच्युताःसर्षयः सुराः ।  
विस्मयं प्रापुरत्यन्तं पप्रच्छुस्तं च बालकम् ॥ ३९ ॥  
को भवानिति तच्छ्रुत्वा न किञ्चित्स जगाद ह ।  
स्वालयं स जगामाऽशु गुप्तस्तस्थौ हि पूर्ववत् ॥ ४० ॥  
इति श्रीशिवमहापुराणे द्वितीयायां रुद्रसंहितायां चतुर्थे  
कुमारखण्डे कार्तिकेयलीलावर्णनं नाम तृतीयोऽध्यायः ॥ ३ ॥  
  
  
श्रीगौरीशंकरार्पणमस्तु  
  
GO TOP
