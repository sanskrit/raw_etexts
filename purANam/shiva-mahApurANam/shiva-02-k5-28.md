PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
अष्टविंशोऽध्यायः  
  
  
शङ्‌खचूडतपःकरणविवाहवर्णनम्  
सनत्कुमार उवाच  
ततश्च शङ्‌खचूडोऽसौ जैगीषव्योपदेशतः ।  
ततश्चकार सुप्रीत्या ब्रह्मणः पुष्करे चिरम् ॥ १ ॥  
गुरुदत्तां ब्रह्मविद्यां जजाप नियतेन्द्रियः ।  
स एकाग्रमना भूत्वा करणानि निगृह्य च ॥ २ ॥  
तपन्तं पुष्करे तं वै शङ्‌खचूडं च दानवम् ।  
वरं दातुं जगामाशु ब्रह्मालोकगुरुर्विभुः ॥ ३ ॥  
वरं ब्रूहीति प्रोवाच दानवेन्द्रं विधिस्तदा ।  
स दृष्ट्वा तं ननामातिनम्रस्तुष्टाव सद्‌गिरा ॥ ४ ॥  
वरं ययाचे ब्रह्माणमजेयत्वं दिवौकसाम् ।  
तथेत्याह विधिस्तं वै सुप्रसन्नेन चेतसा ॥ ५ ॥  
श्रीकृष्णकवचं दिव्यं जगन्मंगलमंगलम् ।  
दत्तवान् शङ्‌खचूडाय सर्वत्र विजयप्रदम् ॥ ६ ॥  
बदरीं सम्प्रयाहि त्वं तुलस्या सह तत्र वै ।  
विवाहं कुरु तत्रैव सा तपस्यति कामतः ॥ ७ ॥  
धर्मध्वजसुता सेति सन्दिदेश च तं विधिः ।  
अन्तर्धानं जगामाशु पश्यतस्तस्य तत्क्षणात् ॥ ८ ॥  
ततःस शङ्‌खचूडो हि तपःसिद्धोऽतिपुष्करे ।  
गले बबन्ध कवचं जगन्मंगलमंगलम् ॥ ९ ॥  
आज्ञया ब्राह्मणः सोऽपि तपःसिद्धमनोरथः ।  
समाययौ प्रहृष्टास्यस्तूर्णं बदरिकाश्रमम् ॥ १० ॥  
यदृच्छयाऽऽगतस्तत्र शङ्‌खचूडश्च दानवः ।  
तपश्चरन्ती तुलसी यत्र धर्मध्वजात्मजा ॥ ११ ॥  
सुरूपा सुस्मिता तन्वी शुभभूषणभूषिता ।  
सकटाक्षं ददर्शासौ तमेव पुरुषं परम् ॥ १२ ॥  
दृष्ट्वा तां ललिता रम्यां सुशीलां सुन्दरीं सतीम् ।  
उवास तत्समीपे तु मधुरं तामुवाच सः ॥ १३ ॥  
शङ्‌खचूड उवाच  
का त्वं कस्य सुता त्वं हि किं करोषि स्थितात्र किम् ।  
मौनीभूता किङ्‌करं मां सम्भावितुमिहार्हसि ॥ १४ ॥  
सनत्कुमार उवाच  
इत्येवं वचनं श्रुत्वा सकामं तमुवाच सा । १५ ॥  
तुलस्युवाच  
धर्मध्वजसुताहं च तपस्यामि तपस्विनी ।  
तपोवने च तिष्ठामि कस्त्वं गच्छ यथासुखम् ॥ १६ ॥  
नारीजातिर्मोहिनी च ब्रह्मादीनां विषोपमा ।  
निन्द्या दोषकरी माया शृङ्‌खला ह्यनुशायिनाम् ॥ १७ ॥  
सनत्कुमार उवाच  
इत्युक्त्वा तुलसी तं च सरसं विरराम ह ।  
दृष्ट्वा तां सस्मितां सोपि प्रवक्तुमुपचक्रमे ॥ १८ ॥  
शङ्‌खचूड उवाच  
त्वया यत्कथितं देवि न च सर्वमलीककम् ।  
किञ्चित्सत्यमलीकं च किञ्चिन्मत्तो निशामय ॥ १९ ॥  
पतिव्रताः स्त्रियो याश्च तासां मध्ये त्वमग्रणीः ।  
न चाहं पापदृक्कामी तथा त्वं नेति धीर्मम ॥ २० ॥  
आगच्छामि त्वत्समीपमाज्ञया ब्रह्मणोऽधुना ।  
गान्धर्वेण विवाहेन त्वां ग्रहीष्यामि शोभने ॥ २१ ॥  
शङ्‌खचूडोऽहमेवास्मि देवविद्रावकारकः ।  
मां न जानासि किं भद्रे न श्रुतोऽहं कदाचन ॥ २२ ॥  
दनुवंश्यो विशेषेण मन्द पुत्रश्च दानवः ।  
सुदामा नाम गोपोहं पार्षदश्च हरेः पुरा ॥ २३ ॥  
अधुना दानवेन्द्रोऽहं राधिकायाश्च शापतः ।  
जातिस्मरोऽहं जानामि सर्वं कृष्णप्रभावतः ॥ २४ ॥  
सनत्कुमार उवाच  
एवमुक्त्वा शङ्‌खचूडो विरराम च तत्पुरः ।  
दानवेन्द्रेण सेत्युक्ता वचनं सत्यमादरात् ।  
सस्मितं तुलसी तुष्टा प्रवक्तुमुपचक्रमे ॥ २५ ॥  
तुलस्युवाच  
त्वयाहमधुना सत्त्वविचारेण पराजिता ।  
स धन्यः पुरुषो लोके न स्त्रिया यः पराजितः ॥ २६ ॥  
सत्क्रियोप्यशुचिर्नित्यं स पुमान्यः स्त्रिया जितः ।  
निन्दन्ति पितरो देवा मानवाःसकलाश्च तम् ॥ २७ ॥  
शुध्येद्विप्रो दशाहेन जातके मृतसूतके ।  
क्षत्रियो द्वादशाहेन वैश्यः पञ्चदशाहतः ॥ २८ ॥  
शूद्रो मासेन शुध्येत्तु हीति वेदानुशासनम् ।  
न शुचिः स्त्रीजितः क्वापि चितादाहं विना पुमान् ॥ २९ ॥  
न गृह्णतीच्छया तस्मात्पितरः पिण्डतर्पणम् ।  
न गृह्णन्ति सुरास्तेन दत्तं पुष्पफलादिकम् ॥ ३० ॥  
तस्य किं ज्ञानसुतपो जपहोम प्रपूजनैः ।  
विद्यया दानतः किं वा स्त्रीभिर्यस्य मनो हृतम् ॥ ३१ ॥  
विद्याप्रभावज्ञानार्थं मया त्वं च परीक्षितः ।  
कृत्वा कान्तपरीक्षां वै वृणुयात्कामिनी वरम् ॥ ३२ ॥  
सनत्कुमार उवाच  
इत्येवं प्रवदन्त्यां तु तुलस्यां तत्क्षणे विधिः ।  
तत्राजगाम संस्रष्टा प्रोवाच वचनं ततः ॥ ३३ ॥  
ब्रह्मोवाच  
किं करोषि शङ्‌खचूड संवादमनया सह ।  
गान्धर्वेण विवाहेन त्वमस्या ग्रहणं कुरु ॥ ३४ ॥  
त्वं वै पुरुषरत्नं च स्त्रीरत्नं च त्वियं सती ।  
विदग्धाया विदग्धेन सङ्‌गमो गुणवान् भवेत् ॥ ३५ ॥  
निर्विरोधं सुखं राजन् को वा त्यजति दुर्लभम् ।  
योऽविरोधसुखत्यागी स पशुर्नात्र संशयः ॥ ३६ ॥  
किं त्वं परीक्षसे कान्तमीदृशं गुणिनं सति ।  
देवानामसुराणां च दानवानां विमर्दकम् ॥ ३७ ॥  
अनेन सार्द्धं सुचिरं विहारं कुरु सर्वदा ।  
स्थाने स्थाने यथेच्छं च सर्वलोकेषु सुन्दरि ॥ ३८ ॥  
अन्ते प्राप्स्यति गोलोके श्रीकृष्णं पुनरेव सः ।  
चतुर्भुजं च वैकुण्ठे मृते तस्मिंस्त्वमाप्स्यसि ॥ ३९ ॥  
सनत्कुमार उवाच  
इत्येवमाशिषं दत्त्वा स्वालयं तु ययौ विधिः ।  
गान्धर्वेण विवाहेन जगृहे तां च दानवः ॥ ४० ॥  
एवं विवाह्य तुलसीं पितुः स्थानं जगाम ह ।  
स रेमे रमया सार्द्धं वासगेहे मनोरमे ॥ ४१ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे शङ्‌खचूडतपःकरणविवाहवर्णनं नामाष्टविंशोऽध्यायः ॥ २८ ॥  
  
  
श्रीगौरीशंकरार्पणमस्तु  
  
GO TOP
