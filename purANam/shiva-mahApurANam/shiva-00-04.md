PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
श्रीशिवपुराणमाहात्म्यम्  
॥ चतुर्थोऽध्यायः ॥  
  
॥ चञ्चुलायाः सद्गतिः ॥  
  
  
[ Right click to 'save audio as' for downloading Audio ]  
ब्राह्मण उवाच -  
दिष्ट्या काले प्रबुद्धासि शिवानुग्रहतो वराम् ।  
इमां शिवपुराणस्य श्रुत्वा वैराग्यवत्कथाम् ॥ १ ॥  
मा भैषीर्द्विजपत्नि त्वं शिवस्य शरणं व्रज ।  
शिवानुग्रहतः सर्वं पापं सद्यो विनश्यति ॥ २ ॥  
वक्ष्यामि ते परं वस्तु शिवकीर्तिसमन्वितम् ।  
भविष्यति गतिर्येन सर्वदा ते सुखावहा ॥ ३ ॥  
सत्कथाश्रवणादेव जाता ते मतिरीदृशी ।  
पश्चात्तापान्विता शुद्धा वैराग्यं विषयेषु च ॥ ४ ॥  
पश्चात्तापः पापकृतां पापानां निष्कृतिः परा ।  
सर्वेषां वर्णितं सद्‌भिः सर्वपापविशोधनम् ॥ ५ ॥  
पश्चात्तापेनैव शुद्धिः प्रायश्चित्तं करोति सः ।  
यथोपदिष्टं सद्‌भिर्हि सर्वपापविशोधनम् ॥ ६ ॥  
प्रायश्चित्तमधीकृत्य विधिवन्निर्भयः पुमान् ।  
स याति सुगतिं प्रायः पश्चात्तापी न संशयः ॥ ७ ॥  
एतच्छिवपुराणस्य कथाश्रवणतो यथा ।  
जायते चित्तशुद्धिर्हि न तथान्यैरुपायतः ॥ ८ ॥  
शोध्यमानं दर्पणं हि यथा भवति निर्मलम् ।  
तथैतत्कथया चेतो विशुद्धिं यात्यसंशयम् ॥ ९ ॥  
विशुद्धे चेतसि शिवो नृणां तिष्ठति साम्बिकः ।  
ततो याति विशुद्धात्मा साम्बशम्भोः परं पदम् ॥ १० ॥  
अतः सर्वस्य वर्गस्यैतत्कथासाधनं मतम् ।  
एतदर्थं महादेवो निर्ममे त्वाग्रहादिमाम् ॥ ११ ॥  
कथया सिद्ध्यति ध्यानमनया गिरिजापतेः ।  
ध्यानाज्ज्ञानं परं तस्मात्कैवल्यं भवति ध्रुवम् ॥ १२ ॥  
असिद्धशङ्‌करध्यानः कथामेव शृणोति यः ।  
स प्राप्यान्यभवे ध्यानं शम्भोर्याति परां गतिम् ॥ १३ ॥  
एतत्कथाश्रवणतः कृत्वा ध्यानमुमापतेः ।  
ते पश्चात्तापिनः पापा बहवः सिद्धिमागताः ॥ १४ ॥  
सर्वेषां श्रेयसां बीजं सत्कथाश्रवणं नृणाम् ।  
यथावर्त्मसमाराध्यं भवबन्धगदापहम् ॥ १५ ॥  
कथाश्रवणतः शम्भोर्मननाच्च ततो हृदा ।  
निदिध्यासनतश्चैव चित्तशुद्धिर्भवत्यलम् ॥ १६ ॥  
अतो भक्तिर्महेशस्य पुत्राभ्यां भवति ध्रुवम् ।  
तदनुग्रहतो दिव्या ततो मुक्तिर्न संशयः ॥ १७ ॥  
तद्विहीनः पशुर्ज्ञेयो मायाबन्धनसक्तधीः ।  
संसारबन्धनान्नैव मुक्तो भवति स ध्रुवम् ॥ १८ ॥  
अतो हि द्विजपत्नि त्वं विषयेभ्यो निवृत्तधीः ।  
शृणु शम्भोः कथां चैतां भक्त्या परमपावनीम् ॥ १९ ॥  
शृण्वन्त्याः सत्कथामेतां शङ्‌करस्य परात्मनः ।  
शुद्धिमेष्यति चेतस्ते ततो मुक्तिमवाप्स्यसि ॥ २० ॥  
ध्यायतः शिवपादाब्जं चेतसा निर्मलेन वै ।  
एकेन जन्मना मुक्तिः सत्यं सत्यं वदाम्यहम् ॥ २१ ॥  
सूत उवाच -  
इत्युक्त्वा स द्विजवरो वरः शैवः कृपार्द्रधीः ।  
तूष्णीं बभूव शुद्धात्मा शिवध्यानपरायणः ॥ २२ ॥  
अथ बिन्दुगपत्नी सा चञ्चुलाह्वा प्रसन्नधीः ।  
इत्युक्ता तेन विप्रेण समासीद्‌बाष्पलोचना ॥ २३ ॥  
पपातारं द्विजेन्द्रस्य पादयोस्तस्य हृष्टधीः ।  
चञ्चुला साञ्जलिः सा च कृतार्थास्मीत्यभाषत ॥ २४ ॥  
चञ्चुलोवाच -  
अथ सोत्थाय सातङ्‌का साञ्जलिर्गद्‌गदाक्षरम् ।  
तमुवाच महाशैवं द्विजं वैराग्ययुक्सुधीः ॥ २५ ॥  
ब्रह्मञ्छैववर स्वामिन्धन्यस्त्वं परमार्थदृक् ।  
परोपकारनिरतो वर्णनीयः सुसाधुषु ॥ २६ ॥  
उद्धरोद्धर मां साधो पतन्तीं नरकार्णवे ।  
श्रुत्वा यां सुकथां शैवीं पुराणार्थविजृम्भिताम् ॥ २७ ॥  
विरक्तधीरहं जाता विषयेभ्यश्च सर्वतः ।  
सुश्रद्धा महती ह्येतत्पुराणश्रवणेऽधुना ॥ २८ ॥  
सूत उवाच -  
इत्युक्त्वा साञ्जलिः सा वै सम्प्राप्य तदनुग्रहम् ।  
तत्पुराणं श्रोतुकामाऽतिष्ठत्तत्सेवने रता ॥ २९ ॥  
अथ शैववरो विप्रस्तस्मिन्नेव स्थले सुधीः ।  
सत्कथां श्रावयामास तत्पुराणस्य तां स्त्रियम् ॥ ३० ॥  
इत्थं तस्मिन्महाक्षेत्रे तस्मादेव द्विजोत्तमात् ।  
कथां शिवपुराणस्य सा शुश्राव महोत्तमाम् ॥ ३१ ॥  
भक्तिज्ञानविरागाणां वर्द्धिनीं मुक्तिदायिनीम् ।  
बभूव सुकृतार्था सा श्रुत्वा तां सत्कथां पराम् ॥ ३२ ॥  
सद्‌गुरोस्तस्य कृपया शुद्धचित्ता च सा द्रुतम् ।  
शिवानुग्रहतः शम्भोः रूपध्यानमवाप ह ॥ ३३ ॥  
इत्थं सद्गुरुमाश्रित्य सा प्राप्तशिवसन्मतिः ।  
दध्यौ मुहुर्मुहुः शम्भोश्चिदानन्दमयं वपुः ॥ ३४ ॥  
स्नात्वा तीर्थजले नित्यं जटावल्कलधारिणी ।  
भस्मोद्धूलितसर्वाङ्‌गी रुद्राक्षकृतभूषणा ॥ ३५ ॥  
शिवनामजपासक्ता वाग्यता मितभोजना ।  
गुरूपदिष्टमार्गेण सा शिवं समतोषयत् ॥ ३६ ॥  
एवं तस्याचञ्चुलायाः कुर्वन्त्या ध्यानमुत्तमम् ।  
बहुकालो व्यतीयाय शम्भोस्तत्रैव शौनक ॥ ३७ ॥  
अथ कालेन पूर्णेन भक्तित्रिकसमन्विता ।  
समुत्ससर्ज देहं स्वमनायासेन चञ्चुला ॥ ३८ ॥  
विमानं द्रुतमायान्तं प्रेषितं त्रिपुरारिणा ।  
दिव्यं स्वगणसंयुक्तं नानाशोभासमन्वितम् ॥ ३९ ॥  
अथ तत्र समारूढा महेशानुचरैर्वरैः ।  
नीता शिवपुरीं सद्यो ध्वस्तसर्वमला च सा ॥ ४० ॥  
दिव्यरूपधरा दिव्या दिव्यावयवशालिनी ।  
चन्द्रार्द्धशेखरा गौरी विलसद्दिव्यभूषणा ॥ ४१ ॥  
गत्वा तत्र महादेवं सा ददर्श त्रिलोचनम् ।  
विष्णुब्रह्मादिभिर्देवैः सेव्यमानं सनातनम् ॥ ४२ ॥  
गणेशभृङ्‌गिनन्दीशवीरभद्रेश्वरादिभिः ।  
उपास्यमानं सद्‌भक्त्या कोटिसूर्यसमप्रभम् ॥ ४३ ॥  
नीलग्रीवं पञ्चवक्त्रं त्र्यम्बकं चन्द्रशेखरम् ।  
वामाङ्‌गे बिभ्रतं गौरीं विद्युत्पुञ्जसमप्रभाम् ॥ ४४ ॥  
कर्पूरगौरं गौरीशं सर्वालङ्‌कारधारिणम् ।  
सितभस्मलसद्देहं सितवस्त्रं महोज्जलम् ॥ ४५ ॥  
दृष्ट्वैवं शङ्‌करं नारी सा मुमोदातिचञ्चुला ।  
सुसम्भ्रमान्महाप्रीता प्रणनाम पुनः पुनः ॥ ४६ ॥  
साञ्जलिः सा मुदा प्रेम्णा सन्तुष्टा च विनीतका ।  
आनन्दाश्रुजलैर्युक्ता रोमहर्षसमन्विता ॥ ४७ ॥  
अथ सा वै करुणया पार्वत्या शङ्‌करेण च ।  
समानीतोपकण्ठं हि सुदृष्ट्या च विलोकिता ॥ ४८ ॥  
पार्वत्या सा कृता प्रीत्या स्वसखी दिव्यरूपिणी ।  
दिव्यसौख्यान्विता तत्र चञ्चुला बिन्दुगप्रिया ॥ ४९ ॥  
तस्मिंल्लोके परानन्दघनज्योतिषि शाश्वते ।  
लब्ध्वा निवासमचलं लेभे सुखमनाहतम् ॥ ५० ॥  
इति श्रीस्कान्दे महापुराणे शिवपुराणमाहात्म्ये  
चञ्चुलावैराग्यवर्णनं नाम चतुर्थोऽध्यायः ॥  
  
  
श्रीगौरीशङ्करार्पणमस्तु  
  
GO TOP
