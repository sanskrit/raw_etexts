PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ षष्ठोऽध्यायः ॥  
  
॥ परस्परमीश्वरत्वाभिमानिनोविष्णुब्रह्मणोर्युद्धे  
क्षिप्तपाशुपतास्त्रभीतानाममराणां कैलासयात्रा - ॥  
  
  
नन्दिकेश्वर उवाच -  
पुरा कदाचिद्योगीन्द्र विष्णुर्विषधरासनः ।  
सुष्वाप परया भूत्या स्वानुगैरपि संवृतः ॥ १ ॥  
यदृच्छयाऽऽगतस्तत्र ब्रह्मा ब्रह्मविदां वरः ।  
अपृच्छत् पुण्डरीकाक्षं शयनं सर्वसुन्दरम् ॥ २ ॥  
कस्त्वं पुरुषवच्छेषे दृष्ट्वा मामपि दृप्तवत् ।  
उत्तिष्ठ वत्स मां पश्य तव नाथमिहागतम् ॥ ३ ॥  
आगतं गुरुमाराध्यं दृष्ट्वा यो दृप्तवच्चरेत् ।  
द्रोहिणस्तस्य मूढस्य प्रायश्चित्तं विधीयते ॥ ४ ॥  
इति श्रुत्वा वचः क्रुद्धो बहिः शान्तवदाचरन् ।  
स्वस्ति ते स्वागतं वत्स तिष्ठ पीठमितो विश ॥ ५ ॥  
किमु ते व्याग्रवद्वक्त्रं विभाति विषमेक्षणम् ।  
ब्रह्मोवाच -  
वत्स विष्णो महामानमागतं कालवेगतः ॥ ६ ॥  
पितामहश्च जगतः पाता च तव वत्सक ।  
विष्णुरुवाच -  
मत्स्थं जगदिदं वत्स मनुषे त्वं हि चोरवत् ॥ ७ ॥  
मन्नाभिकमलाज्जातः पुत्रस्त्वं भाषसे वृथा ।  
नन्दिकेश्वर उवाच -  
एवं हि विवदतोस्तत्र मुग्धयोरजयोस्तदा ॥ ८ ॥  
अहमेव वरो न त्वमहं प्रभुरहं प्रभुः ।  
परस्परं हन्तुकामौ चक्रतुः समरोद्यमम् ॥ ९ ॥  
युयुधातेऽमरौ वीरौ हंसपक्षीन्द्रवाहनौ ।  
वैरञ्च्या वैष्णवाश्चैवं मिथो युयुधिरे तदा ॥ १० ॥  
तावद्विमानगतयः सर्वा वै देवजातयः ।  
दिदृक्षवः समाजग्मुः समरं तं महाद्‌भुतम् ॥ ११ ॥  
क्षिपन्तः पुष्पवर्षाणि पश्यन्तः स्वैरमम्बरे ।  
सुपर्णवाहनस्तत्र क्रुद्धो वै ब्रह्मवक्षसि ॥ १२ ॥  
मुमोच बाणानसहानस्त्रांश्च विविधान् बहून् ।  
मुमोचाऽथ विधिः क्रुद्धो विष्णोरुरसि दुःसहान् ॥ १३ ॥  
बाणाननलसङ्‌काशानस्त्रांश्च बहुशस्तदा ।  
तदाश्चर्यमिति स्पष्टं तयोः समरगोचरम् ॥ १४ ॥  
समीक्ष्य दैवतगणाः शशंसुर्भृशमाकुलाः ।  
ततो विष्णुः सुसङ्‌क्रुद्धः श्वसन् व्यसनकर्शितः ॥ १५ ॥  
माहेश्वरास्त्रं मतिमान् सन्दधे ब्रह्मणोपरि ।  
ततो ब्रह्मा भृशं क्रुद्धः कम्पयन्विश्वमेव हि ॥ १६ ॥  
अस्त्रं पाशुपतं घोरं सन्दधे विष्णुवक्षसि ।  
ततस्तदुत्थितं व्योम्नि तपनायुतसन्निभम् ॥ १७ ॥  
सहस्रमुखमत्युग्रं चण्डवातभयङ्‌करम् ।  
अस्त्रद्वयमिदं तत्र ब्रह्मविष्ण्वोर्भयङ्‌करम् ॥ १८ ॥  
इत्थं बभूव समरं ब्रह्मविष्ण्वोः परस्परम् ।  
ततो देवगणाः सर्वे विषण्णा भृशमाकुलाः ।  
ऊचुः परस्परं तात राजक्षोभे यथा द्विजाः ।॥ १९ ॥  
सृष्टिः स्थितिश्च संहारस्तिरोभावोऽप्यनुग्रहः ।  
यस्मात्प्रवर्तते तस्मै ब्रह्मणे च त्रिशूलिने ॥ २० ॥  
अशक्यमन्यैर्यदनुग्रहं विना  
तृणक्षयोप्यत्र यदृच्छया क्वचित् ॥ २१ ॥  
इति देवा भयं कृत्वा विचिन्वन्तः शिवक्षयम् ।  
जग्मुः कैलासशिखरं यत्रास्ते चन्द्रशेखरः ॥ २२ ॥  
दृष्ट्वैवममरा हृष्टाः पदं तत्पारमेश्वरम् ।  
प्रणेमुः प्रणवाकारं प्रविष्टास्तत्र सद्मनि ॥ २३ ॥  
तेपि तत्र सभामध्ये मण्डपे मणिविष्टरे ।  
विराजमानमुमया ददृशुर्देवपुङ्‌गवम् ॥ २४ ॥  
सव्योत्तरेतरपदं तदर्हितकराम्बुजम् ।  
स्वगणैः सर्वतो जुष्टं सर्वलक्षणलक्षितम् ॥ २५ ॥  
वीज्यमानं विशोषजैः स्त्रीजनैस्तीव्रभावनैः ।  
शस्यमानं सदा वेदैरनुगृह्णन्तमीश्वरम् ॥ २६ ॥  
दृष्ट्वैवमीशममराः सन्तोषसलिलेक्षणाः ।  
दण्डवद्दूरतो वत्स नमश्चक्रुर्महागणाः ॥ २७ ॥  
तानवेक्ष्य पतिर्देवान् समीपे चाह्वयद्‌गणैः ।  
अथ संह्लादयन्देवान्देवो देवशिखामणिः ।  
अवोचदथ गम्भीरं वचनं मधुमङ्‌गलम् ॥ २८ ॥  
इति श्रीशिवमहापुराणे प्रथमायां विद्येश्वरसंहितायां  
देवानां कैलासयात्रावर्णनं नाम षष्ठोऽध्यायः  
  
  
श्रीगौरीशङ्करार्पणमस्तु  
  
GO TOP
