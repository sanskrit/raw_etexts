PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ अष्टमोऽध्यायः ॥  
  
॥ ब्रह्मोपरि शिवस्यानुग्रहः ॥  
  
  
नन्दिकेश्वर उवाच -  
ससर्जाथ महादेवः पुरुषं कञ्चिदद्‌भुतम् ।  
भैरवाख्यं भ्रुवोर्मध्याद्‌ब्रह्मदर्पजिघांसया ॥ १ ॥  
स वै तदा तत्र पतिं प्रणम्य शिवमङ्‌गणे ।  
किं कार्यं करवाण्यत्र शीघ्रमाज्ञापय प्रभो ॥ २ ॥  
शिव उवाच -  
वत्सयोऽयं विधिः साक्षाज्जगतामाद्यदैवतम् ।  
नूनमर्चय खड्गं स्वं तिग्मेन जवसा परम् ॥ ३ ॥  
स वै गृहीत्वैककरेण केशं  
     तत्पञ्चमं दृप्तमसत्यभाषिणम् ।  
छित्त्वा शिरो ह्यस्य निहन्तुमुद्यतः  
     प्रकम्पयन्खड्गमतिस्फुटं करैः ॥ ४ ॥  
पिता तवोत्सृष्टविभूषणाम्बर-  
     स्रगुत्तरीयामलकेशसंहतिः ।  
प्रवातरम्भेव लतेव चञ्चलः  
     पपात वै भैरवपादपङ्‌कजे ॥ ५ ॥  
तावद्विधिं तात दिदृक्षुरच्युतः  
     कृपालुरस्मत्पतिपादपल्लवम् ।  
निषिच्य बाष्पैरवदत्कृताञ्जलि-  
     र्यथा शिशुः स्वं पितरं कलाक्षरम् ॥ ६ ॥  
अच्युत उवाच  
त्वया प्रयत्नेन पुरा हि दत्तं  
     यदस्य पञ्चाननमीश चिह्नम् ।  
तस्मात्क्षमस्वाद्यमनुग्रहार्हं  
     कुरु प्रसादं विधये ह्यमुष्मै ॥ ७ ॥  
इत्यर्थितोऽच्युतेनेशस्तुष्टः सुरगणाङ्‌गणे ।  
निवर्तयामास तदा भैरवं ब्रह्मदण्डतः ॥ ८ ॥  
अथाह देवः कितवं विधिं विगतकन्धरम् ।  
ब्रह्मंस्त्वमर्हणाकाङ्‌क्षी शठेशत्वं समास्थितः ॥ ९ ॥  
नातस्ते सत्कृतिर्लोके भूयात्स्थानोत्सवादिकम् ।  
ब्रह्मोवाच -  
स्वामिन्प्रसीदाद्य महाविभूते  
     मन्ये वरं मे शिरसः प्रमोक्षम् ॥ १० ॥  
नमस्तुभ्यं भगवते बन्धवे विश्वयोनये ।  
सहिष्णवे च दोषाणां शम्भवे शैलधन्वने ॥ ११ ॥  
ईश्वर उवाच -  
अराजभयमेतद्वै जगत्सर्वं विनष्यति ।  
ततस्त्वं जहि दण्डार्हं वह लोकधुरं शिशो ॥ १२ ॥  
वरं ददामि ते तत्र गृहाण दुर्लभं परम् ।  
वैतानिकेषु गृह्येषु यज्ञेषु च भवान्गुरुः ॥ १३ ॥  
निष्फलस्त्वदृते यज्ञः साङ्‌गश्च सहदक्षिणः ।  
अथाह देवः कितवं केतकं कूटसाक्षिणम् ॥ १४ ॥  
रे रे केतक दुष्टस्त्वं शठ दूरमितो व्रज ।  
ममापि प्रेम ते पुष्पे माभूत्पूजास्वितः परम् ॥ १५ ॥  
इत्युक्ते तत्र देवेन केतकं देवजातयः ।  
सर्वा निवारयामासुस्तत्पार्श्वादन्यतस्तदा ॥ १६ ॥  
केतक उवाच -  
नमस्ते नाथ मे जन्म निष्फलं भवदाज्ञया ।  
सफलं क्रियतां तात क्षम्यतां मम किल्बिषम् ॥ १७ ॥  
ज्ञानाज्ञानकृतं पापं नाशयत्येव ते स्मृतिः ।  
तादृशे त्वयि दृष्टे मे मिथ्यादोषः कुतो भवेत् ॥ १८ ॥  
तथा स्तुतस्तु भगवान्केतकेन सभास्थले ।  
न मे त्वद्वारणं योग्यं सत्यवागहमीश्वरः ॥ १९ ॥  
मदीयास्त्वां धरिष्यन्ति जन्म ते सफलं ततः ।  
त्वं वै वितानव्याजेन ममोपरि भविष्यसि ॥ २० ॥  
इत्यनुगृह्य भगवान्केतकं विधिमाधवौ ।  
विरराज सभामध्ये सर्वदेवैरभिष्टुतः ॥ २१ ॥  
इति श्रीशिवमहापुराणे प्रथमायां विद्येश्वरसंहितायां  
शिवानुग्रहवर्णनं नाम अष्टमोऽध्यायः  
  
  
श्रीगौरीशंकरार्पणमस्तु  
  
GO TOP
