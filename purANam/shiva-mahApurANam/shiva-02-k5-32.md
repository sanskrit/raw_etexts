PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
द्वात्रिंशोऽध्यायः  
  
  
शङ्‌खचूडवधे दूतगमनम्  
सनत्कुमार उवाच  
अथेशानो महारुद्रो दुष्टकालःसतां ‌गतिः ।  
शङ्‌खचूडवधं चित्ते निश्चिकाय सुरेच्छया ॥ १ ॥  
दूतं कृत्वा चित्ररथं गन्धर्वेश्वरमीप्सितम् ।  
शीघ्रं प्रस्थापयामास शङ्‌खचूडान्तिके मुदा ॥ २ ॥  
सर्वेश्वराज्ञया दूतो ययौ तन्नगरं च सः ।  
महेन्द्रनगरोत्कृष्टं कुबेरभवनाधिकम् ॥ ३ ॥  
गत्वा ददर्श तन्मध्ये शङ्‌खचूडालयं वरम् ।  
राजितं द्वादशैर्द्वारैर्द्वारपालसमन्वितम् ॥ ४ ॥  
स दृष्ट्वा पुष्पदन्तस्तु वरं द्वारं ददर्श सः ।  
कथयामास वृत्तान्तं द्वारपालाय निर्भयः ॥ ५ ॥  
अतिक्रम्य च तद् द्वारं जगामाभ्यन्तरे मुदा ।  
अतीव सुन्दरं रम्यं विस्तीर्णं समलङ्‌कृतम् ॥ ६ ॥  
स गत्वा शङ्‌खचूडं तं ददर्श दनुजाधिपम् ।  
वीरमण्डल मध्यस्थं रत्नसिंहासनस्थितम् ॥ ७ ॥  
दानवेन्द्रैः परिवृतं सेवितं च त्रिकोटिभिः ।  
शतः कोटिभिरन्यैश्च भ्रमद्‌भिः शस्त्रपाणिभिः ॥ ८ ॥  
एवम्भूतं च तं दृष्ट्वा पुष्पदन्तः सविस्मयः ।  
उवाच रणवृत्तान्तं यदुक्तं शङ्करेण च ॥ ९ ॥  
पुष्पदन्त उवाच  
राजेन्द्र शिवदूतोऽहं पुष्पदन्ताभिधः प्रभो ।  
यदुक्तं शङ्करेणैव तच्छृणु त्वं ब्रवीमि ते ॥ १० ॥  
शिव उवाच  
राज्यं देहि च देवानामधिकारं हि साम्प्रतम् ।  
नोचेत्कुरु रणं सार्द्धं परेण च मया सताम् ॥ ११ ॥  
देवा मां शरणापन्ना देवेशं शङ्करं सताम् ।  
अहं क्रुद्धो महारुद्रस्त्वां वधिष्याम्यसंशयम् ॥ १२ ॥  
हरोऽस्मि सर्वदेवेभ्यो ह्यभयं दत्तवानहम् ।  
खलदण्डधरोऽहं वै शरणागतवत्सलः ॥ १३ ॥  
राज्यं दास्यसि किं वा त्वं करिष्यसि रणं च किम् ।  
तत्त्वं ब्रूहि द्वयोरेकं दानवेन्द्र विचार्य वै ॥ १४ ॥  
पुष्पदन्त उवाच  
इत्युक्तं यन्महेशेन तुभ्यं तन्मे निवेदितम् ।  
वितथं शम्भुवाक्यं न कदापि दनुजाधिप ॥ १५ ॥  
अहं स्वस्वामिनं गन्तुमिच्छामि त्वरितं हरम् ।  
गत्वा वक्ष्यामि किं शम्भुं तथा त्वं वद मामिह ॥ १६ ॥  
सनत्कुमार उवाच  
इत्थं च पुष्पदन्तस्य शिवदूतस्य सत्पतेः ।  
आकर्ण्य वचनं राजा हसित्वा तमुवाच सः ॥ १७ ॥  
शङ्‌खचूड उवाच  
राज्यं दास्ये न देवेभ्यो वीरभोग्या वसुन्धरा ।  
रणं दास्यामि ते रुद्र देवानां पक्षपातिने ॥ १८ ॥  
यस्योपरि प्रयायी स्यात्स वीरो भुवेनऽधमः।  
अतः पूर्वमहं रुद्र त्वां गमिष्याम्यसंशयम् ॥ १९ ॥  
प्रभात आगमिष्यामि वीरयात्रा विचारतः ।  
त्वं गच्छाचक्ष्व रुद्राय हीदृशं वचनं मम ॥ २० ॥  
इति श्रुत्वा शङ्‌खचूडवचनं सुप्रहस्य सः ।  
उवाच दानवेन्द्रं स शम्भुदूतस्तु गर्वितम् ॥ २१ ॥  
अन्येषामपि राजेन्द्र गणानां शङ्करस्य च ।  
न स्थातुं सम्मुखे योग्यः किं पुनस्तस्य सम्मुखम् ॥ २२ ॥  
स त्वं देहि च देवानामधिकाराणि सर्वशः ।  
त्वमरे गच्छ पातालं यदि जीवितुमिच्छसि ॥ २३ ॥  
सामान्यममरं तं नो विद्धि दानवसत्तम ।  
शङ्करः परमात्मा हि सर्वेषामीश्वरेश्वरः ॥ २४ ॥  
इन्द्राद्याःसकला देवा यस्याज्ञावर्तिनः सदा ।  
सप्रजापतयःसिद्धा मुनयश्चाप्यहीश्वराः ॥ २५ ॥  
हरेर्विधेश्च स स्वामी निर्गुणःसगुणः स हि ।  
यस्य भ्रूभङ्‌गमात्रेण सर्वेषां प्रलयो भवेत् ॥ २६ ॥  
शिवस्य पूर्णरूपश्च लोकसंहारकारकः ।  
सतां गतिर्दुष्टहन्ता निर्विकारः परात्परः ॥ २७ ॥  
ब्रह्मणोधिपतिः सोऽपि हरेरपि महेश्वरः ।  
अवमान्या न वै तस्य शासना दानवर्षभ ॥ २८ ॥  
किं बहूक्तेन राजेन्द्र मनसा संविचार्य च ।  
रुद्रं विद्धि महेशानं परं ब्रह्म चिदात्मकम् ॥ २९ ॥  
देहि राज्यं हि देवानामधिकारांश्च सर्वशः ।  
एवं ते कुशलं तात भविष्यत्यन्यथा भयम् ॥ ३० ॥  
सन्त्कुमार उवाच  
इति श्रुत्वा दानवेन्द्रः शङ्‌खचूडः प्रतापवान् ।  
उवाच शिवदूतं तं भवितव्यविमोहितः ॥ ३१ ॥  
शङ्‌खचूड उवाच  
स्वतो राज्यं न दास्यामि नाधिकारान् विनिश्चयात् ।  
विना युद्धं महेशेन सत्यमेतद्‌ब्रवीम्यहम् ॥ ३२ ॥  
कालाधीनं जगत्सर्वं विज्ञेयं सचराचरम् ।  
कालाद्‌भवति सर्वं हि विनश्यति च कालतः ॥ ३३ ॥  
त्वं गच्छ शङ्करं रुद्रं मयोक्तं वद तत्त्वत ।  
स च युक्तं करोत्वेवं बहुवार्तां कुरुष्व नो ॥ ३४ ॥  
सनत्कुमार उवाच  
इत्युक्त्वा शिवदूतोऽसौ जगाम स्वामिनं निजम् ।  
यथार्थं कथयामास पुष्पदन्तश्च सन्मुने ॥ ३५ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे शङ्‌खचूडवधे दूतगमनं नाम द्वात्रिंशोऽध्यायः ॥ ३२ ॥  
  
  
श्रीगौरीशङ्करार्पणमस्तु  
  
GO TOP
