PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ पञ्चदशोध्यायः ॥  
  
देवयज्ञादिषु देशकालपात्रादिवर्णनम् -  
  
  
[ Right click to 'save audio as' for downloading Audio ]  
ऋषय ऊचुः -  
देशादीन्क्रमशो ब्रूहि सूत सर्वार्थवित्तम ।  
सूत उवाच -  
शुद्धं गृहं समफलं देवयज्ञादिकर्मसु ॥ १ ॥  
ततो दशगुणं गोष्ठं जलतीरं ततो दश ।  
ततो दशगुणं बिल्वतुलस्यश्वत्थमूलकम् ॥ २ ॥  
ततो देवालयं विद्यात्तीर्थतीरं ततो दश ।  
ततो दशगुणं नद्यास्तीर्थनद्यास्ततो दश ॥ ३ ॥  
सप्तगङ्‌गानदीतीर्थं तस्या दशगुणं भवेत् ।  
गङ्‌गा गोदावरी चैव कावेरी ताम्रपर्णिका ॥ ४ ॥  
सिन्धुश्च सरयू रेवा सप्तगङ्‌गाः प्रकीर्तिताः ।  
ततोऽब्धितीरे दश च पर्वताग्रे ततो दश ॥ ५ ॥  
सर्वस्मादधिकं ज्ञेयं यत्र वा रोचते मनः ।  
कृते पूर्णफलं ज्ञेयं यज्ञदानादिकं तथा ॥ ६ ॥  
त्रेतायुगे त्रिपादं च द्वापरेऽर्धं सदा स्मृतम् ।  
कलौ पादं तु विज्ञेयं तत्पादोनं ततोऽर्धके ॥ ७ ॥  
शुद्धात्मनः शुद्धदिनं पुण्यं समफलं विदुः ।  
तस्माद्दशगुणं ज्ञेयं रविसङ्‌क्रमणे बुधाः ॥ ८ ॥  
विषुवे तद्दशगुणमयने तद्दश स्मृतम् ।  
तद्दश मृगसङ्‌क्रान्तौ तच्चन्द्रग्रहणे दश ॥ ९ ॥  
ततश्च सूर्यग्रहणे पूर्णकालोत्तमे विदुः ।  
जगद्‌रूपस्य सूर्यस्य विषयोगाच्च रोगदम् ॥ १० ॥  
अतस्तद्‌विषशान्त्यर्थं स्नानदानजपां चरेत् ।  
विषशान्त्यर्थकालत्वात्स कालः पुण्यदः स्मृतः ॥ ११ ॥  
जन्मर्क्षे च व्रतान्ते च सूर्यरागोपमं विदुः ।  
महतां सङ्‌गकालश्च कोट्यर्कग्रहणं विदुः ॥ १२ ॥  
तपोनिष्ठा ज्ञाननिष्ठा योगिनो यतयस्तथा ।  
पूजायाः पात्रमेते हि पापसङ्‌क्षयकारणम् ॥ १३ ॥  
चतुर्विंशतिलक्षं वा गायत्र्या जपसंयुतः ।  
ब्राह्मणस्तु भवेत्पात्रं सम्पूर्णफलभोगदम् ॥ १४ ॥  
पतनात्‌त्रायत इति पात्रं शास्त्रे प्रयुज्यते ।  
दातुश्च पातकात्त्राणात्पात्रमित्यभिधीयते ॥ १५ ॥  
गायकं त्रायते पाताद्‌गायत्रीत्युच्यते हि सा ।  
यथाऽर्थहिनो लोकेऽस्मिन्परस्यार्थं न यच्छति ॥ १६ ॥  
अर्थवानिह यो लोके परस्यार्थं प्रयच्छति ।  
स्वयं शुद्धो हि पूतात्मा नरान्सन्त्रातुमर्हति ॥ १७ ॥  
गायत्रीजपशुद्धो हि शुद्धब्राह्मण उच्यते ।  
तस्माद्दाने जपे होमे पूजायां सर्वकर्मणि ॥ १८ ॥  
दानं कर्तुं तथा त्रातुं पात्रं तु ब्राह्मणोऽर्हति ।  
अन्नस्य क्षुधितं पात्रं नारीनरमयात्मकम् ॥ १९ ॥  
ब्राह्मणं श्रेष्ठमाहूय यत्काले सुसमाहितम् ।  
तदर्थं शब्दमर्थं वा सद्‌बोधकमभीष्टदम् ॥ २० ॥  
इच्छावतः प्रदानं च सम्पूर्णफलदं विदुः ।  
यत्प्रश्नानन्तरं दत्तं तदर्थफलदं विदुः ॥ २१ ॥  
यत्सेवकाय दत्तं स्यात्तत्पादफलदं विदुः ।  
जातिमात्रस्य विप्रस्य दीनवृत्तेर्द्विजर्षभाः ॥ २२ ॥  
दत्तमर्थं हि भोगाय भूर्लोकेदशवार्षिकम् ।  
वेदयुक्तस्य विप्रस्य स्वर्गे हि दशवार्षिकम् ॥ २३ ॥  
गायत्रीजपयुक्तस्य सत्ये हि दशवार्षिकम् ।  
विष्णुभक्तस्य विप्रस्य दत्तं वैकुण्ठदं विदुः ॥ २४ ॥  
शिवभक्तस्य विप्रस्य दत्तं कैलासदं विदुः ।  
तत्तल्लोकोपभोगार्थं सर्वेषां दानमिष्यते ॥ २५ ॥  
दशाङ्‌गमन्नं विप्रस्य भानुवारे ददन्नरः ।  
परजन्मनि चारोग्यं दशवर्षं समश्नुते ॥ २६ ॥  
बहुमानमथाह्वानमभ्यङ्‌गं पादसेवनम् ।  
वासो गन्धाद्यर्चनं च घृतापूपरसोत्तरम् ॥ २७ ॥  
षड्रसं व्यञ्जनं चैव ताम्बूलं दक्षिणोत्तरम् ।  
नमश्चानुगमश्चैव स्वन्नदानं दशाङ्‌गकम् ॥ २८ ॥  
दशाङ्‌गमन्नं विप्रेभ्यो दशभ्यो वै ददन्नरः ।  
अर्कवारे तथाऽऽरोग्यं शतवर्षं समश्नुते ॥ २९ ॥  
सोमवारादिवारेषु तत्तद्वारगुणं फलम् ।  
अन्नदानस्य विज्ञेयं भूर्लोके परजन्मनि ॥ ३० ॥  
सप्तस्वपि च वारेषु दशभ्यश्च दशाङ्‌गकम् ।  
अन्नं दत्त्वा शतं वर्षमारोग्यादिकमश्नुते ॥ ३१ ॥  
एवं शतेभ्यो विप्रेभ्यो भानुवारे ददन्नरः ।  
सहस्रवर्षमारोग्यं शर्वलोके समश्नुते ॥ ३२ ॥  
सहस्रेभ्यस्तथा दत्त्वाऽयुतवर्षं समश्नुते ।  
एवं सोमादिवारेषु विज्ञेयं हि विपश्चिता ॥ ३३ ॥  
भानुवारे सहस्राणां गायत्रीपूतचेतसाम् ।  
अन्नं दत्त्वा सत्यलोके ह्यारोग्यादि समश्नुते ॥ ३४ ॥  
अयुतानां तथा दत्त्वा विष्णुलोके समश्नुते ।  
अन्नं दत्त्वा तु लक्षाणां रुद्रलोके समश्नुते ॥ ३५ ॥  
बालानां ब्रह्मबुद्ध्या हि देयं विद्यार्थिभिर्नरैः ।  
यूनां च विष्णुबुद्ध्या हि पुत्रकामार्थिभिर्नरैः ॥ ३६ ॥  
वृद्धानां रुद्रबुद्ध्या हि देयं ज्ञानार्थिभिर्नरैः ।  
बालस्त्री भारतीबुद्ध्या बुद्धिकामैर्नरोत्तमैः ॥ ३७ ॥  
लक्ष्मीबुद्ध्या युवस्त्रीषु भोगकामैर्नरोत्तमैः ।  
वृद्धासु पार्वतीबुद्ध्या देयमात्मार्थिभिर्जनैः ॥ ३८ ॥  
शिलवृत्त्योञ्छवृत्त्या च गुरुदक्षिणयार्जितम् ।  
शुद्धद्रव्यमिति प्राहुस्तत्पूर्णफलदं विदुः ॥ ३९ ॥  
ब्रह्मप्रतिग्रहाद्दत्तं मध्यमं द्रव्यमुच्यते ।  
कृषिवाणिज्यकोपेतमधमं द्रव्यमुच्यते ॥ ४० ॥  
क्षत्रियाणां विशां चैव शौर्यवाणिज्यकार्जितम् ।  
उत्तमं द्रव्यमित्याहुः शूद्राणां भृतकार्जितम् ॥ ४१ ॥  
स्त्रीणां धर्मार्थिनां द्रव्यं पैतृकं भर्तृकं तथा ।  
गवादीनां द्वादशीनां चैत्रादिषु यथाक्रमम् ॥ ४२ ॥  
सम्भूय वा पुण्यकाले दद्यादिष्टसमृद्धये ।  
गोभूतिलहिरण्याज्यवासोधान्यगुडानि च ॥ ४३ ॥  
रौप्यं लवणकूष्माण्डं कन्याद्वादशकं तथा ।  
गोदानाद्‌दत्तगव्येन गोमयेनोपकारिणा ॥ ४४ ॥  
धनधान्याद्याश्रितानां दुरितानां निवारणम् ।  
जलस्नेहाद्याश्रितानां दुरितानां तु गोजलैः ॥ ४५ ॥  
कायिकादित्रयाणां तु क्षीरदध्याज्यकैस्तथा ।  
तथा तेषां च पुष्टिश्च विज्ञेया हि विपश्चिता ॥ ४६ ॥  
भूदानं तु प्रतिष्ठार्थमिह चाऽमुत्र च द्विजाः ।  
तिलदानं बलार्थं हि सदा मृत्युजयं विदुः ॥ ४७ ॥  
हिरण्यं जाठराग्नेस्तु वृद्धिदं वीर्यदं तथा ।  
आज्यं पुष्टिकरं विद्याद्वस्त्रमायुष्करं विदुः ॥ ४८ ॥  
धान्यमन्नंसमृद्ध्यर्थं मधुराहारदं गुढम् ।  
रौप्यं रेतोऽभिवृद्ध्यर्थं षड्रसार्थं तु लावणम् ॥ ४९ ॥  
सर्वं सर्वसमृद्ध्यर्थं कूष्माण्डं पुष्टिदं विदुः ।  
प्राप्तिदं सर्वभोगानामिह चाऽमुत्र च द्विजाः ॥ ५० ॥  
यावज्जीवनमुक्तं हि कन्यादानं तु भोगदम् ।  
पनसाम्रकपित्थानां वृक्षाणां फलमेव च ॥ ५१ ॥  
कदल्याद्यौषधीनां च फलं गुल्मोद्‌भवं तथा ।  
माषादीनां च मुद्‌गानां फलं शाकादिकं तथा ॥ ५२ ॥  
मरीचिसर्षपाद्यानां शाकोपकरणं तथा ।  
यदृतौ यत्फलं सिद्धं तद्देयं हि विपश्चिता ॥ ५३ ॥  
श्रोत्रादीन्द्रियतृप्तिश्च सदा देया विपश्चिता ।  
शब्दादिदशभोगार्थं दिगादीनां च तुष्टिदा ॥ ५४ ॥  
वेदशास्त्रं समादाय बुद्ध्वा गुरुमुखात्स्वयम् ।  
कर्मणां फलमस्तीति बुद्धिरास्तिक्यमुच्यते ॥ ५५ ॥  
बन्धुराजभयाद्‌बुद्धिः श्रद्धा सा च कनीयसी ।  
सर्वाभावे दरिद्रस्तु वाचा वा कर्मणा यजेत् ॥ ५६ ॥  
वाचिकं यजनं विद्यान्मन्त्रस्तोत्रजपादिकम् ।  
तीर्थयात्रा व्रताद्यं हि कायिकं यजनं विदुः ॥ ५७ ॥  
येन केनाप्युपायेन ह्यल्पं वा यदि वा बहु ।  
देवतार्पणबुद्ध्या च कृतं भोगाय कल्पते ॥ ५८ ॥  
तपश्चर्या च दानं च कर्तव्यमुभयं सदा ।  
प्रतिश्रयं प्रदातव्यं स्ववर्णगुणशोभितम् ॥ ५९ ॥  
देवानां तृप्तयेऽत्यर्थं सर्वभोगप्रदं बुधैः ।  
इहाऽमुत्रोत्तमं जन्म सदा भोगं लभेद्‌बुधः ।  
ईश्वरार्पणबुद्ध्या हि कृत्वा मोक्षफलं लभेत् ॥ ६० ॥  
य इमं पठतेऽध्यायं यः शृणोति सदा नरः ।  
तस्य वै धर्मबुद्धिश्च ज्ञानसिद्धिः प्रजायते ॥ ६१ ॥  
इति श्रीशिवमहापुराणे प्रथमायां विद्येश्वरसंहितायां  
देशकालपात्रादिवर्णनं नाम पञ्चदशोध्यायः  
  
  
श्रीगौरीशङ्करार्पणमस्तु  
  
GO TOP
