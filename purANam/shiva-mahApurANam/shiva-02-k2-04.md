PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
चतुर्थोऽध्यायः ॥  
  
कामविवाहः  
नारद उवाच  
विष्णुशिष्य महाप्राज्ञ विधे लोककर प्रभो ।  
अद्‌भुतेयं कथा प्रोक्ता शिवलीलामृतान्विता ॥ १ ॥  
ततः किमभवत्तात चरितं तद्वदाधुना ।  
अहं श्रद्धान्वितः श्रोतुं यदि शम्भुकथाश्रयम् ॥ २ ॥  
ब्रह्मोवाच  
शम्भौ गते निजस्थाने वेधस्यन्तर्हिते मयि ।  
दक्ष प्राहाथ कन्दर्पं संस्मरन् मम तद्वचः ॥ ३ ॥  
दक्ष उवाच  
मद्देहजेयं कन्दर्प सद्‌रूपगुणसंयुता ।  
एनां गृह्णीष्व भार्यार्थं भवतः सदृशीं गुणैः ॥ ४ ॥  
एषा तव महातेजाः सर्वदा सहचारिणी ।  
भविष्यति यथाकामं धर्मतो वशवर्तिनी ॥ ५ ॥  
ब्रह्मोवाच  
इत्युक्त्वा प्रददौ तस्यै देहस्वेदाम्बुसम्भवाम् ।  
कन्दर्प्पायाग्रतः कृत्वा नाम कृत्वा रतीति ताम् ॥ ६ ॥  
विवाह्य तां स्मरः सोपि मुमोदातीव नारद ।  
दक्षजां तनयां रम्यां मुनीनामपि मोहिनीम् ॥ ७ ॥  
अथ तां वीक्ष्य मदनो रत्याख्यां स्वस्त्रियं शुभाम् ।  
आत्मा गुणेन विद्धोऽसौ मुमोह रतिरञ्जितः ॥ ८ ॥  
क्षणप्रदाऽभवत्कान्ता गौरी मृगदृशी मुदा ।  
लोलापाङ्‌ग्यथ तस्यैव भार्या च सदृशी रतौ ॥ ९ ॥  
तस्या भ्रूयुगलं वीक्ष्य संशयं मदनोकरोत् ।  
उत्सादनं मत्कोदण्डं विधात्रास्यां निवेशितम् ॥ १० ॥  
गतिं दृष्ट्वा कटाक्षाणामाशु तस्या द्विजोत्तम ।  
आशु गन्तुं निजास्त्राणां श्रद्दधे न च चारुताम् ॥ ११ ॥  
तस्याः स्वभावसौरभ्यं धीरश्वासानिलं तथा ।  
आघ्राय मदनः श्रद्धां त्यक्तवान् मलयान्तिके ॥ १२ ॥  
पूर्णेन्दुसदृशं वक्त्रं दृष्ट्वा लक्ष्मसुलक्षितम् ।  
न निश्चिकाय मदनो भेदं तन्मुखचन्द्रयोः ॥ १३ ॥  
सुवर्ण पद्मकलिकातुल्यं तस्याः कुचद्वयम् ।  
रेजे चूचुकयुग्मेन भ्रमरेणेव वेष्टितम् ॥ १४ ॥  
दृढपीनोन्नतं तस्या स्तनमध्यं विलम्बिनीम् ।  
आनाभिलम्बिनीं मालां तन्वीं चन्द्रायितां शुभाम् ॥ १५ ॥  
ज्यां पुष्पधनुषः कामः षट्पदावलिसम्भ्रमाम् ।  
विसस्मार च यस्मात्तां विसृज्यैनां निरीक्षते ॥ १६ ॥  
गम्भीरनाभिरन्ध्रान्तश्चतुःपार्श्वत्वगावृतम् ।  
मुखाब्ज ईक्षणद्वन्द्वमारक्तकमलं यथा ॥ १७ ॥  
क्षीणमध्येन वपुषा निसर्गाष्टापदप्रभा ।  
रुक्मवेदीव ददृशे कामेन रमणी हि सा ॥ १८ ॥  
रम्भास्तम्भायतं स्निग्धं यदूरुयुगलं मृदु ।  
निजशक्तिसमं कामो वीक्षाञ्चक्रे मनोहरम् ॥ १९ ॥  
आरक्तपार्ष्णिपादाग्रं प्रान्तभागं पदद्वयम् ।  
अनुरागमिवाऽनेन मित्रं तस्या मनोभवः ॥ २० ॥  
तस्याः करयुगं रक्तं नखरैः किंशुकोपमैः ।  
वृत्ताभिरङ्‌गुलीभिश्च सूक्ष्माग्राभिर्मनोहरम् ॥ २१ ॥  
तद्‌बाहुयुगुलं कान्तं मृणालयुगलायतम् ।  
मृदु स्निग्धं चिरं राजत्‌कान्तलोहप्रवालवत् ॥ २२ ॥  
नीलनीरदसङ्‌काशः केशपाशो मनोहरः ।  
चमरीवालभरवद्विभाति स्म स्मरप्रिया ॥ २३ ॥  
एतादृशीं रतिं नाम्ना प्रालेयाद्रिसमुद्‌भवाम् ।  
गङ्‌गामिव महादेवो जग्राहोत्फुल्ललोचनः ॥ २४ ॥  
चक्रपद्मां चारुबाहुं मृणालशकलान्विताम् ।  
भ्रूयुग्मविभ्रमव्राततनूर्मिपरिराजिताम् ॥ २५ ॥  
कटाक्षपाततुङ्‌गौघां स्वीयनेत्रोत्पलान्विताम् ।  
तनुलोमाम्बुशैवालां मनोद्रुमविलासिनीम् ॥ २६ ॥  
निम्ननाभिह्रदां क्षामां सर्वाङ्‌गरमणीयिकाम् ।  
सर्वलावण्यसदनां शोभमानां रमामिव ॥ २७ ॥  
द्वादशाभरणैर्युक्तां शृङ्‌गारैः षोडशैर्युताम् ।  
मोहनीं सर्वलोकानां भासयन्तीं दिशो दश ॥ २८ ॥  
इति तां मदनो वीक्ष्य रतिं जग्राह सोत्सुकः ।  
रागादुपस्थितां लक्ष्मीं हृषीकेश इवोत्तमाम् ॥ २९ ॥  
नोवाच च तदा दक्षं कामो मोदभवात्ततः ।  
विस्मृत्य दारुणं शापं विधिदत्तं विमोहितः ॥ ३० ॥  
तदा महोत्सवस्तात बभूव सुखवर्द्धनः ।  
दक्षः प्रीततरश्चासीन्मुमुदे तनया मम ॥ ३१ ॥  
कामोतीव सुखं प्राप्य सर्वदुःखक्षयं गतः ।  
दक्षजापि रतिः कामं प्राप्य चापि जहर्ष ह ॥ ३२ ॥  
रराज च तया सार्द्धं भिन्नश्चारुवचाः स्मरः ।  
जीमूत इव सन्ध्यायां सौदामन्या मनोज्ञया ॥ ३३ ॥  
इति रतिपतिरुच्चैर्मोहयुक्तो रतिं तां  
हृदुपरि जगृहे वै योगदर्शीव विद्याम् ।  
रतिरपि पतिमग्र्यं प्राप्य सा चापि रेजे  
हरिमिव कमला वै पूर्णचन्द्रोपमास्या ॥ ३४ ॥  
इति श्रीशिवमहापुराणे द्वितीयायां रुद्रसंहितायां  
द्वितीये सतीखण्डे कामविवाहवर्णनं नाम चतुर्थोऽध्यायः ॥ ४ ॥  
  
  
श्रीगौरीशंकरार्पणमस्तु  
  
GO TOP
