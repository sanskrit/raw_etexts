PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
एकविंशोऽध्यायः ॥  
  
सतीशिवक्रीडावर्णनम्  
नारद उवाच  
समीचीनं वचस्तात सर्वज्ञस्य तवाऽनघ ।  
महाद्‌भुतं श्रुतं नो वै चरितं शिवयोः शुभम् ॥ १ ॥  
विवाहश्च श्रुतःसम्यक् सर्वमोहापहारकः ।  
परमज्ञानसम्पन्नो मङ्‌गलालय उत्तमः ॥ २ ॥  
भूय एव विवित्सा मे चरितं शिवयोः शुभम् ।  
तद्वर्णय महाप्राज्ञ कृपां कृत्वाऽतुलामरम् ॥ ३ ॥  
ब्रह्मोवाच  
सम्यक्कारुणिकस्यैव मुने ते विचिकित्सितम् ।  
यदहं नोदितः सौम्य शिवलीलानुवर्णने ॥ ४ ॥  
विवाह्य दक्षजां देवीं सतीं त्रैलोक्यमातरम् ।  
गत्वा स्वधाम सुप्रीत्या यदकार्षीन्निबोध मे ॥ ५ ॥  
ततो हरःस स्वगणः स्वस्थानं प्राप्य मोदनम ।  
देवर्षे तत्र वृषभादवातरदतिप्रियात् ॥ ६ ॥  
यथायोग्यं निजस्थानं प्रविश्य स सतीसखः ।  
मुमुदेऽतीव देवर्षे भवाचारकरः शिवः ॥ ७ ॥  
ततो विरूपाक्ष इमां प्राप्य दाक्षायणीं गणान् ।  
स्वीयान्निर्यापयामास नन्द्यादीन् गिरिकन्दरात् ॥ ८ ॥  
उवाच चैतांस्तान् सर्वान्नन्द्यादीनतिसूनृतम् ।  
लौकिकीं रीतिमाश्रित्य करुणासागरः प्रभुः ॥ ९ ॥  
महेश उवाच  
यदाहं च स्मराम्यत्र स्मरणादरमानसाः ।  
समागमिष्यथ तदा मत्पार्श्वे मे गणा द्रुतम् ॥ १० ॥  
इत्युक्ते वामदेवेन नद्याद्याः स्वगणाश्च ते ।  
महावेगा महावीरा नानास्थानेषु संययुः ॥ ११ ॥  
ईश्वरोपि तया सार्द्धं तेषु यातेषु विभ्रमी ।  
दाक्षायण्या समं रेमे रहस्ये मुदितो भृशम् ॥ १२ ॥  
कदाचिद्वन्यपुष्पाणि समाहृत्य मनोहराम् ।  
मालां विधाय सत्यास्तु हारस्थाने स योजयत् ॥ ३ ॥  
कदाचिद्दर्पणे चैव वीक्षतीमात्मनः सतीम् ।  
अनुगम्य हरो वक्त्रम् स्वीयमप्यवलोकयत् ॥ १४ ॥  
कदाचित्कुण्डलं तस्या उल्लास्योल्लास्य सङ्‌गतः ।  
बध्नाति मोचयत्येव सा स्वयं मार्जयत्यपि ॥ १५ ॥  
सरागौ चरणावस्याः पावकेनोज्ज्वलेन च ।  
निसर्गरक्तौ कुरुते पूर्णरागौ वृषध्वजः ॥ १६ ॥  
उच्चैरपि यदाख्येयमन्येषां पुरतो बहु ।  
तत् कर्णे कथयत्यस्या हरो द्रष्टुं तदाननम् ॥ १७ ॥  
न दूरमपि गन्ताऽसौ समागत्य प्रयत्नतः ।  
अनुबध्नाति नामाक्षी पृष्ठदेशेऽन्यमानसाम् ॥ १८ ॥  
अन्तर्हितस्तु तत्रैव मायया वृषभध्वजः ।  
तामालिलिङ्‌ग भीत्या स्वं चकिता व्याकुलाऽभवत् ॥ १९ ॥  
सौवर्णपद्मकलिकातुल्ये तस्या कुचद्वये ।  
चकार भ्रमराकारं मृगनाभिविशेषकम् ॥ २० ॥  
हारमस्याः कुचयुगाद्वियोज्य सहसा हरः ।  
न्ययोजयच्च तत्रैव स्वकरस्पर्शनं मुहुः ॥ २१ ॥  
अङ्‌गदान्वलयानूर्मीन्विश्लेष्य च पुनः पुनः ।  
तत्स्थानात्पुनरेवासौ तत्स्थाने प्रत्ययोजयत् ॥ २२ ॥  
कालिकेति समायाति सवर्णा ते सखी त्विमाम् ।  
यास्यत्वस्यास्तथेक्षन्त्याः प्रोत्तुङ्‌गौ साहसं कुचौ ॥ २३ ॥  
कदाचिन्मदनोन्मातचेतनः प्रमथाधिपः ।  
चकार नर्म शर्माणि तथाकृत्प्रियया मुदा ॥ २४ ॥  
आहृत्य पद्मपुष्पाणि रम्यपुष्पाणि शङ्‌करः ।  
सर्वाङ्‌गेषु करोति स्म पुष्पाभरणमादरात् ॥ २५ ॥  
गिरिकुञ्जेषु रम्येषु सत्या सह महेश्वरः ।  
विजहार समस्तेषु प्रियया भक्तवत्सलः ॥ २६ ॥  
तया विना स्म नो याति नास्थितो न स्म चेष्टते ।  
तया विना क्षणमपि शर्म लेभे न शङ्‌करः ॥ २७ ॥  
विहृत्य सुचिरं कालं कैलासगिरिकुञ्जरे ।  
अगमद्धिमवत्प्रस्थं सस्मार स्वेच्छया स्मरन् ॥ २८ ॥  
तस्मिन्प्रविष्टे कामे तु वसन्तः शङ्‌करान्तिके ।  
वितस्तार निजं भावं हार्दं विज्ञाय यत्प्रभो ॥ २९ ॥  
सर्वे च पुष्पिता वृक्षा लताश्चान्याश्च पुष्पिताः।  
अम्भांसि फुल्लपद्मानि पद्माः सभ्रमरास्तथा । ३० ॥  
प्रविष्टे तत्र सदृतौ ववौ समलयो मरुत् ।  
सुगन्धिगन्धपुष्पेण मोदकश्च सुगन्धियुक् ॥ ३१ ॥  
सन्ध्यार्द्रचन्द्रसङ्‌काशाः पलाशाश्च विरेजिरे ।  
कामास्त्रवत्सुमनसः प्रमोदात्पादपाधरः ॥ ३२ ॥  
बभुः पङ्‌कजपुष्पाणि सरःसु सङ्‌कलाञ्जनान् ।  
सम्मोहयितुमुद्युक्ता सुमुखी वायुदेवता ॥ ३३ ॥  
नागकेशरवृक्षाश्च स्वर्णवर्णैः प्रसूनकैः ।  
बभुर्मदनकेत्वाम्रा मनोज्ञाः शङ्‌करान्तिके ॥ ३४ ॥  
लवङ्‌गवल्ली सुरभिगन्धेनोद्वास्य मारुतम् ।  
मोहयामास चेतांसि भृशं कामिजने पुरा ॥ ३५ ॥  
चारुचर्चितभृङ्ग्गौघाः सुस्वराश्चूतशालिनः ।  
बभुर्मदनबाणौघपर्यङ्‌कमदनावृताः ॥ ३६ ॥  
अम्भांसि मलहीनानि रेजुः फुल्लकुशाशयाः ।  
मुनीनामिव चेतांसि प्रव्यक्तज्योतिरुद्‌गमम् ॥ ३७ ॥  
तुषाराःसूर्यरश्मीनां सङ्‌गमादगमन् बहिः ।  
प्रमत्वानीक्ष्यतेक्षाश्च सलिलीहृदयास्तदा ॥ ३८ ॥  
प्रसन्नाःसह चन्द्रेण निर्निशारास्तदाऽभवन् ।  
विभावर्यः प्रियेणैवं कामिन्यस्तु मनोहराः ॥ ३९ ॥  
तस्मिन्काले महादेवः सह सत्या धरोत्तमे ।  
रेमे स सुचिरं छन्दं निकुञ्जेषु नदीषु च ॥ ४० ॥  
तथा तेन समं रेजे तदा दाक्षायिणि मुने ।  
यथा हरः क्षणमपि शान्तिमाप तया विना ॥ ४१ ॥  
सम्भोगविषये देवी सती तस्य मनः प्रिया ।  
विशतीव हरस्याङ्‌गे पाययन्निव तद्‌रसम् ॥ ४२ ॥  
तस्या कुसुममालाभिर्भूषयन्सकलां तनुम् ।  
स्वहस्तरचिताभिस्तु नवशर्माकरोच्च सः ॥ ४३ ॥  
आलापैर्वीक्षितैर्हास्यैस्तथा सम्भाषणैर्हरः ।  
तस्यादिदेश गिरिजां शंसतीवात्मसंविदम् ॥ ४४ ॥  
तद्वक्त्रचन्द्रपीयूषपानस्थिरतनुर्हरः ।  
नानावैशेषिकीं तन्वीमवस्थां स कदाचन ॥ ४५ ॥  
तद्वक्त्राम्बुजवासेन तत्सौन्दर्य्यैश्च नर्मभिः ।  
गुणैरिव महादन्ती बद्धो नान्यविचेष्टितः ॥ ४६ ॥  
इति हिमगिरिकुञ्जप्रस्थभागे दरीषु  
     प्रतिदिनमभिरेमे दक्षपुत्र्या महेशः ।  
क्रतुभुजपरिमाणैः क्रीडतस्तस्य जाता  
     दश दश च सुरर्षे वत्सराः पञ्च चान्ये ॥ ४७ ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे सतीशिवक्रीडावर्णनं नामैकविंशोध्यायः ॥ २१ ॥  
  
  
श्रीगौरीशङ्करार्पणमस्तु  
  
GO TOP
