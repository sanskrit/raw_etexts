PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
त्रिंशोऽध्यायः ॥  
  
सतीदेहत्यागोपद्रववर्णनम्  
नारद उवाच  
मौनीभूता यदा सासीत्सती शङ्करवल्लभा ।  
चरित्रं किमभूत्तत्र विधे तद्वद चादरात् ॥ १ ॥  
ब्रह्मोवाच  
मौनीभूता सती देवी स्मृत्वा स्वपतिमादरात ।  
क्षितावुदीच्यां सहसा निषसाद प्रशान्तधीः ॥ २ ॥  
जलमाचम्य विधिवत् संवृता वाससा शुचिः ।  
दृङ्निमील्य पतिं स्मृत्वा योगमार्गं समाविशत् ॥ ३ ॥  
कृत्वासमानावनिलौ प्राणापानौ सितानना ।  
उत्थाप्योदानमथ च यत्नात्सा नाभिचक्रतः ॥ ४ ॥  
हृदि स्थाप्योरसि धिया स्थितं कण्ठाद्‌भ्रुवोः सती ।  
अनिन्दितानयन्मध्यं शङ्करप्राणवल्लभा ॥ ५ ॥  
एवं स्वदेहं सहसा दक्षकोपाज्जिहासती ।  
दग्धे गात्रे वायुशुचिर्धारणं योगमार्गतः ॥ ६ ॥  
ततःस्वभर्तुश्चरणं चिन्तयन्ती न चापरम् ।  
अपश्यत्सा सती तत्र योगमार्गनिविष्टधीः ॥ ७ ॥  
हतकल्मषतद्देहः प्राप तच्च तदग्निना ।  
भस्मसादभवत्सद्यो मुनिश्रेष्ठ तदिच्छया ॥ ८ ॥  
तत्पश्यतां च खे भूमौ वादोऽभूत्सुमहांस्तदा ।  
हाहेति सोद्‌भुतश्चित्रः सुरादीनां भयावहः ॥ ९ ॥  
हन्त प्रिया परा शम्भोर्देवी दैवतमस्य हि ।  
जहादसून् सती केन सुदुष्टेन प्रकोपिता ॥ १० ॥  
अहो त्वनात्म्यं सुमहदस्य दक्षस्य पश्यतः ।  
चराचरं प्रजा यस्य यत्पुत्रस्य प्रजापतेः ॥ ११ ॥  
अहोद्य द्विमनाऽभूत्सा सती देवी मनस्विनी ।  
वृषध्वजप्रियाऽभीक्ष्णं मानयोग्या सतां सदा ॥ १२ ॥  
सोऽयं दुर्मर्षहृदयो ब्रह्मधृक् स प्रजापतिः ।  
महतीमपकीर्तिं हि प्राप्स्यति त्वखिले भवे ॥ १३ ॥  
यत्स्वाङ्‌गजां सुतां शम्भुद्विट् न्यषेधत्समुद्यताम् ।  
महानरकभोगी स मृतये नोऽपराधतः ॥ १४ ॥  
वदत्येवं जने सत्या दृष्ट्वाऽसुत्यागमद्‌भुतम् ।  
द्रुतं तत्पार्षदाः क्रोधादुदतिष्ठन्नुदायुधाः ॥ १५ ॥  
द्वारि स्थिता गणाःसर्वे रसायुतमिता रुषा ।  
शङ्करस्य प्रभावात्तेऽक्रुध्यन्नतिमहाबलाः ॥ १६ ॥  
हाहाकारमकुर्वंस्ते धिग् धिग् नो नेति वादिनः ।  
उच्चैःसर्वेऽसकृद्वीराः शङ्करस्य गणाधिपाः ॥ १७ ॥  
हाहाकारेण महता व्याप्तमासीद्दिगन्तरम् ।  
सर्वे प्रापन् भयं देवा मुनयोऽन्येपि ते स्थिताः ॥ १८ ॥  
गणाः सम्मन्त्र्य ते सर्वेऽभूवन् क्रुद्धा उदायुधाः ।  
कुर्वन्तः प्रलयं वाद्यैः शस्त्रैर्व्याप्तं दिगन्तरम् ॥ १९ ॥  
शस्त्रैरघ्नन्निजाङ्‌गानि केचित्तत्र शुचाकुलाः ।  
शिरोमुखानि देवर्षे सुतीक्ष्णैः प्राणनाशिभिः ॥ २० ॥  
इत्थं ते विलयं प्राप्ता दाक्षायण्या समं तदा ।  
गणायुते द्वे च तदा तदद्‌भुतमिवाभवत् ॥ २१ ॥  
गणा नाशाऽवशिष्टा ये शङ्करस्य महात्मनः ।  
दक्षं तं क्रोधितं हन्तुमुदतिष्ठन्नुदायुधाः ॥ २२ ॥  
तेषामापततां वेगं निशम्य भगवान् भृगुः ।  
यज्ञघ्नघ्नेन यजुषा दक्षिणाग्नौ जुहोन्मुने ॥ २३ ॥  
हूयमाने च भृगुणा समुत्पेतुर्महासुराः ।  
ऋभवो नाम प्रबला वीरास्तत्र सहस्रशः ॥ २४ ॥  
तैरलातायुधैस्तत्र प्रमथानां मुनीश्वर ।  
अभूद्युद्धं सुविकटं शृण्वतां रोमहर्षणम् ॥ २५ ॥  
ऋभुभिस्तैर्महावीरैर्हन्यमानाः समन्ततः ।  
अयत्नयानाः प्रमथा उशद्‌भिर्ब्रह्मतेजसा ॥ २६ ॥  
एवं शिवगणास्ते वै हता विद्राविता द्रुतम् ।  
शिवेच्छया महाशक्त्या तदद्‌भुतमिवाऽभवत् ॥ २७ ॥  
तद्दृष्ट्वा ऋषयो देवाः शक्राद्याः समरुद्‌गणाः ।  
विश्वेश्विनौ लोकपालास्तूष्णीम्भूतास्तदाऽभवन् ॥ २८ ॥  
केचिद्विष्णुं प्रभुं तत्र प्रार्थयन्तः समन्ततः ।  
उद्विग्ना मन्त्रयन्तश्च विघ्नाभावं मुहुर्मुहुः ॥ २९ ॥  
सुविचार्योदर्कफलं महोद्विग्नाःसुबुद्धयः ।  
सुरविष्ण्वादयोभूवनस्तन्नाशाद्रावणान्मुहुः ॥ ३० ॥  
एवम्भूतस्तदा यज्ञो विघ्नो जातो दुरात्मनः ।  
ब्रह्मबन्धोश्च दक्षस्य शङ्करद्रोहिणो मुने ॥ ३१ ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे सत्युपाख्याने सतीदेहत्यागोपद्रववर्णनं नाम त्रिंशोऽध्यायः ॥ ३० ॥  
  
  
श्रीगौरीशङ्करार्पणमस्तु  
  
GO TOP
