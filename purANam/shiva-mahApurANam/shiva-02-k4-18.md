PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
अष्टदशोऽध्यायः  
  
गणेशगणाधिपपदवीप्राप्तिः  
नारद उवाच  
जीविते गिरिजापुत्रे देव्या दृष्टे प्रजेश्वर ।  
ततः किमभवत्तत्र कृपया तद्वदाधुना ॥ १ ॥  
ब्रह्मोवाच  
जीविते गिरिजापुत्रे देव्या दृष्टे मुनीश्वर ।  
यज्जातं तच्छृणुष्वाद्य वच्मि ते महदुत्सवम् ॥ २ ॥  
जीवितःस शिवापुत्रो निर्व्यग्रो विकृतो मुने ।  
अभिषिक्तस्तदा देवैर्गणाध्यक्षैर्गजाननः ॥ ३ ॥  
दृष्ट्वा स्वतनयं देवी शिवा हर्षसमन्विता ।  
गृहीत्वा बालकं दोर्भ्यां प्रमुदा परिषस्वजे ॥ ४ ॥  
वस्त्राणि विविधानीह नानालङ्‌करणानि च ।  
ददौ प्रीत्या गणेशाय स्वपुत्राय मुदाम्बिका ॥ ५ ॥  
पूजयित्वा तया देव्या सिद्धिभिश्चाप्यनेकशः ।  
करेण स्पर्शितः सोऽथ सर्वदुःखहरेण वै ॥ ६ ॥  
पूजयित्वा सुतं देवी मुखमाचुम्ब्य शाङ्‌करी ।  
वरान्ददौ तदा प्रीत्या जातस्त्वं दुःखितोऽधुना ॥ ७ ॥  
धन्योसि कृतकृत्योसि पूर्वपूज्यो भवाधुना ।  
सर्वेषाममराणां वै सर्वदा दुःखवर्जितः ॥ ८ ॥  
आनने तव सिन्दूरं दृश्यते साम्प्रतं यदि ।  
तस्मात्त्वं पूजनीयोसि सिन्दूरेण सदा नरैः ॥ ९ ॥  
पुष्पैर्वा चन्दनैर्वापि गन्धेनैव शुभेन च ।  
नैवेद्ये सुरम्येण नीराजेन विधानतः ॥ १० ॥  
तांम्बूलैरथ दानैश्च तथा प्रक्रमणैरपि ।  
नमस्कारविधानेन पूजां यस्ते विधास्यति ॥ ११ ॥  
तस्य वै सकला सिद्धिर्भविष्यति न संशयः ।  
विघ्नान्यनेकरूपाणि क्षयं यास्यन्त्यसंशयम् ॥ १२ ॥  
ब्रह्मोवाच  
इत्युक्त्वा च तदा देवी स्वपुत्रं तं महेश्वरी ।  
नानावस्तुभिरुत्कृष्टैः पुनरप्यर्चयत्तथा ॥ १३ ॥  
ततःस्वास्थ्यं च देवानां गणानां च विशेषतः ।  
गिरिजाकृपया विप्र जातं तत्क्षणमात्रतः ॥ १४ ॥  
एतस्मिंश्च क्षणे देवा वासवाद्याः शिवं मुदा ।  
स्तुत्वा प्रसाद्य तं देवं भक्ता निन्युः शिवान्तिकम् ॥ १५ ॥  
संसाद्य गिरिशं पश्चादुत्सङ्‌गे सन्न्यवेशयन् ।  
बालकं तं महेशान्यास्त्रिजगत्सुखहेतवे ॥ १६ ॥  
शिवोपि तस्य शिरसि दत्त्वा स्वकरपङ्‌कजम् ।  
उवाच वचनं देवान् पुत्रोऽयमिति मेऽपरः ॥ १७ ॥  
गणेशोपि तदोत्थाय नमस्कृत्य शिवाय वै ।  
पार्वत्यै च नमस्कृत्य मह्यं वै विष्णवे तथा ॥ १८ ॥  
नारादाद्यानृषीन्सर्वान्स त्वास्थाय पुरोऽब्रवीत् ।  
क्षन्तव्यश्चापराधो मे मानश्चैवेदृशो नृणाम् ॥ १९ ॥  
अहं च शंकरश्चैव विष्णुश्चैते त्रयः सुराः ।  
प्रत्यूचुर्युगपत्प्रीत्या ददतो वरमुत्तमम् ॥ २० ॥  
त्रयो वयं सुरवरा यथा पूज्या जगत्त्रये ।  
तथायं गणनाथश्च सकलैः प्रतिपूज्यताम् ॥ २१ ॥  
वयं च प्राकृताश्चायं प्राकृतः पूज्य एव च ।  
गणेशो विघ्नहर्ता हि सर्वकामफलप्रदः ॥ २२ ॥  
एतत्पूजां पुरा कृत्वा पश्चात्पूज्या वयं नरैः ।  
वयं च पूजिताः सर्वे नायं चापूजितो यदा ॥ २३ ॥  
अस्मिन्नपूजिते देवाः परपूजाकृता यदि ।  
तदा तत्फलहानिः स्यान्नात्र कार्या विचारणा ॥ २४ ॥  
ब्रह्मोवाच  
इत्युक्त्वा स गणेशानो नानावस्तुभिरादरात् ।  
शिवेन पूजितः पूर्वं विष्णुनाऽनु प्रपूजितः ॥ २५ ॥  
ब्रह्मणा च मया तत्र पार्वत्या च प्रपूजितः ।  
सर्वैर्देवैर्गणैश्चैव पूजितः परया मुदा ॥ २६ ॥  
सवैर्मिलित्वा तत्रैव ब्रह्मविष्णुहरादिभिः ।  
सगणेशः शिवातुष्ट्यै सर्वाध्यक्षो निवेदितः ॥ २७ ॥  
पुनश्चैव शिवेनास्मै सुप्रसन्नेन चेतसा ।  
सर्वदा सुखदा लोके वरा दत्ता ह्यनेकशः ॥ २८ ॥  
शिव उवाच  
हे गिरीन्द्रसुतापुत्र सन्तुष्टोऽहं न संशयः ।  
मयि तुष्टे जगत्तुष्टं विरुद्धः कोपि नो भवेत् ॥ २९ ॥  
बालरूपोपि यस्मात्त्वं महाविक्रमकारकः ।  
शक्तिपुत्रः सुतेजस्वी तस्माद्‌भव सदा सुखी ॥ ३० ॥  
त्वन्नाम विघ्नहन्तृत्वे श्रेष्ठं चैव भवत्विति ।  
मम सर्वगणाध्यक्षः सम्पूज्यस्त्वं भवाधुना ॥ ३१ ॥  
एवमुक्त्वा शंकरेण पूजाविधिरनेकशः ।  
आशिषश्चाप्यनेका हि कृतास्तस्मिंस्तु तत्क्षणात् ॥ ३२ ॥  
ततो देवगणाश्चैव गीत वाद्यं च नृत्यकम् ।  
मुदा ते कारयामासुस्तथैवप्सरसां गणाः ॥ ३३ ॥  
पुनश्चैव वरो दत्तःसुप्रसन्नेन शम्भुना ।  
तस्मै च गणनाथाय शिवेनैव महात्मना ॥ ३४ ॥  
चतुर्थ्यां त्वं समुत्पन्नो भाद्रे मासि गणेश्वर ।  
असिते च तथा पक्षे चन्द्रस्योदयने शुभे ॥ ३५ ॥  
प्रथमे च तथा यामे गिरिजायाः सुचेतसः ।  
आविर्बभूव ते रूपं यस्मात्ते व्रतमुत्तमम् ।३६ ॥  
तस्मात्तद्दिनमारभ्य तस्यामेव तिथौ मुदा ।  
व्रतं कार्यं विशेषेण सर्वसिद्ध्यै सुशोभनम् ॥ ३७ ॥  
यावत्पुनः समायाति वर्षान्ते च चतुर्थिका ।  
तावद्‌व्रतं च कर्तव्यं तव चैव ममाज्ञया ॥ ३८ ॥  
संसारे सुखमिच्छन्ति येऽतुलं चाप्यनेकशः ।  
त्वां पूजयन्तु ते भक्त्या चतुर्थ्यां विधिपूर्वकम् ॥ ३९ ॥  
मार्गशीर्षे तथा मासे रमा या वै चतुर्थिका ।  
प्रातः स्नानं तदा कृत्वा व्रतं विप्रान्निवेदयेत् ॥ ४० ॥  
दूर्वाभिः पूजनं कार्यमुपवासस्तथाविधः ।  
रात्रेश्च प्रहरे जाते स्नात्वा सम्पूजयेन्नरः ॥ ४१ ॥  
मूर्तिं धातुमयीं कृत्वा प्रवालसम्भवां तथा ।  
श्वेतार्कसम्भवां चापि मार्द्दिकां निर्मितां तथा ॥ ४२ ॥  
प्रतिष्ठाप्य तदा तत्र पूजयेत्प्रयतः पुमान् ।  
गन्धैर्नानाविधैर्दिव्यैश्चन्दनैः पुष्पकैरिह ॥ ४३ ॥  
वितस्तिमात्रा दूर्वा च त्र्यङ्‌गा वै मूलवर्जिता ।  
ईदृशानां तद्‌बलानां शतेनैकोत्तरेण ह ॥ ४४ ॥  
एकविंशतिकेनैव पूजयेत्प्रतिमां स्थिताम् ।  
धूपैर्दीपैश्च नैवेद्यैर्विविधैर्गणनायकम् ॥ ४५ ॥  
ताम्बूलाद्यर्घसद्द्रव्यैः प्रणिपत्य स्तवैस्तथा ।  
त्वां तत्र पूजयित्वेत्थं बालचन्द्रं च पूजयेत् ॥ ४६ ॥  
पश्चाद्विप्रांश्च सम्पूज्य भोजयेन्मधुरैर्मुदा ।  
स्वयं चैव ततो भुञ्ज्यान्मधुरं लवणं विना ॥ ४७ ॥  
विसर्जयेत्ततः पश्चान्नियमं सर्वमात्मनः ।  
गणेशस्मरणं कुर्यात्सम्पूर्णं स्याद्‌व्रतं शुभम् ॥ ४८ ॥  
एवं व्रतेन सम्पूर्णे वर्षे जाते नरस्तदा ।  
उद्यापनविधिं कुर्याद्‌व्रतसम्पूर्त्तिहेतवे ॥ ४९ ॥  
द्वादश ब्राह्मणास्तत्र भोजनीया मदाज्ञया ।  
कुम्भमेकं च संस्थाप्य पूज्या मूर्तिस्त्वदीयिका ॥ ५० ॥  
स्थण्डिलेऽष्टपलं कृत्वा तदा वेदविधानतः ।  
होमश्चैवात्र कर्तव्यो वित्तशाठ्यविवर्जितैः ॥ ५१ ॥  
स्त्रीद्वयं च तथा चात्र बटुकद्वयमादरात् ।  
भोजयेत्पूजयित्वा वै मूर्त्यग्रे विधिपूर्वकम् ॥ ५२ ॥  
निशि जागरणं कार्यं पुनः प्रातः प्रपूजयेत् ।  
विसर्जनं ततश्चैव पुनरागमनाय च ॥ ५३ ॥  
बालकाच्चाशिषो ग्राह्याःस्वस्तिवाचनमेव च ।  
पुष्पाञ्जलिं प्रदद्याच्च व्रतसम्पूर्ण हेतवे ॥ ५४ ॥  
नमस्कारांस्ततः कृत्वा नानाकार्यं प्रकल्पयेत् ।  
एवं व्रतं कृतं येन तस्येप्सितफलं भवेत् ॥ ५५ ॥  
यो नित्यं श्रद्धया सार्द्धं पूजां चैव स्व शक्तितः ।  
कुर्यात्तव गणेशान सर्वकामफलाप्तये ॥ ५६ ॥  
सिन्दूरैश्चन्दनैश्चैव तण्डुलैः केतकैस्तथा ।  
उपचारैरनेकैश्च पूजयेत्त्वां गणेश्वरम् ॥ ५७ ॥  
एवं त्वां पूजयेयुर्ये भक्त्या नानोपचारतः ।  
तेषां सिद्धिर्भवेन्नित्यं विघ्ननाशो भवेदिह ॥ ५८ ॥  
सर्वैर्वर्णैः प्रकर्त्तव्या स्त्रीभिश्चैव विशेषतः ।  
उदयाभिमुखैश्चैव राजभिश्च विशेषतः ॥ ५९ ॥  
यं यं कामयते यो वै तं तमाप्नोति निश्चितम् ।  
अतः कामयमानेन तेन सेव्यः सदा भवान् ॥ ६० ॥  
ब्रह्मोवाच  
शिवेनैव तदा प्रोक्तं गणेशाय महात्मने ।  
तदानीं दैवतैश्चैव सर्वैश्च ऋषिसत्तमैः ॥ ६१ ॥  
तथेत्युक्त्वा तु तैःसर्वैर्गणैः शम्भुप्रियैर्मुने ।  
पूजितो हि गणाधीशो विधिना परमेण सः ॥ ६२ ॥  
ततश्चैव गणाः सर्वे प्रणेमुस्ते गणेश्वरम् ।  
समानर्चुर्विशेषेण नानावस्तुभिरादरात् ॥ ६३ ॥  
गिरिजायाःसमुत्पन्नो यश्च हर्षो मुनीश्वर ।  
चतुर्भिर्वदनैर्वै तमवर्ण्यं च कथं ब्रुवे ॥ ६४ ॥  
देवदुन्दुभयो नेदुर्ननृतुश्चाप्सरोगणाः ।  
जगुर्गन्धर्वमुख्याश्च पुष्पवर्षं पपात ह ॥ ६५ ॥  
जगत्स्वास्थ्यं तदा प्राप गणाधीशे प्रतिष्ठिते ।  
महोत्सवो महानासीत् सर्वं दुःखं क्षयं गणम् ॥ ६६ ॥  
शिवाशिवौ च मोदेतां विशेषेणाति नारद ।  
आसीत्सुमंगलं भूरि सर्वत्र सुखदायकम् ॥ ६७ ॥  
ततो देवगणाः सर्वे ऋषीणां च गणास्तथा ।  
समागताश्च ये तत्र जग्मुस्ते तु शिवाज्ञया ॥ ६८ ॥  
प्रशंसन्तः शिवां तत्र गणेशं च पुनः पुनः ।  
शिवं चैव तथा स्तुत्वा कीदृशं युद्धमेव च ॥ ६९ ॥  
यदा सा गिरिजा देवी कोपहीना बभूव ह ।  
शिवोऽपि गिरिजां तत्र पूर्ववत्सम्प्रपद्य ताम् ॥ ७० ॥  
चकार विविधं सौख्यं लोकानां हितकाम्यया ।  
स्वात्मारामोऽपि परमो भक्तकार्योद्यतः सदा ॥ ७१ ॥  
विष्णुश्च शिवमापृच्छ्य ब्रह्माहं तं तथैव हि ।  
आगच्छाव स्वधामं च शिवौ संसेव्य भक्तितः ॥ ७२ ॥  
नारद त्वं च भगवन्सङ्‌गीय शिवयोर्यशः ।  
आगमो भवनं स्वं च शिवौ पृष्ट्वा मुनीश्वर ॥ ७३ ॥  
एतत्ते सर्वमाख्यातं मया वै शिवयोर्यशः ।  
भवत्पृष्टेन विघ्नेश यशः संमिश्रमादरात् ॥ ७४ ॥  
इदं सुमंगलाख्यानं यः शृणोति सुसंयतः ।  
सर्वमंगल संयुक्तः स भवेन्मंगलालयः ॥ ७५ ॥  
अपुत्रो लभते पुत्रं निर्धनो लभते धनम् ।  
भार्यार्थी लभते भार्यां प्रजार्थी लभते प्रजाम् ॥ ७६ ॥  
आरोग्यं लभते रोगी सौभाग्यं दुर्भगो लभेत् ।  
नष्टपुत्रं नष्टधनं प्रोषिता च पतिं लभेत् ॥ ७७ ॥  
शोकाविष्टः शोकहीनः स भवेन्नात्र संशयः ।  
इदं गाणेशमाख्यानं यस्य गेहे च तिष्ठति ॥ ७८ ॥  
सदा मंगलसंयुक्तः स भवेन्नात्र संशयः ।  
यात्राकाले च पुण्याहे यः शृणोति समाहितः ।  
सर्वाभीष्टं स लभते श्रीगणेशप्रसादतः ॥ ७९ ॥  
इति श्रीशिवमहापुराणे द्वितीयायां रुद्रसंहितायां चतुर्थे  
कुमारखण्डे गणेशगणाधिपपदवीवर्णनं नामाष्टादशोऽध्यायः ॥ १८ ॥  
  
  
श्रीगौरीशंकरार्पणमस्तु  
  
GO TOP
