PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
नवमोऽध्यायः  
  
तारकेण सह वीरभद्रविष्णोर्घोरयुद्धवर्णनम्  
ब्रह्मोवाच  
देवदेव गुह स्वामिन् शाङ्‌करे पार्वतीसुत ।  
न शोभते रणो विष्णु तारकासुरयोर्वृथा ॥ १ ॥  
विष्णुना न हि वध्योऽसौ तारको बलवानति ।  
मया दत्तवरस्तस्मात्सत्यं सत्यं वदाम्यहम् ॥ २ ॥  
नान्यो हन्तास्य पापस्य त्वां विना पार्वतीसुत ।  
तस्मात्त्वया हि कर्तव्यं वचनं मे महाप्रभो ॥ ३ ॥  
सन्नद्धो भव दैत्यस्य वधायाशु परन्तप ।  
तद्वधार्थं समुत्पन्नः शंकरात्त्वं शिवासुत ॥ ४ ॥  
रक्ष रक्ष महावीर त्रिदशान् व्यथितान् रणे ।  
न बालस्त्वं युवा नैव किं तु सर्वेश्वरः प्रभुः ॥ ५ ॥  
शक्रं पश्य तथा विष्णुं व्याकुलं च सुरान् गणान् ।  
एवं जहि महादैत्यं त्रैलोक्यं सुखिनं कुरु ॥ ६ ॥  
अनेन विजितश्चेन्द्रो लोकपालैः पुरा सह ।  
विष्णुश्चापि महावीरो तर्जितस्तपसो बलात् ॥ ७ ॥  
त्रैलोक्यं निर्जितं सर्वमसुरेण दुरात्मना ।  
इदानीं तव सान्निध्यात्पुनर्युद्धं कृतं च तैः ॥ ८ ॥  
तस्मात्त्वया निहन्तव्यस्तारकः पापपूरुषः ।  
अन्यवध्यो न चैवायं मद्वराच्छङ्‌करात्मज ॥ ९ ॥  
इति श्रुत्वा मम वचः कुमारः शंकरात्मजः ।  
विजहास प्रसन्नात्मा तथास्त्विति वचोऽब्रवीत् ॥ १० ॥  
विनिश्चित्यासुरवधं शाङ्‌करिःस महाप्रभुः ।  
विमानादवतीर्याथ पदातिरभवत्तदा ॥ ११ ॥  
पद्‌भ्यां तदासौ परिधावमानो  
    रेजेऽतिवीरः शिवजः कुमारः ।  
करे समादाय महाप्रभां तां  
    शक्तिं महोल्कामिव दीप्तिदीप्ताम् ॥ १२ ॥  
दृष्ट्वा तमायातमतिप्रचण्ड-  
    मव्याकुलं षण्मुखमप्रमेयम् ।  
दैत्यो बभाषे सुरसत्तमान्स  
    कुमार एष द्विषतां प्रहन्ता ॥ १३ ॥  
अनेन साकं ह्यहमेकवीरो  
    योत्स्ये च सर्वानहमेव वीरान् ।  
गणांश्च सर्वानपि घातयामि  
    सलोकपालान् हरिनायकांश्च ॥ १४ ॥  
इत्येवमुक्त्वा स तदा महाबलः  
    कुमारमुद्दिश्य ययौ च योद्धुम् ।  
जग्राह शक्तिं परमाद्‌भुतां च  
    स तारको देववरान् बभाषे ॥ १५ ॥  
तारक उवाच  
कुमारो मेऽग्रतश्चाद्य भवद्‌भिश्च कथं कृतः ।  
यूयं गतत्रपा देवा विशेषाच्छक्रकेश्वौ ॥ १६ ॥  
पुरैताभ्यां कृतं कर्म विरुद्धं वेदमार्गतः ।  
तच्छृणुध्वं मया प्रोक्तं वर्णयामि विशेषतः ॥ १७ ॥  
तत्र विष्णुश्छली दोषी ह्यविवेकी विशेषतः ।  
बलिर्येन पुरा बद्धश्छलमाश्रित्य पापतः ॥ १६ ॥  
तेनैव यत्नतः पूर्वमसुरौ मधुकैटभौ ।  
शिरौहीनौ कृतौ धौर्त्याद्वेदमार्गो विवर्जितः ॥ १९ ॥  
मोहिनीरूपतोऽनेन पङ्‌क्तिभेदः कृतो हि वै ।  
देवासुरसुधापाने वेदमार्गो विगर्हितः ॥ २० ॥  
रामो भूत्वा हता नारी वाली विध्वंसितो हि सः ।  
पुनर्वैश्रवणो विप्रो हतो नीतिर्हता श्रुतेः ॥ २१ ॥  
पापं विना स्वकीया स्त्री त्यक्ता पापरतेन यत् ।  
तत्रापि श्रुतिमार्गश्च ध्वंसितः स्वार्थहेतवे ॥ २२ ॥  
स्वजनन्याः शिवरश्छिन्नमवतारे रसाख्यके ।  
गुरुपुत्रापमानश्च कृतोऽनेन दुरात्मना ॥ २३ ॥  
कृष्णो भूत्वान्यनार्यश्च दूषिताः कुलधर्मतः ।  
श्रुतिमार्गं परित्यज्य स्वविवाहाः कृतास्तथा ॥ २४ ॥  
पुनश्च वेदमार्गो हि निन्दितो नवमे भवे ।  
स्थापितं नास्तिकमतं वेदमार्गविरोधकृत् ॥ २५ ॥  
एवं येन कृतं पापं वेदमार्गं विसृज्य वै ।  
स कथं विजयेद्युद्धे भवेद्धर्मवतां वरः ॥ २६ ॥  
भ्राता ज्येष्ठश्च यस्तस्य शक्रः पापी महान्मतः ।  
तेन पापान्यनेकानि कृतानि निजहेतुतः ॥ २७ ॥  
निकृत्तो हि दितेर्गर्भः स्वार्थ हेतोर्विशेषतः ।  
धर्षिता गौतमस्त्री वै हतो वृत्रश्च विप्रजः ॥ २८ ॥  
विश्वरूपद्विजातेर्वै भागिनेयस्य यद्‌गुरोः ।  
निकृत्तानि च शीर्षाणि तदध्वाध्वंसितः श्रुतेः ॥ २९ ॥  
कृत्वा बहूनि पापानि हरिः शक्रः पुनःपुनः ।  
तेजोभिर्विहतावेव नष्टवीर्यौ विशेषतः ॥ ३० ॥  
तयोर्बलेन नो यूयं सङ्‌ग्रामे जयमाप्स्यथ ।  
किमर्थं मूढतां प्राप्य प्राणांस्त्यक्तुमिहागताः ॥ ३१ ॥  
जानन्तौ धर्ममेतौ न स्वार्थलम्पटमानसौ ।  
धर्मं विनाऽमराः कृत्यं निष्फलं सकलं भवेत् ॥ ३२ ॥  
महाधृष्टाविमौ मेद्य कृतवन्तौ पुरः शिशुम् ।  
अहं बालं वधिष्यामि तयोः सोऽपि भविष्यति ॥ ३३ ॥  
किं बाल इतो यायाद् दूरं प्राणपरीप्सया ।  
इत्युक्तोद्दिश्य च हरी वीरभद्रमुवाच सः ॥ ३४ ॥  
पुरा हतास्त्वया विप्रा दक्षयज्ञे ह्यनेकशः ।  
तत्कर्मणः फलं चाद्य दर्शयिष्यामि तेऽनघ ॥ ३९ ॥  
ब्रह्मोवाच  
इत्येवमुक्त्वा तु विधूय पुण्यं  
    निजं स तन्निन्दनकर्मणा वै ।  
जग्राह शक्तिं परमाद्‌भुतां च  
    स तारको युद्धवतां वरिष्ठः ॥ ३६ ॥  
तं बालान्तिकमायातं तारकासुरमोजसा ।  
आजघान च वज्रेण शक्रो गुहपुरःसरः ॥ ३७ ॥  
तेन वज्रप्रहारेण तारको जर्जरीकृतः ।  
भूमौ पपात सहसा निन्दाहतबलः क्षणम् ॥ ३८ ॥  
पतितोऽपि समुत्थाय शक्त्या तं प्राहरद्रुषा ।  
पुरन्दरं गजस्थं हि पातयामास भूतले ॥ ३९ ॥  
हाहाकारो महानासीत्पतिते च पुरन्दरे ।  
सेनायां निर्जराणां हि तद् दृष्ट्वा क्लेश आविशत् ॥ ४० ॥  
तारकेणाऽपि तत्रैव यत्कृतं कर्म दुःखदम् ।  
स्वनाशकारणं धर्मविरुदं तन्निबोध मे ॥ ४१ ॥  
पतितं च पदाक्रम्य हस्ताद्वज्रं प्रगृह्य वै।  
पुनरुद्वज्रघातेन शक्रमाताडयद्‌भृशम् । ४२ ॥  
एवं तिरस्कृतं दृष्ट्वा शक्रं विष्णुः प्रतापवान् ।  
चक्रमुद्यस्य भगवांस्तारकं स जघान ह ॥ ४३ ॥  
चक्रप्रहाराभितो निपपात क्षितौ हि सः ।  
पुनरुत्थाय दैत्येन्द्रः शक्त्या विष्णुं जघान तम् ॥ ४४ ॥  
तेन शक्तिप्रहारेण पतितो भुवि चाच्युतः ।  
करो महानासीच्चुक्रुशुश्चाऽतिनिर्जराः ॥ ४५ ॥  
निमेषेण पुनर्विष्णुर्यावदुत्तिष्ठते स्वयम् ।  
तावत्स वीरभद्रो हि तत्क्षणादागतोऽसुरम् ॥ ४६ ॥  
त्रिशूलं च समुद्यम्य वीरभद्रः प्रतापवान् ।  
तारकं दितिजाधीशं जघान प्रसभं बली ॥ ४७ ॥  
तत्त्रिशूलप्रहारेण स पपात क्षितौ तदा ।  
पतितोऽपि महातेजास्तारकः पुनरुत्थितः ॥ ४८ ॥  
कृत्वा क्रोधं महावीरःसकलासुरनायकः ।  
जघान परया शक्त्या वीरभद्रं तदोरसि ॥ ४९ ॥  
वीरभद्रोऽपि पतितो भूतले मूर्छितः क्षणम् ।  
तच्छक्त्या परया क्रोधान्निहतो वक्षसि धुवम् ॥ ५० ॥  
सगणश्चैव देवास्ते गन्धर्वोरगराक्षसाः ।  
हाहाकारेण महता चुक्रुशुश्च मुहुर्मुहुः ॥ ५१ ॥  
निमेषमात्रात्सहसा महौजाः  
    स वीरभद्रो द्विषतां निहन्ता ।  
त्रिशूलमुद्यम्य तडित्प्रकाशं  
    जाज्वल्यमानं प्रभया विरेजे ॥ ५२ ॥  
स्वरोचिषा भासितदिग्वितानं  
    सूर्येन्दुबिम्बाग्निसमानमण्डलम् ।  
महाप्रभं वीरभयावहं परं  
    कालाख्यमत्यन्तकरं महोज्ज्वलम् ॥ ५३ ॥  
यावत्त्रिशूलेन तदा हन्तुकामो महाबलः ।  
वीरभद्रोऽसुरं यावत्कुमारेण निवारितः ॥ ५४ ॥  
इति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे  
तारकवाक्यशक्रविष्णुवीरभद्रयुद्धवर्णनं नाम नवमोऽध्यायः ॥ ९ ॥  
  
  
श्रीगौरीशंकरार्पणमस्तु  
  
GO TOP
