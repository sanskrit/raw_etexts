PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
पञ्चमोऽध्यायः  
  
देवकृतकुमाराभिषेकः  
ब्रह्मोवाच  
एतस्मिन्नन्तरे तत्र ददर्श रथमुत्तमम् ।  
अद्‌भुतं शोभितं शश्वद्विश्वकर्मविनिर्मितम् ॥ १ ॥  
शतचक्रं सुविस्तीर्णं मनोयायि मनोहरम् ।  
प्रस्थापितं च पार्वत्या वेष्टितं पार्षदैर्वरैः ॥ २ ॥  
समारोहत्ततोऽनन्तो हृदयेन विदूयता ।  
कार्त्तिकः परमज्ञानी परमेशानवीर्यजः ॥ ३ ॥  
तदैव कृत्तिकाः प्राप्य मुक्तकेश्यः शुचाऽऽतुराः ।  
उन्मत्ता इव तत्रैव वक्तुमारेभिरे वचः ॥ ४ ॥  
कृत्तिका ऊचुः  
विहायाऽस्मान् कृपासिन्धो गच्छसि त्वं हि निर्दयः ।  
नायं धर्मो मातृवर्गान् पालितो यत् सुतस्त्यजेत् ॥ ५ ॥  
स्नेहेन वर्द्धितोऽस्माभिः पुत्रोऽस्माकं च धर्मतः ।  
किं कुर्मः क्व च यास्यामो वयं किं करवाम ह ॥ ६ ॥  
इत्युक्त्वा कृत्तिकाः सर्वाः कृत्वा वक्षसि कार्त्तिकम् ।  
द्रुतं मूर्च्छामवापुस्ताःसुतविच्छेदकारणात् ॥ ७ ॥  
ताः कुमारो बोधयित्वा अध्यात्मवचनेन वै ।  
ताभिश्च पार्षदैः सार्द्धमारुरोह रथं मुने ॥ ८ ॥  
दृष्ट्वा श्रुत्वा मङ्गलानि बहूनि सुखदानि वै ।  
कुमारः पार्षदैः सार्द्धं जगाम पितृमन्दिरम् ॥ ९ ॥  
दक्षेण नन्दियुक्तश्च मनोयायिरथेन च ।  
कुमारः प्राप कैलासं न्यग्रोधाऽक्षयमूलके ॥ १० ॥  
तत्र तस्थौ कृत्तिकाभिः पार्षदप्रवरैः सह ।  
कुमारः शाङ्करिः प्रीतो नानालीलाविशारदः ॥ ११ ॥  
तदा सर्वे सुरगणा ऋषयः सिद्धचारणाः ।  
विष्णुना ब्रह्मणा सार्द्धं समाचख्युस्तदागमम् ॥ १२ ॥  
तदा दृष्ट्वा च गाङ्‌गेयं ययौ प्रमुदितः शिवः ।  
अन्यैः समेतो हरिणा ब्रह्मणा च सुरर्षिभिः । १३ ॥  
शङ्‌खाश्च बहवो नेदुर्भेरी तूर्याण्यनेकशः ।  
उत्सवस्तु महानासीद्देवानां तुष्टचेतसाम् ॥ १४ ॥  
तदानीमेव तं सर्वे वीरभद्रादयो गणाः ।  
कुर्वन्तः स्वन्वयुः केलिं नानातालधरस्वराः ॥ १५ ॥  
स्तावकाः स्तूयमानाश्च चक्रुस्ते गुणकीर्त्तनम् ।  
जयशब्दं नमः शब्दं कुर्वाणाः प्रीतमानसाः ॥ १६ ॥  
द्रष्टुं ययुस्तं शरजं शिवात्मजमनुत्तमम् । १७ ॥  
पार्वती मङ्गलं चक्रे राजमार्गं मनोहरम् ।  
पद्मरागादिमणिभिः संस्कृतं परितः पुरम् ॥ १८ ॥  
पतिपुत्रवतीभिश्च साध्वीभिः स्त्रीभिरन्विताः ।  
लक्ष्म्यादित्रिंशद्देवीश्च पुरः कृत्वा समाययौ ॥ १९ ॥  
रम्भाद्यप्सरसो दिव्याः सस्मिता वेषसंयुताः ।  
सङ्‌गीतनर्तनपरा बभूवुश्च शिवाज्ञया ॥ २० ॥  
ये तं समीक्षयामासुर्गागेयं शङ्करोपमम् ।  
ददृशुस्ते महत्तेजो व्याप्तमासीज्जगत्त्रये ॥ २१ ॥  
तत्तेजसा वृतं बालं तप्तचामीकरप्रभम् ।  
ववन्दिरे द्रुतं सर्वे कुमारं सूर्यवर्चसम् ॥ २२ ॥  
जहुर्षुर्विनतस्कन्धा नमः शब्दरतास्तदा ।  
परिवार्योपतस्थुस्ते वामदक्षिणमागताः ॥ २३ ॥  
अहं विष्णुश्च शक्रश्च तथा देवादयोऽखिलाः ।  
दण्डवत्पतिता भूमौ परिवार्य कुमारकम् ॥ २४ ॥  
एतस्मिन्नन्तरे शम्भुर्गिरिजा च मुदान्विता ।  
महोत्सवं समागम्य ददर्श तनयं मुदा ॥ २५ ॥  
पुत्रं निरीक्ष्य च तदा जगदेकबन्धुः  
प्रीत्यान्वितः परमया परया भवान्या ।  
स्नेहान्वितो भुजगभोगयुतो हि साक्षात्  
सर्वेश्वरः परिवृतः प्रमथैः परेशः ॥ २६ ॥  
अथ शक्तिधरः स्कन्दो दृष्ट्वा तौ पार्वतीशिवौ ।  
अवरुह्य रथात्तूर्णं शिरसा प्रणनाम ह ॥ २७ ॥  
उपगुह्य शिवः प्रीत्या कुमारं मूर्ध्नि शङ्करः ।  
जघ्रौ प्रेम्णा परमेशानः प्रसन्नः स्नेहकर्तृकः ॥ २८ ॥  
उपगुह्य गुहं तत्र पार्वती जातसम्भ्रमा ।  
प्रस्नुतं पाययामास स्तनं स्नेहपरिप्लुता ॥ २९ ॥  
तदा नीराजितो देवैःसकलत्रैर्मुदान्वितैः ।  
जयशब्देन महता व्याप्तमासीन्नभस्तलम् ॥ ३० ॥  
ऋषयो ब्रह्मघोषेण गीतेनैव च गायकाः ।  
वाद्यैश्च बहवस्तत्रोपतस्थुश्च कुमारकम् ॥ ३१ ॥  
स्वमङ्‌कमारोप्य तदा महेशः  
कुमारकं तं प्रभया समुज्ज्वलम् ।  
बभौ भवानीपतिरेव साक्षा-  
च्छ्रियाऽन्वितः पुत्रवतां वरिष्ठः ॥ ३२ ॥  
कुमारः स्वगणैः सार्द्धमाजगाम शिवालयम् ।  
शिवाज्ञया महोत्साहैः सह देवैर्महासुखी ॥ ३३ ॥  
दम्पती तौ तदा तत्रैकपद्येन विरेजतुः ।  
विवन्द्यमानावृषिभिरावृतौ सुरसत्तमैः ॥ ३४ ॥  
कुमारः क्रीडयामास शिवोत्सङ्‌गे मुदान्वितः ।  
वासुकिं शिवकण्ठस्थं पाणिभ्यां समपीडयत् ॥ ३५ ॥  
प्रहस्य भगवान् शम्भुः शशंस गिरिजां तदा ।  
निरीक्ष्य कृपया दृष्ट्या कृपालुर्लीलयाकृतिम् ॥ ३६ ॥  
मदस्मितेन च तदा भगवान्महेशः  
प्राप्तो मुदं च परमां गिरिजासमेतः ।  
प्रेम्णा स गद्‌गदगिरो जगदेकबन्धु-  
र्नोवाच किञ्चन विभुर्भुवनैकभर्त्ता ॥ ३७ ॥  
अथ शम्भुर्जगन्नाथो हृष्टो लौकिकवृत्तवान् ।  
रत्नसिंहासने रम्ये वासयामास कार्त्तिकम् ॥ ३८ ॥  
वेदमन्त्राभिपूतैश्च सर्वतीर्थोदपूर्णकैः ।  
सद्‌रत्नकुम्भशतकैः स्नापयामास तं मुदा ॥ ३९ ॥  
सद्‌रत्नसाररचितकिरीटमुकुटाङ्‌गदम् ।  
वैजयन्ती स्वमालां च तस्मै चक्रं ददौ हरिः ॥ ४० ॥  
शूलं पिनाकं परशुं शक्ति पाशुपतं शरम् ।  
संहारास्त्रं च परमां विद्यां तस्मै ददौ शिवः ॥ ४१ ॥  
अदामहं यज्ञसूत्रं वेदांश्च वेदमातरम् ।  
कमण्डलुं च ब्रह्मास्त्रं विद्यां चैवाऽरिमर्दिनीम् ॥ ४२ ॥  
गजेन्द्रं चैव वज्रं च ददौ तस्मै सुरेश्वरः ।  
श्वेतच्छत्रं रत्नमालां ददौ वस्तुं जलेश्वरः ॥ ४३ ॥  
मनोयायिरथं सूर्यः सन्नाहं च महाचयम् ।  
यमदण्डं यमश्चैव सुधाकुम्भं सुधानिधिः ॥ ४४ ॥  
हुताशनो ददौ प्रीत्या महाशक्तिं स्वसूनवे ।  
ददौ स्वशस्त्रं निर्ऋतिर्वायव्यास्त्रं समीरणः ॥ ४५ ॥  
गदां ददौ कुबेरश्च शूलमीशो ददौ मुदा ।  
नानाशस्त्राण्युपायांश्च सर्वे देवा ददुर्मुदा ॥ ४६ ॥  
कामास्त्रं कामदेवोऽथ ददौ तस्मै मुदान्वितः ।  
गदां ददौ स्वविद्याश्च तस्मै च परया मुदा ॥ ४७ ॥  
क्षीरोदोऽमूल्यरत्नानि विशिष्टं रत्ननूपुरम् ।  
हिमालयो हि दिव्यानि भूषणान्यंशुकानि च ॥ ४८ ॥  
चित्रबर्हणनामानं स्वपुत्रं गरुडो ददौ ।  
अरुणस्ताम्रचूडाख्यं बलिनं चरणायुधम् ॥ ४९ ॥  
पार्वती सस्मिता हृष्टा परमैश्वर्यमुत्तमम् ।  
ददौ तस्मै महाप्रीत्या चिरञ्जीवित्वमेव च ॥ ५० ॥  
लक्ष्मीश्च सम्पदं दिव्यां महाहारं मनोहरम् ।  
सावित्री सिद्धविद्यां च समस्तां प्रददौ मुदा ॥ ५१ ॥  
अन्याश्चापि मुने देव्यो यायास्तत्र समागताः ।  
स्वात्मवत्सु ददुस्तस्मै तथैव शिशुपालिकाः ॥ ५२ ॥  
महामहोत्सवस्तत्र बभूव मुनिसत्तम ।  
सर्वे प्रसन्नतां याता विशेषाच्च शिवाशिवौ ॥ ५३ ॥  
एतस्मिन्नन्तरे काले प्रोवाच प्रहसन् मुदा ।  
मुने ब्रह्मादिकान् देवान् रुद्रो भर्गः प्रतापवान् ॥ ५४ ॥  
शिव उवाच  
हे हरे हे विधे देवाः सर्वे शृणुत मद्वचः ।  
सर्वथाहं प्रसन्नोस्मि वरान्वृणुत ऐच्छिकान् ॥ ५५ ॥  
ब्रह्मोवाच  
तच्छ्रुत्वा वचनं शम्भोर्मुने विष्ण्वादयः सुराः ।  
सर्वे प्रोचुः प्रसन्नास्या देवं पशुपतिं प्रभुम् ॥ ५६ ॥  
कुमारेण हतो ह्येष तारको भविता प्रभो ।  
तदर्थमेव सञ्जातमिदं चरितमुत्तमम् ॥ ५७ ॥  
तस्मादद्यैव यास्यामस्तारकं हन्तुमुद्यता ।  
आज्ञां देहि कुमाराय स तं हन्तुं सुखाय नः ॥ ५८ ॥  
ब्रह्मोवाच  
तथेति मत्वा स विभुर्दत्तवांस्तनयं तदा ।  
देवेभ्यस्तारकं हन्तुं कृपया परिभावितः ॥ ५९ ॥  
शिवाज्ञया सुराः सर्वे ब्रह्मविष्णुमुखास्तदा ।  
पुरस्कृत्य गुहं सद्यो निर्जग्मुर्मिलिता गिरेः ॥ ६० ॥  
बहिर्निःसृत्य कैलासात्त्वष्टा शासनतो हरेः ।  
विरेचे नगरं रम्यमद्‌भुतं निकटे गिरेः ॥ ६१ ॥  
तत्र रम्यं गृहं दिव्यमद्‌भुतं परमो ज्ज्वलम् ।  
गुहार्थं निर्ममे त्वष्टा तत्र सिंहासनं वरम् ॥ ६२ ॥  
तदा हरिः सुधीर्भक्त्या कारयामास मङ्गलम् ।  
कार्त्तिकस्याभिषेकं हि सर्वतीर्थजलैः सुरैः ॥ ६३ ॥  
सर्वथा समलङ्‌कृत्य वासयामास सङ्‌ग्रहम् ।  
कार्त्तिकस्य विधिं प्रीत्या कारयामास चोत्सवम् ॥ ६४ ॥  
ब्राह्माण्डाधिपतित्वं हि ददौ तस्मै मुदा हरिः ।  
चकार तिलकं तस्य समानर्च सुरैः सह ॥ ६५ ॥  
प्रणम्य कार्त्तिकं प्रीत्या सर्वदेवर्षिभिः सह ।  
तुष्टाव विविधैः स्तोत्रैः शिवरूपं सनातनम् ॥ ६६ ॥  
वरसिंहासनस्थो हि शुशुभेऽतीव कार्तिकः ।  
स्वामिभावं समापन्नो ब्रह्माण्डस्यासि पालकः ॥ ६७ ॥  
इति श्रीशिवमहापुराणे द्वितीयायां रुद्रसंहितायां चतुर्थे  
कुमारखण्डे कुमाराभिषेकवर्णनं नाम पञ्चमोऽध्यायः ॥ ५ ॥  
  
  
श्रीगौरीशङ्करार्पणमस्तु  
  
GO TOP
