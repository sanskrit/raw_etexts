PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
चतुश्चत्वारिंशोऽध्यायः  
  
मेनाप्रबोधवर्णनम्  
ब्रह्मोवाच  
सञ्ज्ञां लब्धा ततःसा च मेना शैलप्रिया सती ।  
विललापातिसङ्‌क्षुब्धा तिरस्कारमथाकरोत् ॥ १ ॥  
तत्र तावत्स्वपुत्रांश्च निनिन्द स्खलिता मुहुः ।  
प्रथमं सा ततः पुत्री कथयामास दुर्वचः ॥ २ ॥  
मेनोवाच  
मुने पुरा त्वया प्रोक्तं वरिष्यति शिवा शिवम् ।  
पश्चाद्धिमवतः कृत्यं पूजार्थं विनिवेशितम् ॥ ३ ॥  
ततो दृष्टं फलं सत्यं विपरीतमनर्थकम् ।  
मुनेऽधमाहं दुर्बुद्धे सर्वथा वञ्चिता त्वया ॥ ४ ॥  
पुनस्तया तपस्तप्तं दुष्करं मुनिभिश्च यत् ।  
तस्य लब्धं फलं ह्येतत्पश्यतां दुःखदायकम् ॥ ५ ॥  
किं करोमि क्व गच्छामि को मे दुःखं व्यपोहताम् ।  
कुलादिकं विनष्टं मे विहितं जीवितं मम ॥ ६ ॥  
क्व गता ऋषयो दिव्याः श्मश्रूणि त्रोटयाम्यहम् ।  
तपस्विनी च या पत्नी सा धूर्ता स्वयमागता ॥ ७ ॥  
केषाञ्चैवापराधेन सर्वं नष्टं ममाधुना ।  
इत्युक्त्वा वीक्ष्य च सुतामुवाच वचनं कटु ॥ ८ ॥  
किं कृतं ते सुते दुष्टे कर्म दुःखकरं मम ।  
हेम दत्त्वा त्वयानीतः काचो वै दुष्टया स्वयम् ॥ ९ ॥  
हित्वा तु चन्दनं भूयो लेपितः कर्दमस्त्वया ।  
हंसमुड्डीय काको वै गृहीतो हस्तपञ्जरे ॥ १० ॥  
हित्वा ब्रह्मजलं दूरे पीतं कूपोदकं त्वया ।  
सूर्यं हित्वा तु खद्योतो गृहीतो यत्नतस्त्वया ॥ ११ ॥  
तण्डुलांश्च तथा हित्वा कृतं वै तुषभक्षणम् ।  
प्रक्षिप्याज्यं तथा तैलं कारण्डं भुक्तमादरात् ॥ १२ ॥  
सिंहसेवां तथा मुक्त्वा शृगालः सेवितस्त्वया ।  
ब्रह्मविद्यां तथा मुक्त्वा कुगाथा च श्रुता त्वया ॥ १३ ॥  
गृहे यज्ञविभूतिं हि दूरीकृत्य सुमङ्गलाम् ।  
गृहीतश्च चिताभस्म त्वया पुत्रि ह्यमङ्गलम् ॥ १४ ॥  
सर्वान् देववरांस्त्यक्त्वा विष्ण्वादीन्परमेश्वरान् ।  
कृतं त्वया कुबुद्ध्या वै शिवार्थं तप ईदृशम् ॥ १५ ॥  
धिक्त्वां च तव बुद्धिं च धिग्‌रूपं चरितं तव ।  
धिक् चोपदेशकर्त्तारं धिक्सख्यावपि ते तथा ॥ १६ ॥  
आवां च धिक्तथा पुत्री यौ ते जन्मप्रवर्तकौ ।  
धिक्ते नारद बुद्धिञ्च सप्तर्षींश्च कुबुद्धिदान् ॥ १७ ॥  
धिक्कुलं धिक् क्रियादाक्ष्यं सर्वं धिग्यत्कृतं त्वया ।  
गृहन्तु धुक्षितं त्वेतन्मरणं तु ममैव हि ॥ १८ ॥  
पर्वतानामयं राजा नायातु निकटे मम ।  
सप्तर्षयःस्वयं नैव दर्शयन्तु मुखं मम ॥ १९ ॥  
साधितं किं च सर्वैस्तु मिलित्वा घातितं कुलम् ।  
वन्ध्याहं न कथं जाता गर्भो न गलितः कथम् ॥ २० ॥  
अथो न वा मृता चाहं पुत्रिका न मृता कथम् ।  
राक्षसाद्यैः कथं नो वा भक्षिता गगने पुनः ॥ २१ ॥  
छेदयामि शिरस्तेऽद्य किं करोमि कलेवरैः ।  
त्यक्त्वा त्वां च कुतो यायां हाहा मे जीवितं हतम् ॥ २२ ॥  
ब्रह्मोवाच  
इत्युक्त्वा पतिता सा च मेना भूमौ विमूर्छिता ।  
व्याकुला शोकरोषाद्यैर्न गता भर्तृसन्निधौ ॥ २३ ॥  
हाहाकारो महानासीत्तस्मिन्काले मुनीश्वर ।  
सर्वे समागतास्तत्र क्रमात्तत्सन्निधौ सुराः ॥ २४ ॥  
पुरा देवमुने चाहमागतस्तु स्वयं तदा ।  
मां दृष्ट्वा त्वं वचस्ता वै प्रावोच ऋषिसत्तम ॥ २५ ॥  
नारद उवाच  
यथार्थं सुन्दरं रूपं ना ज्ञातं ते शिवस्य वै ।  
लीलयेदं धृतं रूपं न यथार्थं शिवेन च ॥ २६ ॥  
तस्मात्क्रोधं परित्यज्य स्वस्था भव पतिव्रते ।  
कार्यं कुरु हठं त्यक्त्वा शिवां देहि शिवाय च ॥ २७ ॥  
ब्रह्मोवाच  
तदाकर्ण्य वचस्ते सा मेना त्वां वाक्यमब्रवीत् ।  
उत्तिष्ठेतो गच्छ दूरं दुष्टाधमवरो भवान् ॥ २८ ॥  
इत्युक्ते तु तया देवा इन्द्राद्याः सकलाः क्रमात् ।  
समागत्य च दिक्पाला वचनं चेदमब्रुवन् ॥ २९ ॥  
देवा ऊचुः  
हे मेने पितृकन्ये हि शृण्वस्मद्वचनं मुदा ।  
अयं वै परमः साक्षाच्छिवः परसुखावहः ॥ ३० ॥  
कृपया च भवत्पुत्र्यास्तपो दृष्ट्वातिदुःसहम् ।  
दर्शनं दत्तवाञ्छम्भुर्वरं सद्‌भक्तवत्सलः ॥ ३१ ॥  
ब्रह्मोवाच  
अथोवाच सुरान्मेना विलप्याति मुहुर्मुहुः ।  
न देया तु मया कन्या गिरिशायोग्ररूपिणे ॥ ३२ ॥  
किमर्थन्तु भवन्तश्च सर्वे देवाः प्रपञ्चिताः ।  
रूपमस्याः परन्नाम व्यर्थीकर्तुं समुद्यतः ॥ ३३ ॥  
इत्युक्ते च तया तत्र ऋषयःसप्त एव हि ।  
ऊचुस्ते वच आगत्य वसिष्ठाद्या मुनीश्वर ॥ ३४ ॥  
सप्तर्षयः ऊचुः  
कार्यं साधयितुं प्राप्ताः पितृकन्ये गिरिप्रिये ।  
विरुद्धं चात्र उक्तार्थे कथं मन्यामहे वयम् ॥ ३५ ॥  
ब्रह्मोवाच  
अयं वै परमो लाभो दर्शनं शङ्करस्य यत् ।  
दानपात्रं स ते भूत्वागतस्तव च मन्दिरम् ॥ ३६ ॥  
ब्रह्मोवाच  
इत्युक्त्वा तैस्ततो मेना मुनिवाक्यं मृषाकरोत् ।  
प्रत्युवाच च रुष्टा सा तानृषीन् ज्ञानदुर्बला ॥ ३७ ॥  
मेनोवाच  
शस्त्राद्यैर्घातयिष्येऽहं न हास्ये शङ्कराय ताम् ।  
दूरं गच्छत सर्वे हि नागन्तव्यं मदन्तिके ॥ ३८ ॥  
ब्रह्मोवाच  
इत्युक्त्वा विररामाशु सा विलप्यातिविह्वला ।  
हाहाकारो महानासीत्तत्र तद्वृत्ततो मुने ॥ ३९ ॥  
ततो हिमालयस्तत्राजगामातिसमाकुलः ।  
ताञ्च बोधयितुं प्रीत्या प्राह तत्त्वं च दर्शयन् ॥ ४० ॥  
हिमालय उवाच  
शृणु मेने वचो मेऽद्य विकलाऽसि कथं प्रिये ।  
के के समागता गेहं कथं चैतान्विनिन्दसि ॥ ४१ ॥  
शङ्करं त्वं च जानासि रूपं दृष्ट्वासि विह्वला ।  
विकटं तस्य शम्भोस्तु नानारूपाभिधस्य हि ॥ ४२ ॥  
स शङ्करो मया ज्ञातः सर्वेषां प्रतिपालकः ।  
पूज्यानां पूज्य एवासौ कर्तानुग्रहनिशौं ॥ ४३ ॥  
हठं न कुरु मुञ्च त्वं दुःखं प्राणप्रियेऽनघे ।  
उत्तिष्ठारं तथा कार्यं कर्तुमर्हसि सुव्रते ॥ ४४ ॥  
यद्वै द्वारगतः शम्भुः पुरा विकटरूपधृक् ।  
नानालीलां च कृतवान् चेतयामि च तामिमाम् ॥ ४५ ॥  
तन्माहात्म्यं परं दृष्ट्वा कन्यां दातुं त्वया मया ।  
अङ्‌गीकृतं तदा देवि तत्प्रमाणं कुरु प्रिये ॥ ४६ ॥  
ब्रह्मोवाच  
इत्युक्त्वा सोऽद्रिनाथो हि विरराम ततो मुने ।  
तदाकर्ण्य शिवामाता मेनोवाच हिमालयम् ॥ ४७ ॥  
मेनोवाच  
मद्वचः श्रूयतां नाथ तथा कर्तुं त्वमर्हसि ।  
गृहीत्वा तनुजां चैनां बद्ध्वा कण्ठे तु पार्वतीम् ॥ ४८ ॥  
अधः पातय निःशङ्‌कं दास्ये तां न हराय हि ।  
तथैनामथवा नाथ गत्वा वै सागरे सुताम् ॥ ४९ ॥  
निमज्जय दयां त्यक्त्वा ततोऽद्रीश सुखी भव ।  
यदि दास्यसि पुत्री त्वं रुद्राय विकटात्मने ॥  
तर्हि त्यक्ष्याम्यहं स्वामिन्निश्चयेन कलेवरम् । ५० ॥  
ब्रह्मोवाच  
इत्युक्ते च तदा तत्र वचने मेनया हठात् ।  
उवाच वचनं रम्यं पार्वती स्वयमागता ॥ ५१ ॥  
पार्वत्युवाच  
मातस्ते विपरीता हि बुद्धिर्जाताऽशुभावहा ।  
धर्मावलम्बनात्त्वं हि कथं धर्मं जहासि वै ॥ ५२ ॥  
अयं रुद्रोऽपरः साक्षात्सर्वप्रभव ईश्वरः ।  
शम्भुः सुरूपः सुखदः सर्वश्रुतिषु वर्णितः । ५३ ॥  
महेशः शङ्करश्चायं सर्वदेवप्रभुः स्वराट् ।  
नानारूपाभिधो मातर्हरिब्रह्मादिसेवितः ॥ ५४ ॥  
अधिष्ठानं च सर्वेषां कर्ता हर्ता च स प्रभुः ।  
निर्विकारी त्रिदेवेशो ह्यविनाशी सनातनः ॥ ५५ ॥  
यदर्थे देवताः सर्वा आयाता किङ्‌करीकृताः ।  
द्वारि ते सोत्सवाश्चाद्य किमतोऽन्यत्परं सुखम् ॥ ५६ ॥  
उत्तिष्ठातः प्रयत्नेन जीवितं सफलं कुरु ।  
देहि मां त्वं शिवायास्मै स्वाश्रमं कुरु सार्थकम् । ५७ ॥  
देहि मां परमेशाय शङ्कराय जनन्यहो ।  
स्वीकुरु त्वमिमं मातर्विनयं मे ब्रवीमि ते ॥ ५८ ॥  
चेन्न दास्यसि तस्मै मां न वृणेऽन्यमहं वरम् ।  
भागं लभेत्कथं सैंहं शृगालः परवञ्चकः ॥ ५९ ॥  
मनसा वचसा मातः कर्मणा च हरः स्वयम् ।  
मया वृतो वृतश्चैव यदिच्छसि तथा कुरु ॥ ६० ॥  
ब्रह्मोवाच  
इत्याकर्ण्य शिवावाक्यं मेना शैलेश्वरप्रिया ।  
सुविलप्य महाक्रुद्धा गृहीत्वा तत्कलेवरम् ॥ ६१ ॥  
मुष्टिभिः कूर्परैश्चैव दन्तान्धर्षयती च सा ।  
ताडयामास तां पुत्रीं विह्वलातिरुषान्विता ॥ ६२ ॥  
ये तत्र ऋषयस्तात त्वदाद्याश्चापरे मुने ।  
तद्धस्तात्तां परिच्छिद्य नित्युर्दूरतरं ततः ॥ ६३ ॥  
तान्वै तथा विधान्दृष्ट्वा भर्त्सयित्वा पुनः पुनः ।  
उवाच श्रावयन्ती सा दुर्वचो निखिलान्पुनः ॥ ६४ ॥  
मेनोवाच  
किं मेना हि करिष्येऽहं दुष्टां ग्रहवतीं शिवाम् ।  
दास्याम्यस्यै गरं तीव्रं कूपे क्षेप्स्यामि वा ध्रुवम् ॥ ६५ ॥  
छेत्स्यामि कालीमथवा शस्त्रास्त्रैर्भूरिखण्डशः ।  
निमज्जयिष्ये वा सिन्धौ स्वसुतां पार्वतीं खलु ॥ ६६ ॥  
अथवा स्वशरीरं हि त्यक्ष्याम्याश्वन्यथा ध्रुवम् ।  
न दास्ये शम्भवे कन्यां दुर्गां विकटरूपिणे ॥ ६७ ॥  
वरोऽयं कीदृशो भीमोऽनया लब्धश्च दुष्टया ।  
कारितश्चोपहासो मे गिरेश्चापि कुलस्य हि ॥ ६८ ॥  
न माता न पिता भ्राता न बन्धुर्गोत्रजोऽपि हि ।  
नो सुरूपं न चातुर्यं न गुहं वास्य किञ्चन ॥ ६९ ॥  
न वस्त्रं नाप्यलङ्काराः सहायाः केऽपि तस्य न ।  
वाहनं न शुभं ह्यस्य न वयो न धनं तथा ॥ ७० ॥  
न पावित्र्यं न विद्या च कीदृशः काय आर्तिदः ।  
किं विलोक्य मया पुत्री देयास्मै स्यात्सुमङ्गला ॥ ७१ ॥  
ब्रह्मोवाच  
इत्यादि सुविलप्याथ बहुशो मेनका तदा ।  
रुरोदोच्चैर्मुने सा हि दुःखशोकपरिप्लुता ॥ ७२ ॥  
अथाहं द्रुतमागत्याकथयं मेनकां च ताम् ।  
शिवतत्त्वं च परमं कुज्ञानहरमुत्तमम् ॥ ७३ ॥  
ब्रह्मोवाच  
श्रोतव्यं प्रीतितो मेने मदीयं वचनं शुभम् ।  
यस्य श्रवणतः प्रीत्या कुबुद्धिस्ते विनश्यति ॥ ७४ ॥  
शङ्करो जगतः कर्ता भर्ता हर्ता तथैव च ।  
न त्वं जानासि तद्रूपं कथं दुःखं समीहसे ॥ ७५ ॥  
अनेकरूपनामा च नाना लीलाकरः प्रभुः ।  
सर्वस्वामी स्वतन्त्रश्च मायाधीशोऽविकल्पकः ॥ ७६ ॥  
इति विज्ञाय मेने त्वं शिवां देहि शिवाय वै ।  
कुहठं त्यज कुज्ञानं सर्वकार्यविनाशनम् ॥ ७७ ॥  
ब्रह्मोवाच  
इत्युक्ता सा मया मेना विलपन्ती मुहुर्मुहुः ।  
लज्जां किञ्चिच्छनैस्त्यक्त्वा मुने मां वाक्यमब्रवीत् ॥ ७८ ॥  
मेनोवाच  
किमर्थं तु भवान्ब्रह्मन् रूपमस्य महावरम् ।  
व्यर्थीकरोति किमियं हन्यतां न स्वयं शिवा ॥ ७९ ॥  
न वक्तव्यं च भवता शिवाय प्रतिदीयताम् ।  
न दास्येऽहं शिवायैनां स्वसुता प्राणवल्लभाम् ॥ ८० ॥  
ब्रह्मोवाच  
इत्युक्ते तु तदा सिद्धाः सनकाद्या महामुने ।  
समागत्य महाप्रीत्या वचनं हीदमब्रुवन् ॥ ८१ ॥  
सिद्धा ऊचुः  
अयं वै परमःसाक्षाच्छिवः परसुखावहः ।  
कृपया च भवत्पुत्र्यै दर्शनं दत्तवान्प्रभुः ॥ ८२ ॥  
ब्रह्मोवाच  
अथोवाच तु तान्मेना विलप्य च मुहुर्मुहुः ।  
न देया तु मया सम्यग्गिरिशायोग्ररूपिणे ॥ ८३ ॥  
किमर्थं तु भवन्तश्च सर्वे सिद्धाः प्रपञ्चिनः ।  
रूपमस्याः परं नाम व्यर्थीकर्त्तुं समुद्यताः ॥ ८४ ॥  
इत्युक्ते च तया तत्र मुनेऽहं चकितोऽभवम् ।  
सर्वे विस्मयमापन्ना देवसिद्धर्षिमानवाः ॥ ८५ ॥  
एतस्मिन्समये तस्या हठं श्रुत्वा दृढं महत् ।  
द्रुतं शिवप्रियो विष्णुः समागत्याऽब्रवीदिदम् ॥ ८६ ॥  
विष्णुरुवाच  
पितॄणां च प्रिया पुत्री मानसी गुणसंयुता ।  
पत्नी हिमवतःसाक्षाद्‌ब्रह्मणः कुलमुत्तमम् ॥ ८७ ॥  
सहायास्तादृशा लोके धन्या ह्यसि वदामि किम् ।  
धर्मस्याधारभूतासि कथं धर्मं जहासि हि ॥ ८८ ॥  
देवैश्च ऋषिभिश्चैव ब्रह्मणा वा मया तथा ।  
विरुद्धं कथ्यते किं नु त्वयैव सुविचार्यताम् ॥ ८९ ॥  
शिवत्वं न च जानासि निर्गुण सगुणः स हि ।  
विरूपः स सुरूपो हि सर्वसेव्यः सतां गतिः ॥ ९० ॥  
तेनैव निर्मिता देवी मूलप्रकृतिरीश्वरी ।  
तत्पार्श्वे च तदा तेन निर्मितः पुरुषोत्तमः ॥ ९१ ॥  
ताभ्यां चाहं तथा ब्रह्मा ततश्च गुणरूपतः ।  
अवतीर्य स्वयं रुद्रो लोकानां हितकारकः ॥ ९२ ॥  
ततो वेदास्तथा देवा यत्किञ्चिद्दृश्यते जगत् ।  
स्थावरं जङ्‌गमं चैव तत्सर्वं शकरादभूत् ॥ ९३ ॥  
तद्रूपं वर्णितं केन ज्ञायते केन वा पुनः ।  
मया च ब्रह्मणा यस्य ह्यन्तो लब्धश्च नैव हि ॥ ९४ ॥  
आब्रह्मस्तम्बपर्यन्तं यत्किञ्चिद् दृश्यते जगत् ।  
तत्सर्वं च शिवं विद्धि नात्र कार्या विचारणा ॥ ९५ ॥  
स एवेदृक्सुरूपेणावतीर्णो निजलीलया ।  
शिवातपःप्रभावाद्धि तव द्वारि समागतः ॥ ९६ ॥  
तस्मात्त्वं हिमवत्पत्नि दुःखं मुञ्च शिवं भज ।  
भविष्यति महानन्दः क्लेशो यास्यति सङ्‌क्षयम् ॥ ९७ ॥  
ब्रह्मोवाच  
एवं प्रबोधितायास्तु मेनकाया अभून्मुने ।  
तस्यास्तु कोमलं किञ्चिन्मनो विष्णुप्रबोधितम् ॥ ९८ ॥  
परं हठं न तत्याज कन्यान्दातुं हराय न ।  
स्वीचकार तदा मेना शिवमायाविमोहिता ॥ ९९ ॥  
उवाच च हरिं मेना किञ्चिद्‌बुद्ध्वा गिरिप्रिया ।  
श्रुत्वा विष्णुवचो रम्यं गिरिजाजननी हि सा ॥ १०० ॥  
यदि रम्यतनुः सः स्यात्तदा देया मया सुता ।  
नान्यथा कोटिशो यत्नैर्वच्मि सत्यं दृढं वचः ॥ १०१ ॥  
ब्रह्मोवाच  
इत्युक्त्वा वचनं मेना तूष्णीमास दृढव्रता ।  
शिवेच्छाप्रेरिता धन्या तथा याखिलमोहिनी ॥ १०२ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे मेनाप्रबोधवर्णनो नाम चतुश्चत्वारिंशोऽध्यायः ॥ ४४ ॥  
  
  
श्रीगौरीशङ्करार्पणमस्तु  
  
GO TOP
