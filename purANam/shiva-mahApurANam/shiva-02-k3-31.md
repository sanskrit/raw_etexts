PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
एकत्रिंशोऽध्यायः  
  
शिवमायावर्णनम्  
ब्रह्मोवाच  
तयोर्भक्तिं शिवे ज्ञात्वा परामव्यभिचारिणीम् ।  
सर्वे शक्रादयो देवाश्चिचिन्तुरिति नारद ॥ १ ॥  
देवा ऊचुः  
एकान्तभक्त्या शैलश्चेत्कन्यां तस्मै प्रदास्यति ।  
ध्रुवं निर्वाणता सद्यः स प्राप्स्यति च भारते ॥ २ ॥  
अनन्तरत्नाधारश्चेत्पृथ्वीं त्यक्त्वा प्रयास्यति ।  
रत्नगर्भाभिधा भूमिर्मिथ्यैव भविता ध्रुवम् ॥ ३ ॥  
स्थावरत्वं परित्यज्य दिव्यरूपं विधाय सः ।  
कन्यां शूलभृते दत्त्वा शिवलोकं गमिष्यति ॥ ४ ॥  
महादेवस्य सारूप्यं लप्स्यते नात्र संशयः ।  
तत्र भुक्त्वा वरान्भोगांस्ततो मोक्षमवाप्स्यति ॥ ५ ॥  
ब्रह्मोवाच  
इत्यालोच्य सुराःसर्वे कृत्वा चामन्त्रणं मिथः ।  
प्रस्थापयितुमैच्छंस्ते गुरुं तत्र सुविस्मिताः ॥ ६ ॥  
ततः शक्रादयो देवाःसर्वे गुरुनिकेतनम् ।  
जग्मुः प्रीत्या सविनया नारद स्वार्थसाधकाः ॥ ७ ॥  
गत्वा तत्र गुरुं नत्वा सर्वे देवाः सवासवाः ।  
चक्रुर्निवेदनं तस्मै गुरवे वृत्तमादरात् ॥ ८ ॥  
देवा ऊचुः  
गुरो हिमालयगृहं गच्छास्मत्कार्यसिद्धये ।  
तत्र गत्वा प्रयत्नेन कुरु निन्दाञ्च शूलिनः ॥ ९ ॥  
पिनाकिना विना दुर्गा वरं नान्यं वरिष्यति ।  
अनिच्छया सुतां दत्त्वा फलं तूर्णं लभिष्यति ॥ १० ॥  
कालेनैवाधुना शैलमिदानीं भुवि तिष्ठतु ।  
अनेकरत्नाधारं तं स्थापय त्वं क्षितौ गुरौ ॥ ११ ॥  
ब्रह्मोवाच  
इति देववचः श्रुत्वा प्रददौ कर्णयोः करम् ।  
न स्वीचकार स गुरुः स्मरन्नाम शिवेति च ॥ १२ ॥  
अथ स्मृत्वा महादेवं बृहस्पतिरुदारधीः ।  
उवाच देववर्यांश्च धिक्कृत्वा च पुनः पुनः ॥ १३ ॥  
बृहस्पतिरुवाच  
सर्वे देवाः स्वार्थपराः परार्थध्वंसकारकाः ।  
कृत्वा शङ्करनिन्दा हि यास्यामि नरकं ध्रुवम् ॥ १४ ॥  
कश्चिन्मध्ये च युष्माकं गच्छेच्छैलान्तिकं सुराः ।  
सम्पादयेत्स्वाभिमतं शैलेन्द्रं प्रतिबोध्य च ॥ १५ ॥  
अनिच्छया सुतां दत्त्वा सुखं तिष्ठतु भारते ।  
तस्मै भक्त्या सुतां दत्त्वा मोक्षं प्राप्स्यति निश्चितम् ॥ १६ ॥  
पश्चात्सप्तर्षयः सर्वे बोधयिष्यन्ति पर्वतम् ।  
पिनाकिना विना दुर्गा वरं नान्यं वरिष्यति ॥ १७ ॥  
अथवा गच्छत सुरा ब्रह्मलोकं सवासवाः ।  
वृत्तं कथयत स्वं तत्स वः कार्यं करिष्यति ॥ १८ ॥  
ब्रह्मोवाच  
तच्छ्रुत्वा ते समालोच्याजग्मुर्मम सभां सुराः ।  
सर्वे निवेदयाञ्चक्रुर्नत्वा तद्‌गतमादरात् ॥ १९ ॥  
देवानां तद्वचः श्रुत्वा शिवनिन्दाकरं तदा ।  
वेदवक्ता विलप्याहं तानवोचं सुरान्मुने ॥ २० ॥  
ब्रह्मोवाच  
नाहं कर्तुं क्षमो वत्साः शिवनिन्दां सुदुःसहाम् ।  
सम्पद्विनाशरूपाञ्च विपदां बीजरूपिणीम् ॥ २१ ॥  
सुरा गच्छत कैलासं सन्तोषयत शङ्करम् ।  
प्रस्थापयत तं शीघ्रं हिमालयगृहं प्रति ॥ २२ ॥  
स गच्छेदुपशैलेशमात्मनिन्दां करोतु यै ।  
परनिन्दाविनाशाय स्वनिन्दा यशसे मता ॥ २३ ॥  
ब्रह्मोवाच  
श्रुत्वेति मद्वचो देवा मां प्रणम्य मुदा च ते ।  
कैलासं प्रययुः शीघ्रं शैलानामधिपं गिरिम् ॥ २४ ॥  
तत्र गत्वा शिवं दृष्ट्वा प्रणम्य नतमस्तकाः ।  
सुकृताञ्जलयः सर्वे तुष्टुवुस्तं सुरा हरम् ॥ २५ ॥  
देवा ऊचुः  
देवदेव महादेव करुणाकर शङ्कर ।  
वयं त्वां शरणापन्नाः कृपां कुरु नमोऽस्तु ते ॥ २६ ॥  
त्वं भक्तवत्सलः स्वामिन्भक्तकार्यकरः सदा ।  
दीनोद्धरः कृपासिन्धुर्भक्तापद्विनिमोचकः ॥ २७ ॥  
ब्रह्मोवाच  
इति स्तुत्वा महेशानं सर्वे देवाःसवासवाः ।  
सर्वं निवेदयाञ्चक्रुस्तद्वृत्तं तत आदरात् ॥ २८ ॥  
तच्छ्रुत्वा देववचनं स्वीचकार महेश्वरः ।  
देवान् सुयापयामास तानाश्वास्य विहस्य सः ॥ २९ ॥  
देवा मुमुदिरे सर्वे शीघ्रं गत्वा स्वमन्दिरम् ।  
सिद्धं मत्वा स्वकार्यं हि प्रशंसन्तः सदाशिवम् ॥ ३० ॥  
ततः स भगवाञ्छम्भुर्महेशो भक्तवत्सलः ।  
प्रययौ शैलभूपञ्च मायेशो निर्विकारवान् ॥ ३१ ॥  
यदा शैलः सभामध्ये समुवास मुदान्वितः ।  
बन्धुवर्गैः परिवृतः पार्वतीसहितः स्वयम् ॥ ३२ ॥  
एतस्मिन्नन्तरे तत्र ह्याजगाम सदाशिवः ।  
दण्डी छत्री दिव्यवासा बिभ्रत्तिलकमुज्ज्वलम् ॥ ३३ ॥  
करे स्फटिकमालाञ्च शालग्रामं गले दधत् ।  
जपन्नाम हरेर्भक्त्या साधुवेषधरौ द्विजः ॥ ३४ ॥  
तं च दृष्ट्वा समुत्तस्थौ सगणोऽपि हिमालयः ।  
ननाम दण्डवद्‌भूमौ भक्त्याऽतिथिमपूर्वकम् ॥ ३५ ॥  
ननाम पार्वती भक्त्या प्राणेशं विप्ररूपिणम् ।  
ज्ञात्वा तं मनसा देवी तुष्टाव परया मुदा ॥ ३६ ॥  
आशिषं युयुजे विप्रः सर्वेषां प्रीतितः शिवः ।  
शिवाया अधिकं तात मनोभिलषितं हृदा ॥ ३७ ॥  
मधुपर्कादिकं सर्वं जग्राह ब्राह्मणो मुदा ।  
दत्तं शैलाधिराजेन हिमाङ्‌गेन महादरात् ॥ ३८ ॥  
पप्रच्छ कुशलं चास्य हिमाद्रिः पर्वतोत्तमः ।  
तं द्विजेन्द्रं महाप्रीत्या सम्पूज्य विधिवन्मुने ॥ ३९ ॥  
पुनः पप्रच्छ शैलेशस्तं ततः को भवानिति ।  
उवाच शीघ्रं विप्रेन्द्रो गिरीद्रं सादरं वचः ॥ ४० ॥  
विप्रेन्द्र उवाच  
ब्राह्मणोऽहं गिरिश्रेष्ठ वैष्णवो बुधसत्तमः ।  
घटिकीं वृतिमाश्रित्य भ्रमामि धरणीतले ॥ ४१ ॥  
मनोयायी सर्वगामी सर्वज्ञोहं गुरोर्बलात् ।  
परोपकारी शुद्धात्मा दयासिन्धुर्विकारहा ॥ ४२ ॥  
मया ज्ञातं हराय त्वं स्वसुतां दातुमिच्छसि ।  
इमां पद्मसमां दिव्यां वररूपां सुलक्षणाम् ॥ ४३ ॥  
निराश्रयायासङ्‌गाय कुरूपायागुणाय च ।  
श्मशानवासिने व्यालग्राहिरूपाय योगिने ॥ ४४ ॥  
दिग्वाससे कुगात्राय व्यालभूषणधारिणे ।  
अज्ञातकुलनाम्ने च कुशीलायाविहारिणे ॥ ४५ ॥  
विभूतिदिग्धदेहाय सङ्‌क्रुद्धायाविवेकिने ।  
अज्ञातवयसेऽतीव कुजटाधारिणे सदा ॥ ४६ ॥  
सर्वाश्रयाय भ्रमिणे नागहाराय भिक्षवे  
कुमार्गनिरतायाथ वेदाऽध्वत्यागिने हठात् । ४७ ॥  
इयं ते बुद्धिरचल न हि मङ्गलदा खलु ।  
विबोध ज्ञानिनां श्रेष्ठ नारायणकुलोद्‌भव ॥ ४८ ॥  
न ते पात्रानुरूपश्च पार्वतीदानकर्मणि ।  
महाजनः स्मेरमुखः श्रुतमात्राद्‌भविष्यति ॥ ४९ ॥  
पश्य शैलाधिप त्वं च न तस्यैकोस्ति बान्धवः ।  
महारत्नाकरस्त्वञ्च तस्य किञ्चिद्धनं न हि ॥ ५० ॥  
बान्धवान्मेनकां कुध्रपते शीघ्रं सुता तथा ।  
सर्वान्पृच्छ प्रयत्नेन पण्डितान्पार्वतीं विना ॥ ५१ ॥  
रोगिणो नौषधं शश्वद्‌रोचते गिरिसत्तम ।  
कुपथ्यं रोचतेऽभीक्ष्णं महादोषकरं सदा ॥ ५२ ॥  
ब्रह्मोवाच  
इत्युक्त्वा ब्राह्मणः शीघ्रं स वै भुक्त्वा मुदान्वितः ।  
जगाम स्वालयं शान्तो नानालीलाकरः शिवः ॥ ५३ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे शिवमायावर्णनं नामैकत्रिंशोऽध्यायः ॥ ३१ ॥  
  
  
श्रीगौरीशङ्करार्पणमस्तु  
  
GO TOP
