PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ एकादशोऽध्यायः ॥  
  
शिवलिङ्गपूजनदानप्रकाराः -  
  
  
[ Right click to 'save audio as' for downloading Audio ]  
ऋषय ऊचुः -  
कथं लिङ्‌गं प्रतिष्ठाप्यं कथं वा तस्य लक्षणम् ।  
कथं वा तत्समभ्यर्च्यं देशे काले च केन हि ॥ १ ॥  
सूत उवाच -  
युष्मदर्थं प्रवक्ष्यामि बुद्ध्यतामवधानतः ।  
अनुकूले शुभे काले पुण्ये तीर्थे तटे तथा ॥ २ ॥  
यथेष्टं लिङ्‌गमारोप्यं यत्र स्यान्नित्यमर्चनम् ।  
पार्थिवेन तथाप्येनं तैजसेन यथारुचि ॥ ३ ॥  
कलालक्षणसंयुक्तं लिङ्‌गं पूजाफलं लभेत् ।  
सर्वलक्षणसंयुक्तं सद्यः पूजाफलप्रदम् ॥ ४ ॥  
चरे विशिष्यते सूक्ष्मं स्थावरे स्थूलमेव हि ।  
सलक्षणं सपीठं च स्थापयेन्निर्मितं शिवम् ॥ ५ ॥  
मण्डलं चतुरस्रं वा त्रिकोणमथवा तथा ।  
खट्वाङ्‌गवन्मध्यसूक्ष्मं लिङ्‌गपीठं महाफलं ॥ ६ ॥  
प्रथमं मृच्छिलादिभ्यो लिङ्‌गं लोहादिभिः कृतम् ।  
येन लिङ्‌गं तेन पीठं स्थावरे हि विशिष्यते ॥ ७ ॥  
लिङ्‌गं पीठं चरे त्वेकं लिङ्‌गं बाणकृतं विना ।  
लिङ्‌गप्रमाणं कर्तॄणां द्वादशाङ्‌गुलमुत्तमम् ॥ ८ ॥  
न्यूनं चेत्फलमल्पं स्यादधिकं नैव दुष्यते ।  
कर्तुरेकाङ्‌गुलन्यूनं चरेपि च तथैव हि ॥ ९ ॥  
आदौ विमानं शिल्पेन कार्ये देवगणैर्युतम् ।  
तत्र गर्भगृहे रम्ये दृढे दर्पणसन्निभे ॥ १० ॥  
भूषिते नवरत्नैश्च दिग्द्वारे च प्रधानके ।  
नीलं रक्तं च वैदूर्यं श्यामं मारकतं तथा ॥ ११ ॥  
मुक्ताप्रवालगोमेदवज्राणि नवरत्नकम् ।  
मध्ये लिङ्‌गं महद्द्रव्यं निक्षिपेत्सह वैदिके ॥ १२ ॥  
सम्पूज्य लिङ्‌गं सद्याद्यैः पञ्चस्थाने यथाक्रमम् ।  
अग्नौ च हुत्वा बहुधा हविषा सकुलं च माम् ॥ १३ ॥  
अभ्यर्च्य गुरुमाचार्यमर्थैः कामैश्च बान्धवम् ।  
दद्यादैश्वर्यमर्थिभ्यो जडमप्यजडं तथा ॥ १४ ॥  
स्थावरं जङ्‌गमं जीवं सर्वैः सन्तोष्य यत्नतः ।  
सुवर्णपूरिते श्वभ्रं नवरत्नैश्च पूरिते ॥ १५ ॥  
सद्यादि ब्रह्म चोच्चार्य ध्यात्वा देवं परं शुभम् ।  
उदीर्य च महामन्त्रमोङ्‌कारं नादघोषितम् ॥ १६ ॥  
लिङ्‌गं तत्र प्रतिष्ठाप्य लिङ्‌गं पीठेन योजयेत् ।  
लिङ्‌गं सपीठं निक्षिप्य नित्यलेपेन बन्धयेत् ॥ १७ ॥  
एवं वेरं च संस्थाप्य तत्रैव परमं शुभम् ।  
पञ्चाक्षरेण वेरं तु उत्सवार्थं बहिस्तथा ॥ १८ ॥  
वेरं गुरुभ्यो गृह्णीयात्साधुभिः पूजितं तु वा ।  
एवं लिङ्‌गे च वेरे च पूजा शिवपदप्रदा ॥ १९ ॥  
पुनश्च द्विविधं प्रोक्तं स्थावरं जङ्‌गमं तथा ।  
स्थावरं लिङ्‌गमित्याहुस्तरुगुल्मादिकं तथा ॥ २० ॥  
जङ्‌गमं लिङ्‌गमित्याहुः कृमिकीटादिकं तथा ।  
स्थावरस्य च शुश्रूषा जङ्‌गमस्य च तर्पणम् ॥ २१ ॥  
तत्तत्सुखानुरागेण शिवपूजां विदुर्बुधाः ।  
पीठमम्बामयं सर्वं शिवलिङ्‌गं च चिन्मयम् ॥ २२ ॥  
यथा देवीमुमामङ्‌के धृत्वा तिष्ठति शङ्‌करः ।  
तथा लिङ्‌गमिदं पीठं धृत्वा तिष्ठति सन्ततम् ॥ २३ ॥  
एवं स्थाप्य महालिङ्‌गं पूजयेदुपचारकैः ।  
नित्यपूजा यथा शक्ति ध्वजादिकरणं तथा ॥ २४ ॥  
इति संस्थापयेल्लिङ्‌गं साक्षाच्छिवपदप्रदम् ।  
अथवा चरलिङ्‌गे तु षोडशैरुपचारकैः ॥ २५ ॥  
पूजयेच्च यथान्यायं क्रमाच्छिवपदप्रदम् ।  
आवाहनं चासनं च अर्घ्यं पाद्यं तथैव च ॥ २६ ॥  
तदङ्‌गाचमनं चैव स्नानमभ्यङ्‌गपूर्वकम् ।  
वस्त्रं गन्धं तथा पुष्पं धूपं दीपनिवेदनम् ॥ २७ ॥  
नीराजनं च ताम्बूलं नमस्कारो विसर्जनम् ।  
अथवाऽर्घ्यादिकं कृत्वा नैवेद्यान्तं यथाविधि ॥ २८ ॥  
अथाभिषेकं नैवेद्यं नमस्कारं च तर्पणम् ।  
यथाशक्ति सदा कुर्यात्क्रमाच्छिवपदप्रदम् ॥ २९ ॥  
अथवा मानुषे लिङ्‌गेऽप्यार्षे दैवे स्वयम्भुवि ।  
स्थापितेऽपूर्वके लिङ्‌गे सोपचारं यथा तथा ॥ ३० ॥  
पूजोपकरणे दत्ते यत्किञ्चित्फलमश्नुते ।  
प्रदक्षिणानमस्कारैः क्रमाच्छिवपदप्रदम् ॥ ३१ ॥  
लिङ्‌गं दर्शनमात्रं वा नियमेन शिवप्रदम् ।  
मृत्पिष्टगोशकृत्पुष्पैः करवीरेण वा फलैः ॥ ३२ ॥  
गुडेन नवनीतेन भस्मनाऽन्नैर्यथारुचि ।  
लिङ्‌गं यत्नेन कृत्वाऽन्ते यजेत्तदनुसारतः ॥ ३३ ॥  
अङ्‌गुष्ठादावपि तथा पूजामिच्छन्ति केचन ।  
लिङ्‌गकर्मणि सर्वत्र निषेधोऽस्ति न कर्हिचित् ॥ ३४ ॥  
सर्वत्र फलदाता हि प्रयासानुगुणं शिवः ।  
अथवा लिङ्‌गदानं वा लिङ्‌गमूल्यमथापि वा ॥ ३५ ॥  
श्रद्धया शिवभक्ताय दत्तं शिवपदप्रदम् ।  
अथवा प्रणवं नित्यं जपेद्दशसहस्रकम् ॥ ३६ ॥  
सन्ध्ययोश्च सहस्रं वा ज्ञेयं शिवपदप्रदम् ।  
जपकाले मकारान्तं मनःशुद्धिकरं भजेत् ॥ ३७ ॥  
समाधौ मानसं प्रोक्तमुपांशुसार्वकालिकम् ।  
समानप्रणवं चेमं बिन्दुनादयुतं विदुः ॥ ३८ ॥  
अथ पञ्चाक्षरं नित्यं जपेदयुतमादरात् ।  
सन्ध्ययोश्च सहस्रं वा ज्ञेयं शिवपदप्रदम् ॥ ३९ ॥  
प्रणवेनादिसंयुक्तं ब्राह्मणानां विशिष्यते ।  
दीक्षायुक्तं गुरोर्ग्राह्यं मन्त्रं ह्यथ फलाप्तये ॥ ४० ॥  
कुम्भस्नानं मन्त्रदीक्षां मातृकान्यासमेव च ।  
ब्राह्मणः सत्यपूतात्मा गुरुर्ज्ञानी विशिष्यते ॥ ४१ ॥  
द्विजानां च नमः पूर्वमन्येषां च नमोन्तकम् ।  
स्त्रीणां च केचिदिच्छन्ति नमोऽन्तं च यथाविधि ॥ ४२ ॥  
विप्रस्त्रीणां नमः पूर्वमिदमिच्छन्ति केचन ।  
पञ्चकोटिजपं कृत्वा सदाशिवसमो भवेत् ॥ ४३ ॥  
एकद्वित्रिचतुः कोट्या ब्रह्मादीनां पदं व्रजेत् ।  
जपेदक्षरलक्षं वा अक्षराणां पृथक्पृथक् ॥ ४४ ॥  
अथवाऽक्षरलक्षं वा ज्ञेयं शिवपदप्रदम् ।  
सहस्रं तु सहस्राणां सहस्रेण दिनेन हि ॥ ४५ ॥  
जपेन्मन्त्रादिष्टसिद्धिर्नित्यं ब्राह्मणभोजनात् ।  
अष्टोत्तरसहस्रं वै गायत्रीं प्रातरेव हि ॥ ४६ ॥  
ब्राह्मणस्तु जपेन्नित्यं क्रमाच्छिवपदप्रदाम् ।  
वेदमन्त्रांश्च सूक्तानि जपेन्नियममास्थितः ॥ ४७ ॥  
एकं दशार्णमन्त्रं च शतोनं च तदूर्ध्वकम् ।  
अयुतं च सहस्रं च शतमेकं विना भवेत् ॥ ४८ ॥  
वेदपारायणं चैव ज्ञेयं शिवपदप्रदम् ।  
अन्यान्बहुतरान्मन्त्राञ्जपेदक्षरलक्षतः ॥ ४९ ॥  
एकाक्षरांस्तथा मन्त्राञ्जपेदक्षरकोटितः ।  
ततः परं जपेच्चैव सहस्रं भक्तिपूर्वकम् ॥ ५० ॥  
एवं कुर्याद्यथाशक्ति क्रमाच्छिवपदं लभेत् ।  
नित्यं रुचिकरं त्वेकं मन्त्रमामरणान्तिकम् ॥ ५१ ॥  
सहस्रमोमिति जपेत्सर्वाभीष्टं शिवाज्ञया ।  
पुष्पारामादिकं वापि तथा सम्मार्जनादिकम् ॥ ५२ ॥  
शिवाय शिवकार्यार्थे कृत्वा शिवपदं लभेत् ।  
शिवक्षेत्रे तथा वासं नित्यं कुर्याच्च भक्तितः ॥ ५३ ॥  
जडानामजडानां च सर्वेषां भुक्तिमुक्तिदम् ।  
तस्माद्वासं शिवक्षेत्रे कुर्यादामरणं बुधः ॥ ५४ ॥  
लिङ्‌गाद्धस्तशतं पुण्यं क्षेत्रे मानुषके विदुः ।  
सहस्रारत्निमात्रं तु पुण्यक्षेत्रे तथार्षके ॥ ५५ ॥  
दैवलिङ्‌गे तथा ज्ञेयं सहस्रारत्निमानतः ।  
धनुःप्रमाणसाहस्रं पुण्यं क्षेत्रे स्वयम्भुवि ॥ ५६ ॥  
पुण्यक्षेत्रे स्थिता वापी कूपाद्यं पुष्कराणि च ।  
शिवगङ्‌गेति विज्ञेयं शिवस्य वचनं यथा ॥ ५७ ॥  
तत्र स्नात्वा तथा दत्त्वा जपित्वा हि शिवं व्रजेत् ।  
शिवक्षेत्रं समाश्रित्य वसेदामरणं तथा ॥ ५८ ॥  
दाहं दशाहं मास्यं वा सपिण्डीकरणं तु वा ।  
आब्दिकं वा शिवक्षेत्रे क्षेत्रे पिण्डमथापि वा ॥ ५९ ॥  
सर्वपापविनिर्मुक्तः सद्यः शिवपदं लभेत् ।  
अथवा सप्तरात्रं वा वसेद्वा पञ्चरात्रकम् ॥ ६० ॥  
त्रिरात्रमेकरात्रं वा क्रमाच्छिवपदं लभेत् ।  
स्ववर्णानुगुणं लोके स्वाचारात्प्राप्नुते नरः ॥ ६१ ॥  
वर्णोद्धारेण भक्त्या च तत्फलातिशयं नरः ।  
सर्वं कृतं कामनया सद्यः फलमवाप्नुयात् ॥ ६२ ॥  
सर्वं कृतमकामेन साक्षाच्छिवपदप्रदम् ।  
प्रातर्मध्याह्नसायाह्नमहस्त्रिष्वेकतः क्रमात् ॥ ६३ ॥  
प्रातर्विधिकरं ज्ञेयं मध्याह्नं कामिकं तथा ।  
सायाह्नं शान्तिकं ज्ञेयं रात्रावपि तथैव हि ॥ ६४ ॥  
कालो निशीथो वै प्रोक्तो मध्ययामद्वयं निशि ।  
शिवपूजा विशेषेण तत्कालेऽभीष्टसिद्धिदा ॥ ६५ ॥  
एवं ज्ञात्वा नरः कुर्वन्यथोक्तफलभाग्भवेत् ।  
कलौ युगे विशेषेणफलसिद्धिस्तु कर्मणा ॥ ६६ ॥  
उक्तेन केनचिद्वापि अधिकारविभेदतः ।  
सद्वृत्तिः पापभीरुश्चेत्तत्तत्फलमवाप्नुयात् ॥ ६७ ॥  
ऋषय ऊचुः  
अथ क्षेत्राणि पुण्यानि समासात्कथयस्व नः ।  
सर्वाः स्त्रियश्च पुरुषा यान्याश्रित्य पदं लभेत् ॥ ६८ ॥  
सूत योगिवरश्रेष्ठ शिवक्षेत्रागमांस्तथा ।  
सूत उवाच  
शृणुत श्रद्धया सर्वक्षेत्राणि च तदागमान् ॥ ६९ ॥  
इति श्रीशिवमहापुराणे प्रथमायां विद्येश्वरसंहितायां  
शिवलिङ्गपूजादिवर्णनं नाम एकादशोऽध्यायः  
  
  
श्रीगौरीशङ्करार्पणमस्तु  
  
GO TOP
