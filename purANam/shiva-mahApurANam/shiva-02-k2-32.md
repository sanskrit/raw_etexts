PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
द्वात्रिंशोऽध्यायः ॥  
  
वीरभद्रोत्पत्तिः शिवोपदेशश्च  
नारद उवाच  
श्रुत्वा व्योमगिरं दक्षः किमकार्षीत्तदाऽबुधः ।  
अन्ये च कृतवन्तः किं ततश्च किमभूद्वद ॥ १ ॥  
पराजिताः शिवगणा भृगुमन्त्रबलेन वै ।  
किमकार्षुः कुत्र गतास्तत्त्वं वद महामते ॥ २ ॥  
ब्रह्मोवाच  
श्रुत्वा व्योमगिरं सर्वे विस्मिताश्च सुरादयः ।  
नावोचत्किञ्चिदपि ते तिष्ठन्तस्तु विमोहिताः ॥ ३ ॥  
पलायमाना ये वीरा भृगुमन्त्रबलेन ते ।  
अवशिष्टाः शिवगणाः शिवं शरणमाययुः ॥ ४ ॥  
सर्वं निवेदयामासू रुद्रायामिततेजसे ।  
चरित्रं च तथाभूतं सुप्रणम्यादराच्च ते ॥ ५ ॥  
गणा ऊचुः  
देवदेव महादेव पाहि नः शरणागतान् ।  
संशृण्वादरतो नाथ सती वार्तां च विस्तरात् ॥ ६ ॥  
गर्वितेन महेशान दक्षेण सुदुरात्मना ।  
अपमानः कृतःसत्याऽनादरो निर्जरैस्तथा ॥ ७ ॥  
तुभ्यं भागमदान्नः स देवेभ्यश्च प्रदत्तवान् ।  
दुर्वचांस्यवदत्प्रोच्चैर्दुष्टो दक्षःसुगर्वितः ॥ ८ ॥  
ततो दृष्ट्वा न ते भागं यज्ञेऽकुप्यत्सती प्रभो ।  
विनिन्द्य बहुशस्तातमधाक्षीत्स्वतनुं तदा ॥ ९ ॥  
गणास्त्वयुतसङ्‌ख्याका मृतास्तत्र विलज्जया ।  
स्वाङ्‌गान्याछिद्य शस्त्रैश्च क्रुध्याम ह्यपरे वयम् ॥ १० ॥  
तद्यज्ञे ध्वंसितुं वेगात्सन्नद्धास्तु भयावहाः ।  
तिरस्कृता हि भृगुणा स्वप्रभावाद्विरोधिना ॥ ११ ॥  
ते वयं शरणं प्राप्तास्तव विश्वम्भर प्रभो ।  
निर्भयान् कुरु नस्तस्माद्दयमान भवाद्‌भयात् ॥ १२ ॥  
अपमानं विशेषेण तस्मिन् यज्ञे महाप्रभो ।  
दक्षाद्यास्तेऽखिला दुष्टा अकुर्वन् गर्विता अति ॥ १३ ॥  
इत्युक्तं निखिलं वृत्तं स्वेषां सत्याश्च नारद ।  
तेषां च मूढबुद्धीनां यथेच्छसि तथा कुरु ॥ १४ ॥  
ब्रह्मोवाच  
इत्याकर्ण्यवचस्तस्य स्वगणानां वचः प्रभुः ।  
सस्मार नारदं सर्वं ज्ञातुं तच्चरितं लघु ॥ १५ ॥  
आगतस्त्वं द्रुतं तत्र देवर्षे दिव्यदर्शन ।  
प्रणम्य शङ्करं भक्त्या साञ्जलिस्तत्र तस्थिवान् ॥ १६ ॥  
त्वां प्रशस्याथ स स्वामी सत्या वार्त्तां च पृष्टवान् ।  
दक्षयज्ञगताया वै परं च चरितं तथा ॥ १७ ॥  
पृष्टेन शम्भुना तात त्वयाऽऽश्वेव शिवात्मना ।  
तत्सर्वं कथितं वृतं जातं दक्षाध्वरे हि यत् ॥ १८ ॥  
तदाकर्ण्येश्वरो वाक्यं मुने तत्त्वमुखोदितम् ।  
चुकोपातिद्रुतं रुद्रो महारौद्रपराक्रमः ॥ १९ ॥  
उत्पाट्यैकां जटां रुद्रो लोकसंहारकारकः ।  
आस्फालयामास रुषा पर्वतस्य तदोपरि ॥ २० ॥  
तोदनाच्च द्विधा भूता सा जटा च मुने प्रभोः ।  
सम्बभूव महारावो महाप्रलयभीषणः ॥ २१ ॥  
तज्जटायाः समुद्‌भूतो वीरभद्रो महाबलः ।  
पूर्वभागेन देवर्षे महाभीमो गणाग्रणीः ॥ २२ ॥  
स भूमिं विश्वतो वृत्य चात्यतिष्ठद्दशाङ्‌गुलम् ।  
प्रलयानलसङ्‌काशः प्रोन्नतो दोःसहस्रवान् ॥ २३ ॥  
कोपनिश्वासतस्तत्र महारुद्रस्य चेशितुः ।  
जातं ज्वराणां शतकं सन्निपातास्त्रयोदश ॥ २४ ॥  
महाकाली समुत्पन्ना तज्जटापरभागतः ।  
महाभयङ्‌करा तात भूतकोटिभिरावृता ॥ २५ ॥  
सर्वे मूर्त्तिधराः क्रूराः ज्वरा लोकभयङ्‌कराः ।  
स्वतेजसा प्रज्वलन्तो दहन्त इव सर्वतः ॥ २६ ॥  
अथ वीरो वीरभद्रः प्रणम्य परमेश्वरम् ।  
कृताञ्जलिपुटः प्राह वाक्यं वाक्यविशारदः ॥ २७ ॥  
वीरभद्र उवाच  
महारुद्र महारौद्र सोमसूर्याग्निलोचन ।  
किं कर्तव्यं मया कार्यं शीघ्रमाज्ञापय प्रभो ॥ २८ ॥  
शोषणीयाः किमीशान क्षणार्द्धेनैव सिन्धवः ।  
पेषणीयाः किमीशान क्षणार्द्धेनैव पर्वताः ॥ २९ ॥  
क्षणेन भस्मसात्कुर्यां ब्रह्माण्डमुत किं हर ।  
क्षणेन भस्मसात्कुर्यां सुरान्वा किं मुनीश्वरान् ॥ ३० ॥  
व्याश्वासः सर्वलोकानां किमु चार्यो हि शङ्कर ।  
कर्तव्यं किमुतेशान सर्वप्राणिविहिंसनम् ॥ ३१ ॥  
ममाशक्यं न कुत्रापि त्वत्प्रसादान्महेश्वर ।  
पराक्रमेण मत्तुल्यो न भूतो न भविष्यति ॥ ३२ ॥  
यत्र यत्कार्यमुद्दिश्य प्रेषयिष्यसि मां प्रभो ।  
तत्कार्यं साधयाम्येव सत्वरं त्वत्प्रसादतः ॥ ३३ ॥  
क्षुद्रास्तरन्ति लोकाब्धिं शासनाच्छङ्‌करस्य ते ।  
हरातोऽहं न किं तर्तुं महापत्सागरं क्षमः ॥ ३४ ॥  
त्वत्प्रेषिततृणेनापि महत्कार्यमयत्नतः ।  
क्षणेन शक्यते कर्तुं शङ्करात्र न संशयः ॥ ३५ ॥  
लीलामात्रेण ते शम्भो कार्यं यद्यपि सिद्ध्यति ।  
तथाप्यहं प्रेषणीयस्तवैवानुग्रहो ह्ययम् ॥ ३६ ॥  
शक्तिरेतादृशी शम्भो ममापि त्वदनुग्रहात् ।  
विना शक्तिर्न कस्यापि शङ्कर त्वदनुग्रहात् ॥ ३७ ॥  
त्वदाज्ञया विना कोपि तृणादीनपि वस्तुतः ।  
नैव चालयितुं शक्तः सत्यमेतन्न संशयः ॥ ३८ ॥  
शम्भो नियम्याः सर्वेऽपि देवाद्यास्ते महेश्वर ।  
तथैवाहं नियम्यस्ते नियन्तुःसर्वदेहिनाम् ॥ ३९ ॥  
प्रणतोस्मि महादेव भूयोपि प्रणतोस्म्यहम् ।  
प्रेषय स्वेष्ट सिद्ध्यर्थं मामद्य हर सत्वरम् ॥ ४० ॥  
स्पन्दोपि जायते शम्भो सव्याङ्‌गानां मुहुर्मुहुः ।  
भविष्यत्यद्य विजयो मामतः प्रेषय प्रभो ॥ ४१ ॥  
हर्षोत्साहविशेषोऽपि जायते मम कश्चन ।  
शम्भो त्वत्पादकमले संसक्तश्च मनो मम ॥ ४२ ॥  
भविष्यत्यति प्रतिपदं शुभसन्तानसन्ततिः ॥ ४३ ॥  
तस्यैव विजयो नित्यं तस्यैव शुभमन्वहम् ।  
यस्य शम्भौ दृढा भक्तिस्त्वयि शोभनसंश्रये ॥ ४४ ॥  
ब्रह्मोवाच  
इत्युक्तं तद्वचः श्रुत्वा सन्तुष्टो मङ्गलापतिः ।  
वीरभद्र जयेति त्वं प्रोक्ताशीः प्राह तं पुनः ॥ ४५ ॥  
महेश्वर उवाच  
शृणु मद्वचनं तात वीरभद्र सुचेतसा ।  
करणीयं प्रयत्नेन तद्द्रुतं मे प्रतोषकम् ॥ ४६ ॥  
यागं कर्तुं समुद्युक्तो दक्षो विधिसुतः खलः ।  
मद्विरोधी विशेषेण महागर्वोऽबुधोऽधुना ॥ ४७ ॥  
तन्मखं भस्मसात्कृत्वा सयागपरिवारकम् ।  
पुनरायाहि मत्स्थानं सत्वरं गणसत्तम ॥ ४८ ॥  
सुरा भवन्तु गन्धर्वा यक्षा वान्ये च केचन ।  
तानप्यद्यैव सहसा भस्मसात्कुरु सत्वरम् ॥ ४९ ॥  
तत्रास्तु विष्णुर्ब्रह्मा वा शचीशो वा यमोऽपि वा ।  
अपि चाद्यैव तान्सर्वान्पातयस्व प्रयत्नतः ॥ ५० ॥  
सुरा भवन्तु गन्धर्वा यक्षा वान्ये च केचन ।  
तानप्यद्यैव सहसा भस्मसात्कुरु सत्वरम् ॥ ५१ ॥  
दधीचिकृतमुल्लङ्‌घ्य शपथं मयि तत्र ये ।  
तिष्ठन्ति ते प्रयत्नेन ज्वालनीयास्त्वया ध्रुवम् ॥ ५२ ॥  
प्रमथाश्चागमिष्यन्ति यदि विष्ण्वादयो भ्रमात् ।  
नानाकर्षणमन्त्रेण ज्वालयानीय सत्वरम् ॥ ५३ ॥  
ये तत्रोल्लङ्‌घ्य शपथं मदीयं गर्विताः स्थिताः ।  
ते हि मद्द्रोहिणोऽतस्तान् ज्वालयानलमालया ॥ ५४ ॥  
पत्नीकानससारांश्च दक्षयागस्थलस्थितान् ।  
प्रज्वाल्य भस्मसात्कृत्वा पुनरायाहि सत्वरम् ॥ ५५ ॥  
तत्र त्वयि गते देवा विश्वाद्या अपि सादरम् ।  
स्तोष्यन्ति त्वां तदाप्याशु ज्वालया ज्वालयैव तान् ॥ ५६ ॥  
देवानपि कृतद्रोहान् ज्वालामालासमाकुलैः ।  
ज्वालय ज्वलनैः शीघ्रं माध्यायाध्यायपालकम् ॥ ५७ ॥  
दक्षादीन्सकलांस्तत्र सपत्नीकान्सबान्धवान् ।  
प्रज्वाल्य वीर दक्षं नु सलीलं सलिलं पिब ॥ ५८ ॥  
ब्रह्मोवाच  
इत्युक्तो रोषताम्राक्षो वेदमर्यादपालकः ।  
विरराम महावीरं कालारिः सकलेश्वरः ॥ ५९ ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे वीरभद्रोत्पत्तिशिवोपदेशवर्णनं नाम द्वात्रिंशोऽध्यायः ॥ ३२ ॥  
  
  
श्रीगौरीशङ्करार्पणमस्तु  
  
GO TOP
