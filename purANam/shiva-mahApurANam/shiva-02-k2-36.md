PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
षट्त्रिंशोऽध्यायः ॥  
  
विष्णुवीरभद्रसंवादः  
ब्रह्मोवाच  
इन्द्रोऽपि प्रहसन् विष्णुमात्मवादरतं तदा ।  
वज्रपाणिः सुरैः सार्द्धं योद्धुकामोऽभवत्तदा ॥ १ ॥  
तदेन्द्रो गजमारूढो बस्तारूढोऽनलस्तथा ।  
यमो महिषमारूढो निर्ऋतिः प्रेतमेव च ॥ २ ॥  
पाशी च मकरारूढो मृगारूढः सदागतिः ।  
कुबेरः पुष्पकारूढः संनद्धोभूदतन्द्रितः ॥ ३ ॥  
तथान्ये सुरसङ्‌घाश्च यक्षचारणगुह्यकाः ।  
आरुह्य वाहनान्येव स्वानि स्वानि प्रतापिनः ॥ ४ ॥  
तेषामुद्योगमालोक्य दक्षश्चासृङ्मुखस्तथा ।  
तदन्तिकं समागत्य सकलत्रोऽभ्यभाषत ॥ ५ ॥  
दक्ष उवाच  
युष्मद्‌बलेनैव मया यज्ञः प्रारम्भितो महान् ।  
सत्कर्मसिद्धये यूयं प्रमाणाः स्युर्महाप्रभाः ॥ ६ ॥  
ब्रह्मोवाच  
तच्छ्रुत्वा दक्षवचनं सर्वे देवाः सवासवाः ।  
निर्ययुस्त्वरितं तत्र युद्धं कर्तुं समुद्यताः ॥ ७ ॥  
अथ देवगणाः सर्वे युयुधुस्ते बलान्विताः ।  
शक्रादयो लोकपाला मोहिताः शिवमायया ॥ ८ ॥  
देवानां च गणानां च तदासीत्समरो महान् ।  
तीक्ष्णतोमरनाराचैर्युयुधुस्ते परस्परम् ॥ ९ ॥  
नेदुः शङ्‌खाश्च भेर्यश्च तस्मिन् रणमहोत्सवे ।  
महादुन्दुभयो नेदुः पटहा डिण्डिमादयः ॥ १० ॥  
तेन शब्देन महता श्लाघ्यमानास्तदा सुराः ।  
लोकपालैश्च सहिता जघ्नुस्ताञ्छिवकिङ्‌करान् ॥ ११ ॥  
इन्द्राद्यैर्लोकपालैश्च गणाः शम्भो पराङ्मुखाः ।  
कृताश्च मुनिशार्दूल भृगोर्मन्त्रबलेन च ॥ १२ ॥  
उच्चाटनं कृतं तेषां भृगुणा यज्वना तदा ।  
यजनार्थं च देवानां तुष्ट्यर्थं दीक्षितस्य च ॥ १३ ॥  
पराजितान्स्वकान्दृष्ट्वा वीरभद्रो रुषान्वितः ।  
भूतप्रेतपिशाचांश्च कृत्वा तानेव पृष्ठतः ॥ १४ ॥  
वृषभस्थान् पुरस्कृत्य स्वयं चैव महाबलः ।  
महात्रिशूलमादाय पातयामास निर्जरान् ॥ १५ ॥  
देवान् यक्षान् साध्यगणान् गुह्यकान् चारणानपि ।  
शूलघातैश्च ते सर्वे गणा वेगात् प्रजघ्निरे ॥ १६ ॥  
केचिद्द्विधा कृताः खड्गैर्मुद्‌गरैश्च विपोथिताः ।  
अन्यैः शस्त्रैरपि सुरा गणैर्भिन्नास्तदाऽभवन् ॥ १७ ॥  
एवं पराजिताः सर्वे पलायनपरायणाः ।  
परस्परं परित्यज्य गता देवास्त्रिविष्टपम् ॥ १८ ॥  
केवलं लोकपालास्ते शक्राद्यास्तस्थुरुत्सुकाः ।  
सङ्‌ग्रामे दारुणे तस्मिन् धृत्वा धैर्यं महाबलाः ॥ १९ ॥  
सर्वे मिलित्वा शक्राद्या देवास्तत्र रणाजिरे ।  
बृहस्पतिं च पप्रच्छुर्विनयावनतास्तदा ॥ २० ॥  
लोकपाला ऊचुः  
गुरो बृहस्पते तात महाप्राज्ञ दयानिधे ।  
शीघ्रं वद पृच्छतो नः कुतोऽस्माकं जयो भवेत् ॥ २१ ॥  
ब्रह्मोवाच  
इत्याकर्ण्य वचस्तेषां स्मृत्वा शम्भुं प्रयत्नवान् ।  
बृहस्पतिरुवाचेदं महेन्द्रं ज्ञानदुर्बलम् ॥ २२ ॥  
बृहस्पतिरुवाच  
यदुक्तं विष्णुना पूर्वं तत्सर्वं जातमद्य वै ।  
तदेव विवृणोमीन्द्र सावधानतया शृणु ॥ २३ ॥  
अस्ति यश्चेश्वरः कश्चित् फलदः सर्वकर्मणाम् ।  
कर्तारं भजते सोपि न स्वकर्तुः प्रभुर्हि सः ॥ २४ ॥  
अमन्त्रौषधयः सर्वे नाभिचारा न लौकिकाः ।  
न कर्माणि न वेदाश्च न मीमांसाद्वयं तथा ॥ २५ ॥  
अन्यान्यपि च शास्त्राणि नानावेदयुतानि च ।  
ज्ञातुं नेशं सम्भवन्ति वदन्त्येवं पुरातनाः ॥ २६ ॥  
न स्वज्ञेयो महेशानःसर्ववेदायुतेन सः ।  
भक्तेरनन्यशरणैर्नान्यथेति महाश्रुतिः ॥ २७ ॥  
शान्त्या च परया दृष्ट्या सर्वथा निर्विकारया ।  
तदनुग्रहतो नूनं ज्ञातव्यो हि सदाशिवः ॥ २८ ॥  
परं तु संवदिष्यामि कार्याकार्य विवक्षितौ ।  
सिध्यंशं च सुरेशान तं शृणु त्वं हिताय वै ॥ २९ ॥  
त्वमिन्द्र बालिशो भूत्वा लोकपालैः सहाद्य वै ।  
आगतो दक्षयज्ञं हि किं करिष्यसि विक्रमम् ॥ ३० ॥  
एते रुद्रसहायाश्च गणाः परमकोपनाः ।  
आगता यज्ञविघ्नार्थं तं करिष्यन्त्यसंशयम ॥ ३१ ॥  
सर्वथा न ह्युपायोत्र केषाञ्चिदपि तत्त्वतः ।  
यज्ञविघ्नविनाशार्थं सत्यं सत्यं ब्रवीम्यहम् ॥ ३२ ॥  
ब्रह्मोवाच  
एवं बृहस्पतेर्वाक्यं श्रुत्वा ते हि दिवौकसः ।  
चिन्तामापेदिरे सर्वे लोकपालाः सवासवाः ॥ ३३ ॥  
ततोऽब्रवीद्वीरभद्रो महावीरगणैर्वृतः ।  
इन्द्रादीन् लोकपालांस्तान् स्मृत्वा मनसि शंकरम् ॥ ३४ ॥  
वीरभद्र उवाच  
सर्वे यूयं बालिशत्वादवदानार्थमागताः ।  
अवदानं प्रयच्छामि आगच्छत ममान्तिकम् ॥ ३५ ॥  
हे शक्र हे शुचे भानो हे शशिन् हे धनाधिप ।  
हे पाशपाणे हे वायो निर्ऋते यम शेष हे ॥ ३६ ॥  
हे सुरासुरसङ्‌घा हीहैत यूयं हे विचक्षणाः ।  
अवदानानि दास्यामि आतृप्त्याद्यासतां वराः ॥ ३७ ॥  
ब्रह्मोवाच  
एवमुक्त्वा सितैर्बाणैर्जघानाथ रुषान्वितः ।  
निखिलांस्तान् सुरान् सद्यो वीरभद्रो गणाग्रणीः ।  
तैर्बाणैर्निहताःसर्वे वासवाद्याः सुरेश्वराः ॥ ३८ ॥  
पलायनपरा भूत्वा जग्मुस्ते च दिशो दश ।  
गतेषु लोकपालेषु विद्रुतेषु सुरेषु च ॥  
यज्ञवाटोपकण्ठे हि वीरभद्रोगमद्‌गणैः । ३९ ॥  
तदा ते ऋषयः सर्वे सुभीता हि रमहेश्वरम् ।  
विज्ञप्तुकामाः सहसा शीघ्रमूचुर्नता भृशम् ॥ ४० ॥  
ऋषय ऊचुः  
देवदेव रमानाथ सर्वेश्वर महाप्रभो ।  
रक्ष यज्ञं हि दक्षस्य यज्ञोऽसि त्वं न संशयः ॥ ४१ ॥  
यज्ञकर्मा यज्ञरूपो यज्ञाङ्‌गो यज्ञरक्षकः ।  
रक्ष यज्ञमतो रक्ष त्वत्तोन्यो न हि रक्षकः ॥ ४२ ॥  
ब्रह्मोवाच  
इत्याकर्ण्य वचस्तेषामृषीणां वचनं हरिः ।  
योद्धुकामोऽभवद्विष्णुर्वीरभद्रेण तेन वै ॥ ४३ ॥  
चतुर्भुजःसुसनद्धो चक्रायुधधरः करैः ।  
महाबलोमरगणैर्यज्ञवाटात्स निर्ययौ ॥ ४४ ॥  
वीरभद्रः शूलपाणिर्नानागणसमन्वितः ।  
ददर्श विष्णुं संनद्धं योद्धुकामं महाप्रभुम् ॥ ४५ ॥  
तं दृष्ट्वा वीरभद्रोभूद्‌भ्रुकुटीकुटिलाननः ।  
कृतान्त इव पापिष्ठं मृगेन्द्र इव वारणम् ॥ ४६ ॥  
तथाविधं हरिं दृष्ट्वा वीरभद्रोऽरिमर्दनः ।  
अवदत् त्वरितः क्रुद्धो गणैर्वीरैः समावृतः ॥ ४७ ॥  
वीरभद्र उवाच  
रे रे हरे महादेव शपथोल्लङ्‌घनं त्वया ।  
कथमद्य कृतं चित्ते गर्वः किमभवत्तव ॥ ४८ ॥  
तव श्रीरुद्रशपथोल्लङ्‌घने शक्तिरस्ति किम् ।  
को वा त्वमसि को वा ते रक्षऽकोस्ति जगत्त्रये ॥ ४९ ॥  
अत्र त्वमागतः कस्माद्वयं तन्नैव विद्महे ।  
दक्षस्य यज्ञपाता त्वं कथं जातोसि तद्वद ॥ ५० ॥  
दाक्षायण्याकृतं यच्च तन्न दृष्टं किमु त्वया ।  
प्रोक्तं यच्च दधीचेन श्रुतं तन्न किमु त्वया ॥ ५१ ॥  
त्वञ्चापि दक्षयज्ञेस्मिन्नवदानार्थमागतः ।  
अवदानं प्रयच्छामि तव चापि महाभुज ॥ ५२ ॥  
वक्षो विदारयिष्यामि त्रिशूलेन हरे तव ।  
कस्तवास्ति समायातो रक्षकोऽद्य ममान्तिकम् ॥ ५३ ॥  
पातयिष्यामि भूपृष्ठे ज्वालयिष्यामि वह्निना ।  
दग्धं भवन्तमधुना पेषयिष्यामि सत्वरम् ॥ ५४ ॥  
रे रे हरे दुराचार महेश विमुखाधम ।  
श्रीमहारुद्रमाहात्म्यं किन्न जानासि पावनम् ॥ ५५ ॥  
तथापि त्वं महाबाहो योद्धुकामोऽग्रतः स्थितः ।  
नेष्यामि पुनरावृत्तिं यदि तिष्ठेस्त्वमात्मना ॥ ५६ ॥  
ब्रह्मोवाच  
तस्य तद्वचनं श्रुत्वा वीरभद्रस्य बुद्धिमान् ।  
उवाच विहसन् प्रीत्या विष्णुस्तत्र सुरेश्वरः ॥ ५७ ॥  
विष्णुरुवाच  
शृणु त्वं वीरभद्राद्य प्रवक्ष्यामि त्वदग्रतः ।  
न रुद्रविमुखं मां त्वं वद शंकरसेवकम् ॥ ५८ ॥  
अनेन प्रार्थितः पूर्वं यज्ञार्थं च पुनः पुनः ।  
दक्षेणाविदितार्थेन कर्मनिष्ठेन मौढ्यतः ॥ ५९ ॥  
अहं भक्तपराधीनस्तथा सोऽपि महेश्वरः ।  
दक्षो भक्तो हि मे तात तस्मादत्रागतो मखे ॥ ६० ॥  
शृणु प्रतिज्ञां मे वीर रुद्रकोपसमुद्‌भव ।  
रुद्रतेजःस्वरूपो हि सुप्रतापालय प्रभो ॥ ६१ ॥  
अहं निवारयामि त्वां त्वं च मां विनिवारय ।  
तद्‌भविष्यति यद्‌भावि करिष्येऽहं पराक्रमम् ॥ ६२ ॥  
ब्रह्मोवाच  
इत्युक्तवति गोविन्दे प्रहस्य स महाभुजः ।  
अवदत्सुप्रसन्नोस्मि त्वां ज्ञात्वास्मत्प्रभोः प्रियम् ॥ ६३ ॥  
ततो विहस्य सुप्रीतो वीरभद्रो गणाग्रणीः ।  
प्रश्रयावनतोवादीद्विष्णुं देवं हि तत्त्वतः ॥ ६४ ॥  
वीरभद्र उवाच  
तव भावपरीक्षार्थमित्युक्तं मे महाप्रभो ।  
इदानीं तत्त्वतो वच्मि शृणु त्वं सावधानतः ॥ ६५ ॥  
यथा शिवस्तथा त्वं हि यथा त्वं च तथा शिवः ।  
इति वेदा वर्णयन्ति शिवशासनतो हरे ॥ ६६ ॥  
शिवाज्ञया वयं सर्वे सेवकाः शंकरस्य वै ।  
तथापि च रमानाथ प्रवादोचितमादरात् ॥ ६७ ॥  
ब्रह्मोवाच  
तच्छ्रुत्वा वचनं तस्य वीरभद्रस्य सोऽच्युतः ।  
प्रहस्य चेदं प्रोवाच वीरभद्रमिदं वचः ॥ ६८ ॥  
विष्णुरुवाच  
युद्धं कुरु महावीर मया सार्द्धमशङ्‌कितः ।  
तवास्त्रैः पूर्यमाणोऽहं गमिष्यामि स्वमाश्रमम् ॥ ६९ ॥  
ब्रह्मोवाच  
इत्युक्त्वा हि विरम्यासौ सन्नद्धोभू‌द्‌रणाय च ।  
स्वगणैर्वीरभद्रोपि सन्नद्धोऽभून्महाबलः ॥ ७० ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे विष्णुवीरभद्रसंवादो नाम षट्त्रिंशोऽध्यायः ॥ ३६ ॥  
  
  
श्रीगौरीशंकरार्पणमस्तु  
  
GO TOP
