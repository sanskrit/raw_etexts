PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
पञ्चदशोऽध्यायः  
  
तारकासुरतपोराज्यम्  
ब्रह्मोवाच  
अथ सा गर्भमाधत्त वराङ्‌गी तत्पुरादरात् ।  
स ववर्द्धाभ्यन्तरे हि बहुवर्षैः सुतेजसा ॥ १ ॥  
ततः सा समये पूर्णे वराङ्‌गी सुषुवे सुतम् ।  
महाकायं महावीर्यं प्रज्वलन्तं दिशो दश ॥ २ ॥  
तदैव च महोत्पाता बभूवुर्दुःखहेतवः ।  
जायमाने सुते तस्मिन्वराङ्‌ग्याः सुखदुःखदे ॥ ३ ॥  
दिवि भुव्यन्तरिक्षे च सर्वलोकभयङ्‌कराः ।  
अनर्थसूचकास्तात त्रिविधास्तान्ब्रवीम्यहम् ॥ ४ ॥  
सोल्काश्चाशनयः पेतुर्महाशब्दा भयङ्‌कराः ।  
उदयं चक्रुरुत्कृष्टाः केतवो दुःखदायकाः ॥ ५ ॥  
चचाल वसुधा साद्रिर्जज्वलुः सकला दिशः ।  
चुक्षुभुः सरितःसर्वाः सागराश्च विशेषतः ॥ ६ ॥  
हूत्करानीरयन्घोरान्खरस्पर्शो मरुद्ववौ ।  
उन्मूलयन्महावृक्षान्वात्यानीको रजोध्वजः ॥ ७ ॥  
सराह्वोःसूर्य्यविध्वोस्तु मुहुः परिधयोऽभवन् ।  
महाभयस्य विप्रेन्द्र सूचकाःसुखहारकः ॥ ८ ॥  
महीध्रविवरेभ्यश्च निर्घाता भयसूचकाः ।  
रथनिर्ह्रादतुल्याश्च जज्ञिरेऽवसरे ततः ॥ ९ ॥  
शृगालोलूकटङ्‌कारैर्वमन्त्यो मुखतोऽनलम् ।  
अन्तर्ग्रामेषु विकटं प्रणेदुरशिवाः शिवाः ॥ १० ॥  
यतस्ततो ग्रामसिंहा उन्नमय्य शिरोधराम् ।  
सङ्‌गीतवद्‌रोदनवद्‌व्यमुचन्विविधान्‌रवान् ॥ ११ ॥  
खार्काररभसा मत्ताः सुरैर्घ्नन्तो रसां खराः ।  
वरूथशस्तदा तात पर्यधावन्नितस्ततः ॥ १२ ॥  
खगा उदपतन्नीडाद्‌रासभत्रस्तमानसः ।  
क्रोशन्तो व्यग्रचित्ताश्च स्थितमापुर्न कुत्रचित् ॥ १३ ॥  
शकृन्मूत्रमकार्षुश्च गोष्ठेऽरण्ये भयाकुलाः ।  
बभ्रमुः स्थितिमापुर्नो पशवस्ताडिता इव ॥ १४ ॥  
गावोऽत्रसन्नसृग्दोहा बाष्पनेत्रा भयाकुलाः ।  
तोयदा अभवंस्तत्र भयदाः पूयवर्षिणः ॥ १५ ॥  
व्यरुदन्प्रतिमास्तत्र देवानामुत्पतिष्णवः ।  
विनाऽनिलं द्रुमाः पेतुर्ग्रहयुद्धं बभूव खे ॥ १६ ॥  
इत्यादिका बहूत्पाता जज्ञिरे मुनिसत्तम ।  
अज्ञानिनो जनास्तत्र मेनिरे विश्वसम्प्लवम् ॥ १७ ॥  
अथ प्रजापतिर्नामाकरोत्तस्यासुरस्य वै ।  
तारकेति विचार्यैव कश्यपो हि महौजसः ॥ १८ ॥  
महावीरस्य सहसा व्यज्यमानात्मपौरुषः ।  
ववृधेऽत्यश्मसारेण कायेनाद्रिपतिर्यथा ॥ १९ ॥  
अथो स तारको दैत्यो महाबलपराक्रमः ।  
तपः कर्तुं जनन्याश्चाज्ञां ययाचे महामनाः ॥ २० ॥  
प्राप्ताज्ञः स महामायी मायिनामपि मोहकः ।  
सर्वदेवजयं कर्तुं तपोर्थं मन आदधे ॥ २१ ॥  
मधोर्वनमुपागम्य गुर्वाज्ञाप्रतिपालकः ।  
विधिमुद्दिश्य विधिवत्तपस्तेपे सुदारुणम् ॥ २२ ॥  
ऊर्ध्वबाहुश्चैकपादो रविं पश्यन्स चक्षुषा ।  
शतवर्षं तपश्चक्रे दृढचित्तो दृढव्रतः ॥ २३ ॥  
अङ्‌गुष्ठेन भुवं स्पृष्ट्वा शत वर्षं च तादृशः ।  
तेपे तपो दृढात्मा स तारकोऽसुरराट् प्रभुः ॥ २४ ॥  
शतवर्षं जलं प्राश्नञ्च्छतवर्षं च वायुभुक् ।  
शतवर्ष जले तिष्ठञ्च्छतं च स्थण्डिलेऽतपत् ॥ २५ ॥  
शतवर्षं तथा चाग्नौ शतवर्षमधोमुखः ।  
शतवर्षं तु हस्तस्य तलेन च भुवं स्थितः ॥ २६ ॥  
शतवर्षं तु वृक्षस्य शाखामालम्ब्य वै मुने ।  
पादाभ्यां शुचिधूमं हि पिबंश्चाधोमुखस्तथा ॥ २७ ॥  
एवं कष्टतरं तेपे सुतपः स तु दैत्यराट् ।  
काममुद्दिश्य विधिवच्छृण्वतामपि दुःसहम् ॥ २८ ॥  
तत्रैवं तपतस्तस्य महत्तेजो विनिःसृतम् ।  
शिरसःसर्वसंसर्पि महोपद्रवकृन्मुने ॥ २९ ॥  
तेनैव देवलोकास्ते दग्धप्राया बभूविरे ।  
अभितो दुःखमापन्नाःसर्वे देवर्षयो मुने ॥ ३० ॥  
इन्द्रश्च भयमापेदे ऽधिकं देवेश्वरस्तदा ।  
तपस्यत्यद्य कश्चिद्वै मत्पदं धर्षयिष्यति ॥ ३१ ॥  
अकाण्डे चैव ब्रह्माण्डं संहरिष्यत्ययं प्रभु ।  
इति संशयमापन्ना निश्चयं नोपलेभिरे ॥ ३२ ॥  
ततः सर्वे सुसम्मन्त्र्य मिथस्ते निर्जरर्षयः ।  
मल्लोकमगमन्भीता दीना मां समुपस्थिताः ॥ ३३ ॥  
मां प्रणम्य सुसंस्तूय सर्वे ते क्लिष्टचेतसः ।  
कृतस्वञ्जलयो मह्यं वृत्तं सर्वं न्यवेदयन् ॥ ३४ ॥  
अहं सर्वं सुनिश्चित्य कारणं तस्य सद्धिया ।  
वरं दातुं गतस्तत्र यत्र तप्यति सोऽसुरः ॥ ३५ ॥  
अवोचं वचनं तं वै वरं ब्रूहीत्यहं मुने ।  
तपस्तप्तं त्वया तीव्रं नादेयं विद्यते तव ॥ ३६ ॥  
इत्येवं मद्वचः श्रुत्वा तारकः स महासुरः ।  
मां प्रणम्य सुसंस्तूय वरं वव्रेऽतिदारुणम् ॥ ३७ ॥  
तारक उवाच  
त्वयि प्रसन्ने वरदे किमसाध्यं भवेन्मम ।  
अतो याचे वरं त्वत्तः शृणु तन्मे पितामह ॥ ३८ ॥  
यदि प्रसन्नो देवेश यदि देयो वरो मम ।  
देयं वरद्वयं मह्यं कृपां कृत्वा ममोपरि ॥ ३९ ॥  
त्वया च निर्मिते लोके सकलेऽस्मिन्महाप्रभो ।  
मत्तुल्यो बलवान्नूनं न भवेत्कोऽपि वै पुमान् ॥ ४० ॥  
शिववीर्यसमुत्पन्नः पुत्रःसेनापतिर्यदा ।  
भूत्वा शस्त्रं क्षिपेन्मह्यं तदा मे मरणं भवेत् ॥ ४१ ॥  
इत्युक्तोऽथ तदा तेन दैत्येनाहं मुनीश्वर ।  
वरं च तादृशं दत्त्वा स्वलोकमगमं द्रुतम् ॥ ४२ ॥  
दैत्योऽपि स वरं लब्ध्वा मनसेप्सितमुत्तमम् ।  
सुप्रसन्नोतरो भूत्वा शोणिताख्यपुरं गतः ॥ ४३ ॥  
अभिषिक्तस्तदा राज्ये त्रैलोक्यस्यासुरैःसह ।  
शुक्रेण दैत्यगुरुणाऽऽज्ञया मे स महासुरः ॥ ४४ ॥  
ततस्तु स महादैत्योऽभवस्त्रैलोक्यनायकः ।  
स्वाज्ञां प्रवर्तयामास पीडयन्सचराचरम् ॥ ४५ ॥  
राज्यं चकार विधिवत्‌त्रिलोकस्य स तारकः ।  
प्रजाश्च पालयामास पीडयन्निर्जरादिकान् ॥ ४६ ॥  
ततः स तारको दैत्यस्तेषां रत्नान्युपाददे ।  
इन्द्रादिलोकपालानां स्वतो दत्तानि तद्‌भयात् ॥ ४७ ॥  
इन्द्रेणैरावतस्तस्य भयात्तस्मै समर्पितः ।  
कुबेरेण तदा दत्ता निधयो नवसङ्‌ख्यका ॥ ४८ ॥  
वरुणेन हयाः शुभ्रा ऋषिभिः कामकृत्तथा ।  
सूर्येणोच्चैःश्रवा दिव्यो भयात्तस्मै समर्पितः ॥ ४९ ॥  
यत्र यत्र शुभं वस्तु दृष्टं तेनासुरेण हि ।  
तत्तद्‌गृहीतं तरसा निःसारस्त्रिभवोऽभवत् ॥ ५० ॥  
समुद्राश्च तथा रत्नान्यदुस्तस्मै भयान्मुने ।  
अकृष्टपच्याऽऽसीत्पृथ्वी प्रजाः कामदुघाऽखिलाः ॥ ५१ ॥  
सूर्यश्च तपते तद्वत्तद्दुःखं न यथा भवेत् ।  
चन्द्रस्तु प्रभया दृश्यो वायुःसर्वानुकूल्यवान् ॥ ५२ ॥  
देवानां चैव यद्द्रव्यं पितॄणां च परस्य च ।  
तत्सर्वं समुपादत्तमसुरेण दुरात्मना ॥ ५३ ॥  
वशीकृत्य स लोकांस्त्रीन्स्वयमिन्द्रो बभूव ह ।  
अद्वितीयः प्रभुश्चासीद्‌राज्यं चक्रेऽद्‌भुतं वशी ॥ ५४ ॥  
निःसार्य सकलान्देवान्दैत्यानस्थापयत्ततः ।  
स्वयं नियोजयामास देवयोनिः स्वकर्मणि ॥ ५५ ॥  
अथ तद्‌बाधिता देवाः सर्वे शक्रपुरोगमाः ।  
मुने मां शरणं जग्मुरनाथा अतिविह्वलाः ॥ ५६ ॥  
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे  
तारकासुरतपोराज्यवर्णनन्नाम पञ्चदशोऽध्यायः ॥ १५ ॥  
  
  
श्रीगौरीशङ्करार्पणमस्तु  
  
GO TOP
