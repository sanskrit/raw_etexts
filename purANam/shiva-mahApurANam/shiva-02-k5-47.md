PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
सप्तचत्वारिंशोऽध्यायः  
  
  
अन्धकयुद्धे शुक्रनिगीर्णनवर्णनम्  
व्यास उवाच  
तस्मिन्महति सङ्‌ग्रामे दारुणे लोमहर्षणे ।  
शुक्रो दैत्यपतिर्विद्वान् भक्षितस्त्रिपुरारिणा ॥ १ ॥  
इति श्रुतं समासान्मे तत्पुनर्ब्रूहि विस्तरात् ।  
किं चकार महायोगी जठरस्थः पिनाकिनः ॥ २ ॥  
न ददाह कथं शम्भोः शुक्रं तं जठरानलः ।  
कल्पान्तदहनः कालो दीप्ततेजाश्च भार्गवः ॥ ३ ॥  
विनिष्क्रान्तः कथं धीमान् शम्भोर्जठरपञ्जरात् ।  
कथमाराधयामास कियत्कालं स भार्गवः ॥ ४ ॥  
अथ च लब्धवान्विद्यां तां मृत्युशमनीं पराम् ।  
का सा विद्या परा तात यथा मृत्युर्हि वार्यते ॥ ५ ॥  
लेभेन्धको गाणपत्यं कथं शूलाद्विनिर्गतः ।  
देवदेवस्य वै शम्भोर्मुनेर्लीलाविहारिणः ॥ ६ ॥  
एतत्सर्वमशेषेण महाधीमन् कृपां कुरु ।  
शिवलीलामृतं तात शृण्वतः कथयस्व मे ॥ ७ ॥  
ब्रह्मोवाच  
इति तस्य वचः श्रुत्वा व्यासस्यामिततेजसः ।  
सनत्कुमारः प्रोवाच स्मृत्वा शिवपदाम्बुजम् ॥ ८ ॥  
सनत्कुमार उवाच  
शृणु व्यास महाबुद्धे शिवलीलामृतं परम् ।  
धन्यस्त्वं शैवमुख्योसि ममानन्दकरः स्वतः ॥ ९ ॥  
प्रवर्तमाने समरे शङ्करान्धकयोस्तयोः ।  
अनिर्भेद्यपविव्यूहगिरिव्यूहाधिनाथयोः ॥ १० ॥  
पुरा जयो बभूवापि दैत्यानां बलशालिनाम् ।  
शिवप्रभावादभवत्प्रमथानां मुने जयः ॥ ११ ॥  
तच्छ्रुत्वासीद्विषण्णो हि महादैत्योन्धकासुरः ।  
कथं स्यान्मे जय इति विचारणपरोऽभवत् ॥ १२ ॥  
अपसृत्य ततो युद्धादन्धकः परबुद्धिमान् ।  
द्रुतमभ्यगमद्वीर एकलः शुक्रसन्निधिम् ॥ १३ ॥  
प्रणम्य स्वगुरुं काव्यमवरुह्य रथाच्च सः ।  
बभाषेदं विचार्याथ साञ्जलिर्नीतिवित्तमः ॥ १४ ॥  
अन्धक उवाच  
भगवंस्त्वामुपाश्रित्य गुरोर्भावं वहामहे ।  
पराजिता भवामो नो सर्वदा जयशालिनः ॥ १५ ॥  
त्वत्प्रभावात्सदा देवान्समस्तान्सानुगान्वयम् ।  
मन्यामहे हरोपेन्द्रमुखानपि हि कर्तृणान् ॥ १६ ॥  
अस्मत्तो बिभ्यति सुराः तदा भवदनुग्रहात् ।  
गजा इव हरिभ्यश्च तार्क्ष्येभ्य इव पन्नगाः ॥ १७ ॥  
अनिर्भेद्यं पविव्यूहं विविशुर्दैत्यदानवाः ।  
प्रमथानीकमखिलं विधूय त्वदनुग्रहात् ॥ १८ ॥  
वयं त्वच्छरणा भूत्वा सदा गा इव निश्चलाः ।  
स्थित्वा चरामो निःशङ्‌कमाजावपि हि भार्गव ॥ १९ ॥  
रक्षरक्षाभितो विप्र प्रव्रज्य शरणागतान् ।  
असुरान् शत्रुभिर्वीरैरर्दितांश्च मृतानपि ॥ २० ॥  
प्रथमैर्भीमविक्रान्तैः क्रान्तान्मृत्युप्रमाथिभिः ।  
सूदितान्पतितान्पश्य हुण्डादीन्मद्‌गणान्वरान् ॥ २१ ॥  
यः पीत्वा कणधूमं वै सहस्रं शरदां पुरा ।  
त्वया प्राप्ता वरा विद्या तस्याः कालोयमागतः ॥ २२ ॥  
अद्य विद्याफलं तत्ते सर्वे पश्यन्तु भार्गव ।  
प्रमथा असुरान्सर्वान् कृपया जीवयिष्यतः ॥ २३ ॥  
सनत्कुमार उवाच  
इत्थमन्धकवाक्यं स श्रुत्वा धीरो हि भार्गवः ।  
तदा विचारयामास दूयमानेन चेतसा ॥ २४ ॥  
किं कर्तव्यं मयाद्यापि क्षेमं मे स्यात्कथं त्विति ।  
सन्निपातविधिर्जीवः सर्वथानुचितो मम ॥ २५ ॥  
विधेयं शङ्करात्प्राप्ता तद्‌गुणान् प्रति योजये ।  
तद्‌रणे मर्दितान्वीरः प्रमथैः शङ्करानुगैः ॥ २६ ॥  
शरणागतधर्मोऽथ प्रवरः सर्वतो हृदा ।  
विचार्य शुक्रेण धिया तद्वाणी स्वीकृता तदा ॥ २७ ॥  
किञ्चित्स्मितं तदा कृत्वा सोऽब्रवीद्दानवाधिपम् ।  
भार्गवः शिवपादाब्जं स्मृत्वा स्वस्थेन चेतसा ॥ २८ ॥  
शुक्र उवाच  
यत्त्वया भाषितं तात तत्सर्वं तथ्यमेव हि ।  
एतद्विद्योपार्जनं हि दानवार्थं कृतं मया ॥ २९ ॥  
दुःसहं कणधूमं वै पीत्वा वर्षसहस्रकम् ।  
विद्येयमीश्वरात्प्राप्ता बन्धूनां सुखदा सदा ॥ ३० ॥  
प्रमथैर्मथितान्दैत्यान् रणेऽहं विद्ययानया ।  
उत्थापयिष्ये म्लानानि शस्यानि जलभुग्यथा ॥ ३१ ॥  
निर्व्रणान्नीरुजः स्वस्थान् सुप्त्वेव पुनरुत्थितान् ।  
मुहूर्तेऽस्मिंश्च द्रष्टासि दैत्यांस्तानुत्थितान्निजान् ॥ ३२ ॥  
सनत्कुमार उवाच  
इत्युक्त्वा सोधकं शुक्रो विद्यामावर्तयत्कविः ।  
एकैकं दैत्यमुद्दिश्य स्मृत्वा विद्येशमादरात् ॥ ३३ ॥  
विद्यावर्तनमात्रेण ते सर्वे दैत्यदानवाः ।  
उत्तस्थुर्युगपद्वीराः सुप्ता इव धृतायुधाः ॥ ३४ ॥  
सदाभ्यस्ता यथा वेदाः समरे वा यथाम्बुदा ।  
श्रद्धयार्थास्तथा दत्ता ब्राह्मणेभ्यो यथापदि ॥ ३५ ॥  
उज्जीवितांस्तु तान्दृष्ट्वा हुण्डादींश्च महासुरान् ।  
विनेदुरसुराः सर्वे जलपूर्णा इवाम्बुदाः ॥ ३६ ॥  
रणोद्यताः पुनश्चासन्गर्जन्तो विकटान्‌ रवान् ।  
प्रमथैः सह निर्भीता महाबलपराक्रमाः ॥ ३७ ॥  
शुक्रेणोज्जीवितान्दृष्ट्वा प्रमथा दैत्यदानवान् ।  
विसिष्मिरे ततःसर्वे नन्द्याद्या युद्धदुर्मदाः ॥ ३८ ॥  
विज्ञाप्यमेवं कर्मैतद्देवेशे शङ्करेऽखिलम् ।  
विचार्य बुद्धिमन्तश्च ह्येवं तेऽन्योन्यमब्रुवन् ॥ ३९ ॥  
आश्चर्यरूपे प्रमथेश्वराणां  
    तस्मिंस्तथा वर्तति युद्धयज्ञे ।  
अमर्षितो भार्गवकर्म दृष्ट्वा  
    शिलादपुत्रोऽभ्यगमन्महेशम् ॥ ४० ॥  
जयेति चोक्त्वा जययोनिमुग्र-  
    मुवाच नन्दी कनकावदातम् ।  
गणेश्वराणां रणकर्म देव  
    देवैश्च सेन्द्रैरपि दुष्करं सत् ॥ ४१ ॥  
तद्‌भार्गवेणाद्य कृतं वृथा नः  
    सञ्जीवतांस्तान्हि मृतान्विपक्षान् ।  
आवर्त्य विद्यां मृतजीवदात्री-  
    मेकेकमुद्दिश्य सहेलमीश ॥ ४२ ॥  
तुहुण्डहुण्डादिककुम्भजम्भ-  
    विपाकपाकादिमहासुरेन्द्राः ।  
यमालयादद्य पुनर्निवृत्ता  
    विद्रावयन्तः प्रमथांश्चरन्ति ॥ ४३ ॥  
यदि ह्यसौ दैत्यवरान्निरस्तान्  
    सञ्जीवयेदत्र पुनः पुनस्तान् ।  
जयः कुतो नो भविता महेश  
    गणेश्वराणां कुत एव शान्तिः ॥ ४४ ॥  
सनत्कुमार उवाच  
इत्येवमुक्तः प्रमथेश्वरेण  
    स नन्दिना वै प्रमथेश्वरेशः ।  
उवाच देवः प्रहसंस्तदानीं  
    तं नन्दिनं सर्वगणेशराजम् ॥ ४५ ॥  
शिव उवाच  
    नन्दिन्प्रयाहि त्वरितोऽति मात्रं  
द्विजेन्द्रवर्यं दितिनन्दनानाम् ।  
    मध्यात्समुद्धृत्य तथा नयाशु  
श्येनो यथा लावकमण्डजातम् ॥ ४६ ॥  
सनत्कुमार उवाच  
स एवमुक्तो वृषभध्वजेन  
    ननाद नन्दी वृषसिंहनादः ।  
जगाम तूर्णं च विगाह्य सेनां  
    यत्राभवद्‌भार्गववंशदीपः ॥ ४७ ॥  
तं रक्ष्यमाणं दितिजैः समस्तैः  
    पाशासिवृक्षोपलशैलहस्तैः ।  
विक्षोभ्य दैत्यान्बलवान् जहार  
    काव्यं स नन्दी शरभो यथेभम् ॥ ४८ ॥  
स्रस्ताम्बरं विच्युतभूषणं च  
    विमुक्तकेशं बलिना गृहीतम् ।  
विमोचयिष्यन्त इवानुजग्मुः  
    सुरारयःसिंहरवांस्त्यजन्तः ॥ ४९ ॥  
दम्भोलि शूलासिपरश्वधाना-  
    मुद्दण्डचक्रोपलकम्पनानाम् ।  
नन्दीश्वरस्योपरि दानवेन्द्रा  
    वर्षं ववर्षुर्जलदा इवोग्रम् ॥ ५० ॥  
तं भार्गवं प्राप्य गणाधिराजो  
    मुखाग्निना शस्त्रशतानि दग्ध्वा ।  
आयात्प्रवृद्धेऽसुरदेवयुद्धे  
    भवस्य पार्श्वे व्यथितारिपक्षः ॥ ५१ ॥  
अयं स शुक्रो भगवन्नितीदं  
    निवेदयामास भवाय शीघ्रम् ।  
जग्राह शुक्रं स च देवदेवो  
    यथोपहारं शुचिना प्रदत्तम् ॥ ५२ ॥  
न किञ्चिदुक्त्वा स हि भूतगोप्ता  
    चिक्षेप वक्त्रे फलवत्कवीन्द्रम् ।  
हाहारवस्तैरसुरैःसमस्तै-  
    रुच्चैर्विमुक्तो हहहेति भूरि ॥ ५३ ॥  
इति श्रीशिव महापुराणे द्वितीयायां रुद्रसंहितायां पञ्चमे युद्धखण्डे  
अन्धकयुद्धे शुक्रनिगीर्णनवर्णनं नाम सप्तचत्वारिंशोऽध्यायः ॥ ४७ ॥  
  
  
श्रीगौरीशङ्करार्पणमस्तु  
  
GO TOP
