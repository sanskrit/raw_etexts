PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
चतुस्त्रिंशोऽध्यायः  
  
  
शङ्‌खचूडयात्रावर्णनम्  
व्यास उवाच  
विधितात महाबुद्धे मुने जीव चिरं समाः ।  
कथितं सुमहच्चित्रं चरितं चन्द्रमौलिनः ॥ १ ॥  
शिवदूते गते तत्र शङ्खचूडश्च दानवः ।  
किं चकार प्रतापी स तत्त्वं वद सुविस्तरम् ॥ २ ॥  
सनत्कुमार उवाच  
अथ दूते गते तत्र शङ्‌खचूडः प्रतापवान् ।  
उवाच तुलसीं वार्तां गत्वाभ्यन्तरमेव ताम् ॥ ३ ॥  
शङ्खचूड उवाच  
शम्भुदूतमुखाद्देवि युद्धायाहं समुद्यतः ।  
तेन गच्छाम्यहं योद्धुं शासनं कुरु मे ध्रुवम् ॥ ४ ॥  
इत्येवमुक्त्वा स ज्ञानी नानाबोधनतः प्रियाम् ।  
क्रीडां चकार हर्षेण तमनादृत्य शङ्करम् ॥ ५ ॥  
तौ दम्पती चिक्रीडाते निमग्नौ सुखसागरे ।  
नानाकामकलाभिश्च निशि चाटुशुतैरपि ॥ ६ ॥  
ब्राह्मे मुहूर्त उत्थाय प्रातःकृत्यं विधाय च ।  
नित्यकार्यं च कृत्वादौ ददौ दानमनन्तकम् ॥ ७ ॥  
पुत्रं कृत्वा च राजेन्द्रं सर्वेषु दानवेषु च ।  
पुत्रे समर्प्य भार्यां च स राज्यं सर्वसम्पदम् ॥ ८ ॥  
प्रियामाश्वासयामास स राजा रुदतीं पुनः ।  
निषेधतीं च गमनं नाना वार्तां प्रकथ्य च ॥ ९ ।  
निजसेनापतिं वीरं समाहूय समादृतः ।  
आदिदेश स सनद्धः सङ्‌ग्रामं कर्तुऽमुद्यतः ॥ १० ॥  
शङ्‌खचूड उवाच  
अद्य सेनापते वीराः सर्वे समरशालिनः ।  
सन्नद्धाखिलकर्माणो निर्गच्छन्तु रणाय च ॥ ११ ॥  
दैत्याश्च दानवाः शूरा षडशीतिरुदायुधाः ।  
कङ्‌कानां बलिनां शीघ्रं सेना निर्यान्तु निर्भयाः ॥ १२ ॥  
पञ्चाशदसुराणां हि निर्गच्छन्तु कुलानि वै ।  
कोटिवीर्याणि युद्धार्थं शम्भुना देवपक्षिणा ॥ १३ ॥  
सन्नद्धानि च धौम्राणां कुलानि च शतं द्रुतम् ।  
निर्गच्छन्तु रणार्थं हि शम्भुना मम शासनात् ॥ १४ ॥  
कालकेयाश्च मौर्याश्च दौर्हृदाः कालकास्तथा ।  
सज्जा निर्यान्तु युद्धाय रुद्रेण मम शासनात् ॥ १५ ॥  
सनत्कुमार उवाच  
इत्याज्ञाप्यासुरपतिर्दानवेन्द्रो महाबलः ।  
निर्जगाम महासैन्यः सहस्रैबहुभिर्वृतः ॥ १६ ॥  
तस्य सेनापतिश्चैव युद्धशास्त्रविशारदः ।  
महारथो महावीरो रथिनां प्रवरो रणे ॥ १७ ॥  
त्रिलक्षाक्षौहिणीयुक्तो माण्डल्यं च चकार ह ।  
बहिर्बभूव शिबिराद्रणे वीरभयङ्करः ॥ १८ ॥  
रत्नेन्द्रं सारनिर्माणं विमानमभिरुह्य सः ।  
गुरुवर्गं पुरस्कृत्य रणार्थं प्रययौ किल ॥ १९ ॥  
पुष्पभद्रानदीतीरे यत्राक्षयवटः शुभः ।  
सिद्धाश्रमे च सिद्धानां सिद्धिक्षेत्रं सुसिद्धिदम् ॥ २० ॥  
कपिलस्य ततः स्थानं पुण्यक्षेत्रे च भारते ।  
पश्चिमोदधिपूर्वे च मलयस्य हि पश्चिमे ॥ २१ ॥  
श्रीशैलोत्तरभागे च गन्धमादनदक्षिणे ।  
पञ्चयोजनविस्तीर्णं दैर्घ्ये शतगुणस्तथा ॥ २२ ॥  
शुद्धस्फटिकसङ्‌काशा भारते च सुपुण्यदा ।  
पुष्पभद्रा नदी रम्या जलपूर्णा सरस्वती ॥ २३।  
लवणोदधिप्रिया भार्या शश्वत्सौभाग्यसंयुता ।  
सरस्वतीसंश्रिता च निर्गता सा हिमालयात् ॥ २४ ॥  
गोमन्तं वामतः कृत्वा प्रविष्टा पश्चिमोदधौ ।  
तत्र गत्वा शङ्‌खचूडः शिव सेनां ददर्श ह ॥ २५ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे शङ्‌खचूडयात्रावर्णनं नाम चतुस्त्रिंशोऽध्यायः ॥ ३४ ॥  
  
  
श्रीगौरीशङ्करार्पणमस्तु  
  
GO TOP
