PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
अष्टपञ्चाशत्तमोऽध्यायः  
  
  
दुन्दुभिनिर्ह्राददैत्यवधवर्णनम्  
सनत्कुमार उवाच  
शृणु व्यास प्रवक्ष्यामि चरितं शशिमौलिनः ।  
यथा दुन्दुभिनिर्ह्रादमवधी‌द्‌दितिजं हरः ॥ १ ॥  
हिरण्याक्षे हते दैत्ये दितिपुत्रे महाबले ।  
विष्णुदेवेन कालेन प्राप दुखं पहद्दितिः ॥ २ ॥  
दैत्यो दुन्दुभिनिर्ह्रादो दुष्टः प्रह्लादमातुलः ।  
सान्त्वयामास तां वाग्भिर्दुःखितां देवदुःखदः ॥ ३ ॥  
अथ दैत्यः स मायावी दितिमाश्वास्य दैत्यराट् ।  
देवाः कथं सुजेयाः स्युरित्युपायमर्चितयत् ॥ ४ ॥  
देवैश्च घातितो वीरो हिरण्याक्षो महासुरः ।  
विष्णुना च सह भ्रात्रा सच्छलैर्देत्यवैरिभिः ॥ ५ ॥  
किं बलाश्च किमाहारा किमाधारा हि निर्जराः ।  
मया कथं सुजेयाः स्युरित्युपायमचिन्तयत् ॥ ६ ॥  
विचार्य बहुशो दैत्यस्तत्त्वं विज्ञाय निश्चितम् ।  
अवश्यमग्रजन्मानो हेतवोऽत्र विचारतः ॥ ७ ॥  
ब्राह्मणान्हन्तुमसकृदन्वधावत वै ततः ।  
दैत्यो दुन्दुभिनिर्ह्रादो देववैरी महाखलः ॥ ८ ॥  
यतः क्रतुभुजो देवाः क्रतवो वेदसम्भवाः ।  
ते वेदा ब्राह्मणाधारास्ततो देवबलं द्विजाः ॥ ९ ॥  
निश्चितं ब्राह्मणाधाराः सर्वे वेदाः सवासवाः ।  
गीर्वाणा ब्राह्मणबला नात्र कार्या विचारणा ॥ १० ॥  
ब्राह्मणा यदि नष्टाः स्युर्वेदा नष्टास्ततस्त्वयम् ।  
अतस्तेषु प्रणष्टेषु विनष्टाः सततं सुराः ॥ ११ ॥  
यज्ञेषु नाशं गच्छत्सु हताहारास्ततः सुराः ।  
निर्बलाःसुखजय्याः स्युर्निर्जितेषु सुरेष्वथ ॥ १२ ॥  
अहमेव भविष्यामि मान्यस्त्रिजगतीपतिः ।  
आहरिष्यामि देवा नामक्षयाःसर्वसम्पदः ॥ १३ ॥  
निर्वेक्ष्यामि सुखान्येव राज्ये निहतकण्टके ।  
इति निश्चित्य दुर्बुद्धिः पुनश्चिन्तितवान्खलः ॥ १४ ॥  
द्विजाः क्व सन्ति भूयांसो ब्रह्मतेजोतिबृंहिता ।  
श्रुत्यध्यनसम्पन्नास्तपोबलसमन्विताः ॥ १५ ॥  
भूयसां ब्राह्मणानां तु स्थानं वाराणसी खलु ।  
तामादावुपसंहृत्य यायां तीर्थान्तरं ततः ॥ १६ ॥  
यत्र यत्र हि तीर्थेषु यत्र यत्राश्रमेषु च ।  
सन्ति सर्वेऽग्रजन्मानस्ते मयाद्याः समन्ततः ॥ १७ ॥  
इति दुन्दुभिनिर्ह्रादो मतिं कृत्वा कुलोचिताम् ।  
प्राप्यापि काशीं दुर्वृत्तो मायावी न्यवधीद् द्विजान् ॥ १८ ॥  
समित्कुशान्समादातुं यत्र यान्ति द्विजोत्तमाः ।  
अरण्ये तत्र तान्सर्वान्स भक्षयति दुर्मतिः ॥ १९ ॥  
यथा कोऽपि न वेत्त्येवं तथाऽच्छन्नोऽभवत्पुनः ।  
वने वनेचरो भूत्वा यादोरूपो जलाशये ॥ २० ॥  
अदृश्यरूपी मायावी देवानामप्यगोचरः ।  
दिवा ध्यानपरस्तिष्ठेन्मुनिवन्मुनिमध्यगः ॥ २१ ॥  
प्रवेशमुटजानां च निर्गमं हि विलोकयन् ।  
यामिन्यां व्याघ्ररूपेणाभक्षयद्‌ ब्राह्मणान् बहून् ॥ २२ ॥  
निः शङ्‌कं भक्षयत्येवं न त्यजत्यपि कीकशम् ।  
इत्थं निपातितास्तेन विप्रा दुष्टेन भूरिशः ॥ २३ ॥  
एकदा शिवरात्रौ तु भक्तस्त्वेको निजोटजे ।  
सपर्यां देवदेवस्य कृत्वा ध्यानस्थितोऽभवत् ॥ २४ ॥  
स च दुन्दुभिनिर्ह्रादो दैत्येन्द्रो बलदर्पितः ।  
व्याघ्ररूपं समास्थाय तमादातुं मतिं दधे ॥ २५ ॥  
तं भक्तं ध्यानमापन्नं दृढचित्तं शिवेक्षणे ।  
कृतास्त्रमन्त्रविन्यासं तं क्रान्तुमशकन्न सः ॥ २६ ॥  
अथ सर्वं गतः शम्भुर्ज्ञात्वा तस्याशयं हरः ।  
दैत्यस्य दुष्टरूपस्य वधाय विदधे धियम् ॥ २७ ॥  
यावदादित्सति व्याघ्रस्तावदाविरभूद्धरः ।  
जगद्‌रक्षामणिस्त्र्यक्षो भक्तरक्षणदक्षधीः ॥ २८ ॥  
रुद्रमायान्तमालोक्य तद्‌भक्तार्चितलिङ्‌गतः ।  
दैत्यस्तेनैव रूपेण ववृधे भूधरोपमः ॥ २९ ॥  
सावज्ञमथ सर्वज्ञं यावत्पश्यति दानवः ।  
तावदायातमादाय कक्षायन्त्रे न्यपीडयत् ॥ ३० ॥  
पञ्चास्यस्त्वथ पञ्चास्यं मुष्ट्या मूर्द्धन्यताडयत् ।  
भक्तवत्सलनामासौ वज्रादपि कठोरया ॥ ३१ ॥  
स तेन मुष्टिघातेन कक्षानिष्पेषणेन च ।  
अत्यार्तमारटद्‌व्याघ्रो रोदसीं पूरयन्मृतः ॥ ३२ ॥  
तेन नादेन महता सम्प्रवेपितमानसाः ।  
तपोधनाःसमाजग्मुर्निशि शब्दानुसारतः ॥ ३३ ॥  
अत्रेश्वरं समालोक्य कक्षीकृतमृगेश्वरम् ।  
तुष्टुवुः प्रणताः सर्वे शर्वं जयजयाक्षरैः ॥ ३४ ॥  
ब्राह्मणा ऊचुः  
त्रायतां त्रायतां देव प्रत्यूहाद्‌दारुणादितः ।  
अनुग्रहं कुरुष्वेश तिष्ठात्रैव जगद्‌गुरो ॥ ३५ ॥  
अनेनैव स्वरूपेण व्याघ्रेश इति नामतः ।  
कुरु रक्षां महादेव ज्येष्ठस्थानस्य सर्वदा ॥ ३६ ॥  
अन्येभ्यो ह्युपसर्गेभ्यो रक्ष नस्तीर्थवासिनः ।  
दुष्टानपास्य गौरीश भक्तेभ्यो देहि चाभयम् ॥ ३७ ॥  
सनत्कुमार उवाच  
इत्याकर्ण्य वचस्तेषां भक्तानां चन्द्रशेखरः ।  
तथेत्युक्त्वा पुनः प्राह स भक्तान्भक्तवत्सलः ॥ ३८ ॥  
महेश्वर उवाच  
यो मामनेन रूपेण द्रक्ष्यति श्रद्धयात्र वै ।  
तस्योपसर्गसन्धानं पातयिष्याम्यसंशयम् ॥ ३९ ॥  
मच्चरित्रमिदं श्रुत्वा स्मृत्वा लिङ्‌गमिदं हृदि ।  
सङ्‌ग्रामे प्रविशन्मर्त्यो जयमाप्नोत्यसंशयम् ॥ ४० ॥  
एतस्मिन्नन्तरे देवाः समाजग्मुः सवासवाः ।  
जयेति शब्दं कुर्वन्तो महोत्सवपुरःसरम् ॥ ४१ ॥  
प्रणम्य शङ्करं प्रेम्णा सर्वे साञ्जलयः सुराः ।  
नतस्कन्धाः सुवाग्भिस्ते तुष्टुवुर्भक्तवत्सलम् ॥ ४२ ॥  
देवा ऊचुः  
जय शङ्कर देवेश प्रणतार्तिहर प्रभो ।  
एतद्दुन्दुभिनिर्ह्रादवधात् त्राता वयं सुराः ॥ ४३ ॥  
सदा रक्षा प्रकर्तव्या भक्तानां भक्तवत्सल ।  
वध्याः खलाश्च देवेश त्वया सर्वेश्वर प्रभो ॥ ४४ ॥  
इत्याकर्ण्य वचस्तेषां सुराणां परमेश्वरः ।  
तथेत्युक्त्वा प्रसन्नात्मा तस्मिंल्लिङ्‌गे लयं ययौ ॥ ४५ ॥  
सविस्मयास्ततो देवाः स्वं स्वं धाम ययुर्मुदा ।  
तेऽपि विप्रा महाहर्षात्पुनर्याता यथागतम् ॥ ४६ ॥  
इदं चरित्रं परम व्याघ्रेश्वरसमुद्‌भवम् ।  
शृणुयाच्छ्रावयेद्वापि पठेद्वा पाठयेत्तथा ॥ ४७ ॥  
सर्वान्कामानवाप्नोति नरःस्वमनसेसितान् ।  
परत्र लभते मोक्षं सर्वदुःखविवर्जितः ॥ ४८ ॥  
इदमाख्यानमतुलं शिवलीला मृताक्षरम् ।  
स्वर्ग्यं यशस्यमायुष्यं पुत्रपौत्रप्रवर्द्धनम् ॥ ४९ ॥  
परं भक्तिप्रदं धन्यं शिवप्रीतिकरं शिवम् ।  
परमज्ञानदं रम्यं विकारहरणं परम् ॥ ५० ॥  
इति श्रीशिवमहापुराणे द्वि० रुद्रसंहितायां पञ्चम युद्धखण्डे  
दुन्दुभिनिर्ह्राददैत्यवधवर्णनं नामाष्टपञ्चाशत्तमोऽध्यायः ॥ ५८ ॥  
  
  
श्रीगौरीशङ्करार्पणमस्तु  
  
GO TOP
