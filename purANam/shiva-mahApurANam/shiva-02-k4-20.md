PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
विंशोऽध्यायः  
  
गणेशविवाहवर्णनम्  
ब्रह्मोवाच  
एतस्मिन्नन्तरे तत्र विश्वरूपः प्रजापतिः ।  
तदुद्योगं संविचार्य सुखमाप प्रसन्नधीः ॥ १ ॥  
विश्वरूपप्रजेशस्य दिव्यरूपे सुते उभे ।  
सिद्धिबुद्धिरिति ख्याते शुभे सर्वाङ्‌गशोभने ॥ २ ॥  
ताभ्यां चैव गणेशस्य गिरिजा शङ्करः प्रभू ।  
महोत्सवं विवाहं च कारयामासतुर्मुदा ॥ ३ ॥  
सन्तुष्टा देवताःसर्वास्तद्विवाहे समागमन् ।  
यथा चैव शिवस्यैव गिरिजाया मनोरथः ॥ ४ ॥  
तथा च विश्वकर्माऽसौ विवाहं कृतवांस्तथा ।  
तथा च ऋषयो देवा लेभिरे परमां मुदम् ॥ ५ ॥  
गणेशोपि तदा ताभ्यां सुखं परमदुर्लभम् ।  
प्राप्तवांश्च मुने तत्तु वर्णितुं नैव शक्यते ॥ ६ ॥  
कियता चैव कालेन गणेशस्य महात्मनः ।  
द्वयोः पत्न्योश्च द्वौ दिव्यौ तस्य पुत्रौ बभूवतुः ॥ ७ ॥  
सिद्धेर्गणेशपत्न्यास्तु क्षेमनामा सुतोऽभवत् ।  
बुद्धेर्लाभाभिधः पुत्रो ह्यासीत्परभशोभनः ॥ ८ ॥  
एवं सुखमचिन्त्यं व भुञ्जाने हि गणेश्वरे ।  
आजगाम द्वितीयश्च क्रान्त्वा पृथ्वीं सुतस्तदा ॥ ९ ॥  
तावश्च नारदेनैव प्राप्तो गेहे महात्मना ।  
यथार्थं वच्मि नोऽसत्यं न छलेन न मत्सरात् ॥ १० ॥  
पितृभ्यां तु कृतं यच्च शिवया शङ्करेण ते ।  
तन्न कुर्यात्परो लोके सत्यं सत्यं ब्रवीम्यहम् ॥ ११ ॥  
निष्कास्य त्वां कुक्रमणं मिषमुत्पाद्य यत्नतः ।  
गणेशस्य वरोऽकारि विवाहः परशोभनः ॥ १२ ॥  
गणेशस्य कृतोद्वाहो लब्धवांस्त्रीद्वयं मुदा ।  
विश्वरूपप्रजेशस्य कन्यारत्नं महोत्तमम् ॥ १३ ॥  
पुत्रद्वयं ललाभासौ द्वयोः पत्न्योः शुभाङ्‌गयोः ।  
सिद्धे क्षेमं तथा बुद्धेर्लाभं सर्वसुखप्रदम् ॥ १४ ॥  
पत्न्योर्द्वयोर्गणेशोऽसौ लब्ध्वा पुत्रद्वयं शुभम् ।  
मातापित्रोर्मतेनैव सुखं भुङ्‌क्ते निरन्तरम् ॥ १५ ॥  
भवता पृथिवी क्रान्ता ससमुद्रा सकानना ।  
तच्छलाज्ञावशात्तात तस्य जातं फलं त्विदम् ॥ १६ ॥  
पितृभ्यां हि कृतं यत्तु छलं तात विचार्यताम् ।  
स्वस्वामिभ्यां विशेषेण ह्यन्यः किन्न करोति वै ॥ १७ ॥  
असम्यक्च कृतं ताभ्यां त्वत्पितृभ्यां हि कर्म ह ।  
विचार्यतां त्वयाऽपीह मच्चित्ते न शुभं मतम् ॥ १८ ॥  
दद्याद्यदि गरं माता विक्रीणीयात्पिता यदि ।  
राजा हरति सर्वस्वं कस्मै किं च ब्रवीतु वै ॥ १९ ॥  
येनैवेदं कृतं स्याद्वै कर्मानर्थकरं परम् ।  
शान्तिकामः सुधीस्तात तन्मुखं न विलोकयेत् ॥ २० ॥  
इति नीतिः श्रुतौ प्रोक्ता स्मृतौ शास्त्रेषु सर्वतः ।  
निवेदिता च सा तेऽद्य यथेच्छसि तथा कुरु ॥ २१ ॥  
ब्रह्मोवाच  
इत्युक्त्वा नारद त्वं तु महेश्वरमनोगतिः ।  
तस्मै तथा कुमाराय वाक्यं मौनमुपागतः ॥ २२ ॥  
स्कन्दोऽपि पितरं नत्वा कोपाग्निज्वलितस्तदा ।  
जगाम पर्वतं क्रौञ्चं पितृभ्यां वारितोऽपि सन् ॥ २३ ॥  
वारणे च कृते त्वद्य गम्यते च कथं त्वया ।  
इत्येवं च निषिद्धोऽपि प्रोच्य नेति जगाम सः ॥ २४ ॥  
न स्थातव्यं मया तातौ क्षणमप्यत्र किञ्चन ।  
यद्येवं कपटं प्रीतिमपहाय कृतं मयि ॥ २५ ॥  
एवमुक्त्वा गतस्तत्र मुने सोऽद्यापि वर्तते ।  
दर्शनेनैव सर्वेषां लोकानां पापहारकः ॥ २६ ॥  
तद्दिनं हि समारभ्य कार्तिकेयस्य तस्य वै ।  
शिवपुत्रस्य देवर्षे कुमारत्वं प्रतिष्ठितम् ॥ २७ ॥  
तन्नाम शुभदं लोके प्रसिद्धं भुवनत्रये ।  
सर्वपापहरं पुण्यं ब्रह्मचर्यप्रदं परम् ॥ २८ ॥  
कार्तिक्यां च सदा देवा ऋषयश्च सतीर्थकाः ।  
दर्शनार्थं कुमारस्य गच्छन्ति च मुनीश्वराः ॥ २९ ॥  
कार्तिक्यां कृत्तिकासङ्‌गे कुर्याद्यः स्वामिदर्शनम् ।  
तस्य पापं दहेत्सर्वं चित्तेप्सित फलं लभेत् ॥ ३० ॥  
उमापि दुःखमापन्ना स्कन्दस्य विरहे सति ।  
उवाच स्वामिनं दीना तत्र गच्छ मया प्रभो ॥ ३१ ॥  
तत्सुखार्थं स्वयं शम्भुर्गतःस्वांशेन पर्वते ।  
मल्लिकार्जुननामासीज्ज्योतिर्लिङ्‌गं सुखावहम् ॥ ३२ ॥  
अद्यापि दृश्यते तत्र शिवया सहितः शिवः ।  
सर्वेषां निजभक्तानां कामपूरः सतां गतिः ॥ ३३ ॥  
तमागतं स विज्ञाय कुमारः सशिवां शिवम् ।  
स विरज्य ततोऽन्यत्र गन्तुमासीत्समुत्सुकः ॥ ३४ ॥  
देवैश्च मुनिभिश्चैव प्रार्थितः सोऽपि दूरतः ।  
योजनत्रयमुत्सृज्य स्थितः स्थाने च कार्तिकः ॥ ३५ ॥  
पुत्रस्नेहातुरौ तौ वै शिवौ पर्वणि पर्वणि ।  
दर्शनार्थं कुमारस्य तस्य नारद गच्छतः ॥ ३६ ॥  
अमावास्यादिने शम्भुः स्वयं गच्छति तत्र ह ।  
पूर्णमासी दिने तत्र पार्वती गच्छति ध्रुवम् ॥ ३७ ॥  
यद्यत्तस्य च वृत्तान्तं भवत्पृष्टं मुनीश्वर ।  
कार्तिकस्य गणेशस्य परमं कथितं मया ॥ ३८ ॥  
एतच्छ्रुत्वा नरो धीमान् सर्वपापैः प्रमुच्यते ।  
शोभनां लभते कामानीप्सितान्सकलान्सदा ॥ ३९ ॥  
यः पठेत्पाठयेद्वापि शृणुयाच्छ्रावयेत्तथा ।  
सर्वान्कामानवाप्नोति नात्र कार्या विचारणा ॥ ४० ॥  
ब्राह्मणो ब्रह्मवर्चस्वी क्षत्रियो विजयी भवेत् ।  
वैश्यो धन समृद्धःस्याच्छूद्रःसत्समतामियात् ॥ ४१ ॥  
रोगी रोगात्प्रमुच्येत भयान्मुच्येत भीतियुक् ।  
भूतप्रेतादिबाधाभ्यः पीडितो न भवेन्नरः ॥ ४२ ॥  
एतदाख्यानमनघं यशस्यं सुखवर्द्धनम् ।  
आयुष्यं स्वर्ग्यमतुलं पुत्रपौत्रादिकारकम् ॥ ४३ ॥  
अपवर्गप्रदं चापि शिवज्ञानप्रदं परम् ।  
शिवाशिवप्रीतिकरं शिवभक्तिविवर्द्धनम् ॥ ४४ ॥  
श्रवणीयं सदा भक्तैर्निःकामैश्च मुमुक्षुभिः ।  
शिवाद्वैतप्रदं चैतत्सदाशिवमयं शिवम् ॥ ४५ ॥  
इति श्रीशिवमहापुराणे द्वितीयायां रुद्रसंहितायां चतुर्थे कुमारखण्डे  
गणेशविवाहवर्णनं नाम विंशोऽध्यायः ॥ २० ॥  
समाप्तोयं रुद्रसंहितान्तर्गतः कुमारखण्डश्चतुर्थः ॥ ४ ॥  
  
  
श्रीगौरीशङ्करार्पणमस्तु  
  
GO TOP
