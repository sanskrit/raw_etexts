PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
त्रयोदशोऽध्यायः  
  
गणेशोत्पत्तिः  
सूत उवाच  
तारकारेरिति श्रुत्वा वृत्तमद्‌भुतमुत्तमम् ।  
नारदःसुप्रसन्नोथ पप्रच्छ प्रीतितो विधिम् ॥ १ ॥  
नारद उवाच  
देवदेव प्रजानाथ शिवज्ञाननिधे मया ।  
श्रुतं कार्तिकसद्वृत्तममृतादपि चोत्तमम् ॥ २ ॥  
अधुना श्रोतुमिच्छामि गाणेशं वृत्तमुत्तमम् ।  
तज्जन्मचरितं दिव्यं सर्वमङ्गलमङ्गलम् ॥ ३ ॥  
सूत उवाच  
इत्याकर्ण्य वचस्तस्य नारदस्य महामुने ।  
प्रसन्नमानसो ब्रह्मा प्रत्युवाच शिवं स्मरन् ॥ ४ ॥  
ब्रह्मोवाच  
कल्पभेदाद्‌गणेशस्य जनिः प्रोक्ता विधेः परात् ।  
शनिदृष्टं शिरश्छिन्नं सञ्चितं गाजमाननम् ॥ ५ ॥  
इदानीं श्वेतकल्पोक्ता गणेशोत्पत्तिरुच्यते ।  
यत्र च्छिन्नं शिरस्तस्य शिवेन च कृपालुना ॥ ६ ॥  
सन्देहो नात्र कर्तव्यः शङ्करःसूतिकृन्मुने ।  
स हि सर्वाधिपः शम्भुर्निर्गुणः सगुणोऽपि हि ॥ ७ ॥  
तल्लीलयाखिलं विश्वं सृज्यते पाल्यते तथा ।  
विनाश्यते मुनिश्रेष्ठ प्रस्तुतं शृणु चादरात् ॥ ८ ॥  
उद्वाहिते शिवे चात्र कैलासं च गते सति ।  
कियता चैव कालेन जातो गणपतेर्भवः ॥ ९ ॥  
एकस्मिन्नेव काले च जया च विजया सखी ।  
पार्वत्या च मिलित्वा वै विचारे तत्पराभवत् ॥ १० ॥  
रुद्रस्य च गणाःसर्वे शिवस्याज्ञापरायणाः ।  
ते सर्वेप्यस्मदीयाश्च नन्दिभृङ्‌गिपुरःसराः ॥ ११ ॥  
प्रमथास्ते ह्यसङ्‌ख्याता अस्मदीयो न कश्चन ।  
द्वारि तिष्ठन्ति ते सर्वे शङ्कराज्ञापरायणाः ॥ १२ ॥  
ते सर्वेप्यस्मदीयांश्च तथापि न मिलेन्मनः ।  
एकश्चैवास्मदीयो हि रचनीयस्त्वयानघे ॥ १३ ॥  
ब्रह्मोवाच  
इत्युक्त्वा पार्वती देवी सखीभ्यां सुन्दरं वचः ।  
हितं मेने तदा तच्च कर्तुं स्माप्यध्यवस्यति ॥ १४ ॥  
ततः कदाचिन्मज्जत्यां पार्वत्यां वै सदाशिवः ।  
नन्दिनं परिभर्त्स्याथ ह्याजगाम गृहान्तरम् ॥ १५ ॥  
आयान्तं शङ्करं दृष्ट्वाऽसमये जगदम्बिका ।  
उत्तस्थौ मज्जती सा वै लज्जिता सुन्दरी तदा ॥ १६ ॥  
तस्मिन्नवसरे देवी कौतुकेनातिसंयुता ।  
तदीयं तद्वचश्चैव हितं मेने सुखावहम् ॥ १७ ॥  
एवं जाते सदा काले कदाचित्पार्वती शिवा ।  
विचिन्त्य मनसा चेति परमाया परेश्वरी ॥ १८ ॥  
मदीयःसेवकः कश्चिद्‌भवेच्छुभतरः कृती ।  
मदाज्ञया परं नान्यद्‌रेखामात्रं चलेदिह ॥ १९ ॥  
विचार्येति च सा देवी वपुषो मलसम्भवम् ।  
पुरुषं निर्ममौ सा तु सर्वलक्षणसंयुतम् ॥ २० ॥  
सर्वावयवनिर्दोषं सर्वावयव सुन्दरम् ।  
विशालं सर्वशोभाढ्यं महाबलपराक्रमम् ॥ २१ ॥  
वस्त्राणि च तदा तस्मै दत्त्वा सा विविधानि हि ।  
नानालङ्‌करणं चैव बह्वाशिषमनुत्तमाम् ॥ २२ ॥  
मत्पुत्रस्त्वं मदीयोऽसि नान्यः कश्चिदिहास्ति मे ।  
एवमुक्तस्य पुरुषो नमस्कृत्य शिवां जगौ ॥ २३ ॥  
गणेश उवाच  
किं कार्यं विद्यते तेऽद्य करवाणि तवोदितम् ।  
इत्युक्ता सा तदा तेन प्रत्युवाच सुतं शिवा ॥ २४ ॥  
शिवोवाच  
हे तात शृणु मद्वाक्यं द्वारपालो भवाद्य मे ।  
मत्पुत्रस्त्वं मदीयोऽसि नान्यथा कश्चिदस्ति मे ॥ २५ ॥  
विना मदाज्ञां मत्पुत्र नैवायान्मद्‌गृहान्तरम् ।  
कोऽपि क्वापि हठात्तात सत्यमेतन्मयोदितम् ॥ २६ ॥  
ब्रह्मोवाच  
इत्युक्त्वा च ददौ तस्मै यष्टिं चातिदृढां मुने ।  
तदीयं रूपमालोक्य सुन्दरं हर्षमागता ॥ २७ ॥  
मुखमाचुम्ब्य सुप्रीत्यालिङ्‌ग्य तं कृपया सुतम् ।  
स्वद्वारि स्थापयामास यष्टिपाणिं गणाधिपम् ॥ २८ ॥  
अथ देवीसुतस्तात गृहद्वारि स्थितो गणः ।  
यष्टिपाणिर्महावीरः पार्वतीहितकाम्यया ॥ २९ ॥  
स्वद्वारि स्थापयित्वा तं गणेशं स्वसुतं शिवा ।  
स्वयं च मज्जती सा वै संस्थितासीत्सखीयुता ॥ ३० ॥  
एतस्मिन्नेव काले तु शिवो द्वारि समागतः ।  
कौतुकी मुनिर्शादूल नानालीलाविशारदः ॥ ३१ ॥  
उवाच च शिवेशं तमविज्ञाय गणाधिपः ।  
मातुराज्ञां विना देव गम्यतां न त्वयाधुना ॥ ३२ ॥  
मज्जनार्थं स्थिता माता क्व यासीतो व्रजाधुना ।  
इत्युक्त्वा यष्टिकां तस्य रोधनाय तदाग्रहीत् ॥ ३३ ॥  
तं दृष्ट्वा तु शिवः प्राह कं निषेधसि मूढधीः ।  
मां न जानास्यसद्‌बुद्धे शिवोऽहमिति नान्यथा ॥ ३४ ॥  
ताडितस्तेन यष्ट्या हि गणेशेन महेश्वरः ।  
प्रत्युवाच स तं पुत्रं बहुलीलश्च कोपितः ॥ ३५ ॥  
शिव उवाच  
मुर्खोसि त्वं न जानासि शिवोऽहं गिरिजापतिः ।  
स्वगृहं यामि रे बाल निषेधसि कथं हि माम् ॥ ३६ ॥  
ब्रह्मोवाच  
इत्युक्त्वा प्रविशन्तं तं महेशं गणनायकः ।  
क्रोधं कृत्वा ततो विप्र दण्डेनाताडयत्पुनः ॥ ३७ ॥  
ततः शिवश्च सङ्‌क्रुद्धो गणानाज्ञापयन्निजान् ।  
को वायं वर्तते किञ्च क्रियते पश्यतां गणाः ॥ ३८ ॥  
इत्युक्त्वा तु शिवस्तत्र स्थितः क्रुद्धो गृहाद्‌बहिः ।  
भवाचाररतःस्वामी बह्वद्‌भुतसुलीलकः ॥ ३९ ॥  
इति श्रीशिवमहापुराणे द्वितीयायां रुद्रसंहितायां चतुर्थे  
कुमारखण्डे गणेशोत्पत्तिवर्णनं नाम त्रयोदशोऽध्यायः ॥ १३ ॥  
  
  
श्रीगौरीशङ्करार्पणमस्तु  
  
GO TOP
