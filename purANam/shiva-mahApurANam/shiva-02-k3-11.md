PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
एकादशोऽध्यायः  
  
शिवहिमवत्समागमः  
ब्रह्मोवाच  
वर्द्धमाना गिरेः पुत्री सा शक्ति लोकपूजिता ।  
अष्टवर्षा यदा जाता हिमालयगृहे सती ॥ १ ॥  
तज्जन्म गिरिशो ज्ञात्वा सतीविरहकातरः ।  
कृत्वा तमद्‌भुतामन्तर्मुमोदातीव नारद ॥ २ ॥  
तस्मिन्नेवान्तरे शम्भुर्लौकिकीं गतिमाश्रितः ।  
समाधातुं मनःसम्यक्‌तपः कर्त्तुं समैच्छत ॥ ३ ॥  
कांश्चिद्‌गणवराञ्छान्तान्नन्द्यादीनवगृह्य च ।  
गङ्‌गावतारमगमद्धिमवत्प्रस्थमुत्तमम् ॥ ४ ॥  
यत्र गङ्‌गा निपतिता पुरा ब्रह्मपुरात्‌स्रुता ।  
सर्वाघौघविनाशाय पावनी परमा मुने ॥ ५ ॥  
तपःप्रारम्भमकरोत्स्थित्वा तत्र वशी हरः ।  
एकाग्रं चिन्तयामास स्वमात्मानमतन्द्रितः ॥ ६ ॥  
चेतो ज्ञानभवं नित्यं ज्योतीरूपं निरामयम् ।  
जगन्मयं चिदानन्दं द्वैतहीनं निराश्रयम् ॥ ७ ॥  
हरे ध्यानपरे तस्मिन्प्रमथा ध्यानतत्पराः ।  
अभवन्केचिदपरे नन्दिभृङ्‌ग्यादयो गणाः ॥ ६ ॥  
सेवां चक्रुस्तदा केचिद्‌गणाः शम्भोः परात्मनः ।  
नैवाकूजंस्तु मौना हि द्वारपाः केचनाभवन् ॥ ९ ॥  
एतस्मिन्नन्तरे तत्र जगाम हिमभूधरः ।  
शङ्करस्यौषधिप्रस्थे श्रुत्वागमनमादरात् ॥ १० ॥  
प्रणनाम प्रभुं रुद्रं सगणो भूधरेश्वरः ।  
समानर्च च सुप्रीतस्तुष्टाव स कृताञ्जलिः ॥ ११ ॥  
हिमालय उवाच  
देवदेव महादेव कपर्दिच्छङ्‌कर प्रभो ।  
त्वयैव लोकनाथेन पालितं भुवनत्रयम् ॥ १२ ॥  
नमस्ते देवदेवेश योगिरूपधराय च ।  
निर्गुणाय नमस्तुभ्यं सगुणाय विहारिणे ॥ १३ ॥  
कैलासवासिने शम्भो सर्वलोकाटनाय च ।  
नमस्ते परमेशाय लीलाकाराय शूलिने ॥ १४ ॥  
परिपूर्णगुणाधानविकाररहिताय ते ।  
नमोऽनीहाय वीहाय धीराय परमात्मने ॥ १५ ॥  
अबहिर्भोगकाराय जनवत्सलते नमः ।  
त्रिगुणाधीश मायेश ब्रह्मणे परमात्मने ॥ १६ ॥  
विष्णुब्रह्मादिसेव्याय विष्णुब्रह्मस्वरूपिणे ।  
विष्णुब्रह्मैकदात्रे ते भक्तप्रिय नमोऽस्तु ते ॥ १७ ॥  
तपोरत तपस्थान सुतपः फलदायिने ।  
तपःप्रियाय शान्ताय नमस्ते ब्रह्मरूपिणे ॥ १८ ॥  
व्यवहारकरायैव लोकाचारकराय ते ।  
सगुणाय परेशाय नमोस्तु परमात्मने ॥ १९ ॥  
लीला तव महेशानावेद्या साधुसुखप्रदा ।  
भक्ताधीनस्वरूपोऽसि भक्तवश्यो हि कर्मकृत् ॥ २० ॥  
मम भाग्योदयात्तत्र त्वमागत इह प्रभो ।  
सनाथ कृतवान्मां त्वं वर्णितो दीनवत्सलः ॥ २१ ॥  
अद्य मे सफलं जन्म सफलं जीवनं मम ।  
अद्य मे सफलं सर्वं यदत्र त्वं समागतः ॥ २२ ॥  
ज्ञात्वा मां दासमव्यग्रमाज्ञां देहि महेश्वर ।  
त्वत्सेवां च महाप्रीत्या कुर्यामहमनन्यधीः ॥ २३ ॥  
ब्रह्मोवाच  
इत्याकर्ण्य वचस्तस्य गिरीशस्य महेश्वरः ।  
किञ्चिदुन्मील्य नेत्रे च ददर्श सगणं गिरिम् ॥ २४ ॥  
सगणं तं तथा दृष्ट्वा गिरिराजं वृषध्वजः ।  
उवाच ध्यानयोगस्थः स्मयन्निव जगत्पतिः ॥ २५ ॥  
महेश्वर उवाच  
तव पृष्ठे तपस्तप्तुं रहस्यमहमागतः ।  
यथा न कोऽपि निकटं समायातु तथा कुरु ॥ २६ ॥  
त्वं महात्मा तपोधामा मुनीनां च सदाश्रयः ।  
देवानां राक्षसानां च परेषां च महात्मनाम् ॥ २७ ॥  
सदा वासो द्विजादीनां गङ्‌गापूतश्च नित्यदा ।  
परोपकारी सर्वेषां गिरीणामधिपः प्रभुः ॥ २८ ॥  
अहं तपश्चराम्यत्र गङ्‌गावतरणे स्थले ।  
आश्रितस्तव सुप्रीतो गिरिराज यतात्मवान् ॥ २९ ॥  
निर्विघ्नं मे तपश्चात्र हेतुना येन शैलप ।  
सर्वथा हि गिरिश्रेष्ठ सुयत्नं कुरु साम्प्रतम् ॥ ३० ॥  
ममेदमेव परमं सेवनं पर्वतोत्तम ।  
स्वगृहं गच्छ सत्प्रीत्या तत्सम्पादय यत्नतः ॥ ३१ ॥  
ब्रह्मोवाच  
इत्युक्त्वा जगतां नाथस्तूष्णीमास स सूतिकृत् ।  
गिरिराजस्तदा शम्भुं प्रणयादिदमब्रवीत् ॥ ३२ ॥  
हिमालय उवाच  
पूजितोऽसि जगन्नाथ मया त्वम्परमेश्वर ।  
स्वागतेनाद्य विषये स्थितं त्वाम्प्रार्थयामि किम् ॥ ३३ ॥  
महता तपसा त्वं हि देवैर्यत्नपराश्रितैः ।  
न प्राप्यसे महेशान स त्वं स्वयमुपस्थितः ॥ ३४ ॥  
मत्तोऽप्यन्यतमो नास्ति न मत्तोऽन्योऽस्ति पुण्यवान् ।  
भवानिति च मत्पृष्ठे तपसे समुपस्थितः ॥ ३५ ॥  
देवेन्द्रादधिकं मन्ये स्वात्मानं परमेश्वर ।  
सगणेन त्वयाऽगत्य कृतोऽनुग्रहभागहम् ॥ ३६ ॥  
निर्विघ्नं कुरु देवेश स्वतन्त्रः परमं तपः ।  
करिष्येऽहं तथा सेवां दासोऽहं ते सदा प्रभो ॥ ३७ ॥  
ब्रह्मोवाच  
इत्युक्त्वा गिरिराजोऽसौ स्वं वेश्म द्रुतमागतः ।  
वृत्तान्त्तं तं समाचख्यौ प्रियायै च समादरात् ॥ ३८ ॥  
नीयमानान्परीवारान् स्वगणानपि नारद ।  
समाहूयाखिलाञ्छैलपतिः प्रोवाच तत्त्वतः ॥ ३९ ॥  
हिमालय उवाच  
अद्य प्रभृति नो यातु कोऽपि गङ्‌गावतारणम् ।  
मच्छासनेन मत्प्रस्थं सत्यमेतद्‌ब्रवीम्यहम् ॥ ४ ० ॥  
गमिष्यति जनः कश्चित्तत्र चेत्तं महाखलम् ।  
दण्डयिष्ये विशेषेण सत्यमेतन्मयोदितम् ॥ ४१ ॥  
इति तान्स नियम्याशु स्वगणान्निखिलान्मुने ।  
सुयत्नं कृतवाञ्छैलस्तं शृणु त्वं वदामि ते ॥ ४२ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे शिवशैलसमागमवर्णनं नामैकादशोऽध्यायः ॥ ११ ॥  
  
  
श्रीगौरीशंकरार्पणमस्तु  
  
GO TOP
