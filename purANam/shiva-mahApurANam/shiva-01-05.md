PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ पञ्चमोऽध्यायः ॥  
  
॥ शिवलिङ्गमहिमा ॥  
  
  
सूत उवाच  
श्रवणादित्रिकेऽशक्तो लिङ्‌गं वेरं च शाङ्‌करम् ।  
संस्थाप्य नित्यमभ्यर्च्य तरेत् संसारसागरम् ॥ १ ॥  
अपि द्रव्यं वहेदेव यथाबलमवञ्चयन् ।  
अर्पयेल्लिङ्‌गवेरार्थमर्चयेदपि सन्ततम् ॥ २ ॥  
मंडपं गोपुरं तीर्थं मठं क्षेत्रं तथोत्सवम् ।  
वस्त्रं गन्धं च माल्यं च धूपं दीपं च भक्तितः ॥ ३ ॥  
विविधान्नं च नैवेद्यमपूपव्यञ्जनैर्युतम् ।  
छत्रं ध्वजं च व्यजनं चामरं चापि साङ्‌गकम् ॥ ४ ॥  
राजोपचारवत्सर्वं धारयेल्लिङ्‌गवेरयोः ।  
प्रदक्षिणां नमस्कारं यथाशक्ति जपं तथा ॥ ५ ॥  
आवाहनादिसर्गान्तं नित्यं कुर्यात् सुभक्तितः ।  
इत्थमभ्यर्च्ययन् देवं लिङ्‌गे वेरे च शाङ्‌करे ॥ ६ ॥  
सिद्धिमेति शिवप्रीत्या हित्वाऽपि श्रवणादिकम् ।  
लिङ्‌गवेरार्चनामात्रान्मुक्ताः पुर्वे महाजनाः ॥ ७ ॥  
मुनय ऊचुः  
वेरमात्रे तु सर्वत्र पूज्यन्ते देवतागणाः ।  
लिङ्‌गे वेरे च सर्वत्र कथं सम्पूज्यते शिवः ॥ ८ ॥  
सूत उवाच  
अहो मुनीश्वराः पुण्यं प्रश्नमेतन्महाद्‌भुतम् ।  
अत्र वक्ता महादेवो नान्योऽस्ति पुरुषः क्वचित् ॥ ९ ॥  
शिवेनोक्तं प्रवक्ष्यामि क्रमाद्‌गुरुमुखाच्छ्रुतम् ।  
शिवैको ब्रह्मरूपत्वान्निष्कलः परिकीर्तितः ॥ १० ॥  
रूपित्वात्सकलस्तद्वत्तस्मात्सकलनिष्कलः ।  
निष्कलत्वान्निराकारं लिङ्‌गं तस्य समागतम् ॥ ११ ॥  
सकलत्वात् तथा वेरं साकारं तस्य सङ्‌गतम् ।  
सकलाकलरूपत्वाद्‌ ब्रह्म शब्दाभिधः परः ॥ १२ ॥  
अपि लिङ्‌गे च वेरे च नित्यमभ्यर्च्यते जनैः ।  
अब्रह्मत्वात् तदन्येषां निष्कलत्वं न हि क्वचित् ॥ १३ ॥  
तस्मात् ते निष्कले लिङ्‌गे नाराध्यन्ते सुरेश्वराः ।  
अब्रह्मत्वाच्च जीवत्वात् तथान्ये देवतागणाः ॥ १४ ॥  
तूष्णीं सकलमात्रत्वादर्च्यन्ते वेरमात्रके ।  
जीवत्वं शङ्‌करान्येषां ब्रह्मत्वं शङ्‌करस्य च ॥ १५ ॥  
वेदान्तसारसंसिद्धं प्रणवार्थे प्रकाशनात् ।  
एवमेव पुरा पृष्टो मन्दरे नन्दिकेश्वरः ॥ १६ ॥  
सनत्कुमारमुनिना ब्रह्मपुत्रेण धीमता ।  
सनत्कुमार उवाच  
शिवान्यदेववश्यानां सर्वेषामपि सर्वतः ॥ १७ ॥  
वेरमात्रं च पूजार्थं श्रुतं दृष्टं च भूरिशः ।  
शिवमात्रस्य पूजायां लिङ्‌गं वेरञ्च दृश्यते ॥ १८ ॥  
अतस्तद्‌ ब्रूहि कल्याण तत्त्वं मे साधुबोधनम् ।  
नन्दिकेश्वर उवाच  
अनुत्तरमिमं प्रश्नं रहस्यं ब्रह्मलक्षणम् ॥ १९ ॥  
कथयामि शिवेनोक्तं भक्तियुक्तस्य तेऽनघ ।  
शिवस्य ब्रह्मरूपत्वान्निष्कलत्वाच्च निष्कलम् ॥ २० ॥  
लिङ्‌गं तस्यैव पूजायां सर्ववेदेषु संमतम् ।  
तस्यैव सकलत्वाच्च तथा सकलनिष्कलम् ॥ २१ ॥  
सकलं च तथा वेरं पूजायां लोकसंमतम् ।  
शिवान्येषां च जीवत्वात् सकलत्वाच्च सर्वतः ॥ २२ ॥  
वेरमात्रं च पूजायां संमतं वेदनिर्णये ।  
स्वाविर्भावे च देवानां सकलं रूपमेव हि ॥ २३ ॥  
शिवस्य लिङ्‌गं वेरं च दर्शने दृश्यते खलु ।  
सनत्कुमार उवाच  
उक्तं त्वया महाभाग लिङ्‌गवेरप्रचारणम् ॥ २४ ॥  
शिवस्य च तदन्येषां विभज्य परमार्थतः ।  
तस्मात्तदेव परमं लिङ्‌गवेरादिसम्भवम् ॥ २५ ॥  
श्रोतुमिच्छामि योगीन्द्र लिङ्‌गाविर्भावलक्षणम् ।  
नन्दिकेश्वर उवाच  
शृणु वत्स भवत्प्रीत्या वक्ष्यामि परमार्थतः ॥ २६ ॥  
पुरा कल्पे महाकाले प्रपन्ने लोकविश्रुते ।  
आयुध्येतां महात्मानौ ब्रह्मविष्णू परस्परम् ॥ २७ ॥  
तयोर्मानं निराकर्तुं तन्मध्ये परमेश्वरः ।  
निष्कलस्तम्भरूपेण स्वरूपं समदर्शयत् ॥ २८ ॥  
ततः स्वलिङ्‌गचिह्नत्वात् स्तम्भतो निष्कलं शिवः ।  
स्वलिङ्‌गं दर्शयामास जगतां हितकाम्यया ॥ २९ ॥  
तदाप्रभृति लोकेषु निष्कलं लिङ्‌गमैश्वरम् ।  
सकलं च तथा वेरं शिवस्यैव प्रकल्पितम् ॥ ३० ॥  
शिवान्येषः तु देवानां वेरमात्रं प्रकल्पितम् ।  
तत्तद्‌वेरं तु देवानां तत्तद्‌भोगप्रदं शुभम् ।  
शिवस्य लिङ्‌गवेरत्वं भोगमोक्षप्रदं शुभम् ॥ ३१ ॥  
इति श्रीशिवमहापुराणे प्रथमायां विद्येश्वरसंहितायां  
शिवल्लिङ्गमहिमवर्णनं नाम पञ्चमोऽध्यायः  
  
  
श्रीगौरीशंकरार्पणमस्तु  
  
GO TOP
