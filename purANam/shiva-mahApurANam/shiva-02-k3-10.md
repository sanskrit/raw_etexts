PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
दशमोऽध्यायः  
  
भौमोत्पत्तिस्तस्य शिवकृपया ग्रहत्वप्राप्तिश्च  
नारद उवाच  
विष्णुशिष्य महाभाग विधे शैववर प्रभो ।  
शिवलीलामिमां व्यासात्प्रीत्या मे वक्तुमर्हसि ॥ १ ॥  
सतीविरहयुक्शम्म्भुः किं चक्रे चरितं तथा ।  
तपः कर्तुं कदायातो हिमवत्प्रस्थमुत्तमम् ॥ २ ॥  
शिवाशिवशिवादोऽभूत्कथं कामक्षयश्च मे ।  
तपः कृत्वा कथं प्राप शिवं शम्भुं च पार्वती ॥ ३ ॥  
तत्सर्वमपरं चापि शिवसच्चरितं परम् ।  
वक्तुमर्हसि मे ब्रह्मन्महानन्दकरं शुभम् ॥ ४ ॥  
सूत उवाच  
इति श्रुत्वा नारदस्य प्रश्नं लोकाधिपोत्तमः ।  
विधिः प्रोवाच सुप्रीत्या स्मृत्वा शिवपदाम्बुजम् ॥ ९ ॥  
ब्रह्मोवाच  
देवर्षे शैववर्याद्य तद्यशः शृणु चादरात् ।  
पावनं मङ्गलकरं भक्तिवर्धनमुत्तमम् ॥ ६ ॥  
आगत्य स्वगिरिं शम्भुः प्रियाविरहकातरः ।  
सस्मार स्वप्रियां देवीं सतीं प्राणाधिकां हृदा ॥ ७ ॥  
गणानाभाष्य शोचंस्तां तद्‌गुणान्प्रेमवर्धनान् ।  
वर्णयामास सुप्रीत्या दर्शयँल्लौकिकीं गतिम् ॥ ६ ॥  
दिगम्बरो बभूवाथ त्यक्त्वा गार्हस्थ्यसद्‌गतिम् ।  
पुनर्बभ्राम लोकान्वै सर्वांल्लीलाविशारदः ॥ ९ ॥  
दर्शनं प्राप्य कुत्रापि सतीविरहदुःखितः ।  
पुनश्च गिरिमायातः शङ्करो भक्तशङ्करः ॥ १० ॥  
समाधाय मनो यत्नात्समाधिं दुःखनाशनम् ।  
चकार च ददर्शासौ स्वरूपं निजमव्ययम् ॥ ११ ॥  
इत्थं चिरतरं स्थाणुस्तस्थौ ध्वस्तगुणत्रयः ।  
निर्विकारी परं ब्रह्म मायाधीशः स्वयं प्रभुः ॥ १२ ॥  
ततःसमाधिं तत्त्याज व्यतीयुर्ह्यमिताः समाः ।  
यदा तदा बभूवाशु चरितं तद्वदामि वः ॥ १३ ॥  
प्रभोर्ललाटदेशात्तु यत्पृषच्छ्रमसम्भवम् ।  
पपात धरणौ तत्र स बभूव शिशुर्द्रुतम् ॥ १४ ॥  
चतुर्भुजोऽरुणाकारो रमणीयाकृतिर्मुने ।  
अलौकिकद्युतिः श्रीमाँस्तेजस्वी परदुःसहः ॥ १५ ॥  
रुरोद स शिशुस्तस्य पुरो हि परमेशितुः ।  
प्राकृतात्मजवत्तत्र भवाचाररतस्य हि ॥ १६ ॥  
तदा विचार्य सुधिया धृत्वा सुस्त्रीतनुं क्षितिः ।  
आविर्बभूव तत्रैव भयमानीय शङ्करात् ॥ १७ ॥  
तं बलं द्रुतमुत्थाय क्रोडयां निदधे वरम् ।  
स्तन्यं साऽपाययत्प्रीत्या दुग्धं स्वोपरिसम्भवम् ॥ १८ ॥  
चुचुम्ब तन्मुखं स्नेहात्स्मित्वा क्रीडयदात्मजम् ।  
सत्यभावात्स्वयं माता परमेशहितावहा ॥ १९ ॥  
तद्दृष्ट्वा चरितं शम्भुः कौतुकी सूतिकृत्कृती ।  
अन्तर्यामी विहस्याथोवाच ज्ञात्वा रसां हरः ॥ २० ॥  
धन्या त्वं धरणि प्रीत्या पालयैतं सुतं मम ।  
त्वय्युद्‌भूतं श्रमजलान् महातेजस्विनो वरम् ॥ २१ ॥  
मम श्रमकभूर्बालो यद्यपि प्रियकृत्क्षिते ।  
त्वन्नाम्ना स्याद्‌भवेत्ख्यातस्त्रितापरहितः सदा ॥ २२ ॥  
असौ बालः कुदाता हि भविष्यति गुणी तव ।  
ममापि सुखदाता हि गृहाणैनं यथारुचि ॥ २३ ॥  
ब्रह्मोवाच  
इत्युक्त्वा विररामाथ किञ्चिद्विरहमुक्तधीः ।  
लोकाचारकरो रुद्रो निर्विकारी सतां प्रियः ॥ २४ ॥  
अपि क्षितिर्जगामाशु शिवाज्ञामधिगम्य सा ।  
स्वस्थानं ससुता प्राप सुखमात्यन्तिकं च वै ॥ २५ ॥  
स बालो भौम इत्याख्यां प्राप्य भूत्वा युवा द्रुतम् ।  
तस्यां काश्यां चिरं कालं सिषेवे शङ्करं प्रभुम् ॥ २६ ॥  
विश्वेश्वरप्रसादेन ग्रहत्वं प्राप्य भूमिजः ।  
दिव्यं लोकं जगामाशु शुक्रलोकात्परं वरम् ॥ २७ ॥  
इत्युक्तं शम्भुचरितं सतीविरहसंयुतम् ।  
तपस्याचरणं शम्भोः शृणु चादरतो मुने ॥ २८ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे भौमोत्पत्तिशिवलीलावर्णनं नाम दशमोऽध्यायः ॥ १० ॥  
  
  
श्रीगौरीशङ्करार्पणमस्तु  
  
GO TOP
