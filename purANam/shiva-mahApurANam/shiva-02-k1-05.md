PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां प्रथमः सृष्टीखण्डे  
पञ्चमोऽध्यायः ॥  
  
नारदस्य काशीक्षेत्रगमनम्  
सूत उवाच  
अन्तर्हिते हरौ विप्रा नारदो मुनिसत्तमः ।  
विचचार महीं पश्यञ्छिवलिङ्‌गानि भक्तितः ॥ १ ॥  
पृथिव्या अटनं कृत्वा शिवरूपाण्यनेकशः ।  
ददर्श प्रीतितो विप्रा भुक्तिमुक्तिप्रदानि सः ॥ २ ॥  
अथ तं विचरन्तं कौ नारदं दिव्यदर्शनम् ।  
ज्ञात्वा शम्भुगणौ तौ तु सुचित्तमुपजग्मतुः ॥ ३ ॥  
शिरसा सुप्रणम्याशु गणावूचतुरादरात् ।  
गृहीत्वा चरणौ तस्य शापोद्धारेच्छया च तौ ॥ ४ ॥  
शिवगणावूचतुः  
ब्रह्मपुत्र सुरर्षे हि शृणु प्रीत्यऽऽवयोर्वचः ।  
तवापराधकर्तारावावां विप्रौ न वस्तुतः ॥ ५ ॥  
आवां हरगणौ विप्र तवागस्कारिणौ मुने ।  
स्वयंवरे राजपुत्र्या मायामोहितचेतसा ॥ ६ ॥  
त्वया दत्तश्च नौ शापः परेशप्रेरितेन ह ।  
ज्ञात्वा कुसमयं तत्र मौनमेव हि जीवनम् ॥ ७ ॥  
स्वकर्मणः फलं प्राप्तं कस्यापि न हि दूषणम् ।  
सुप्रसन्नो भव विभो कुर्वनुग्रहमद्य नौ ॥ ८ ॥  
सूत उवाच  
वच आकर्ण्य गणयोरिति भक्त्युक्तमादरात् ।  
प्रत्युवाच मुनिः प्रीत्या पश्चात्तापमवाप्य सः ॥ ९ ॥  
नारद उवाच  
शृणुतं मे महादेवगणौ मान्यतमौ सताम् ।  
वचनं सुखदं मोहनिर्मुक्तं च यथार्थकम् ॥ १० ॥  
पुरा मम मतिभ्रष्टासीच्छिवेच्छावशाद् ध्रुवम् ।  
सर्वथा मोहमापन्नः शप्तवान्वां कुशेमुषिः ॥ ११ ॥  
यदुक्तं तत्तथा भावि तथापि शृणुतां गणौ ।  
शापोद्धारमहं वच्मि क्षमेथामघमद्य मे ॥ १२ ॥  
वीर्यान्मुनिवरस्याप्त्वा राक्षसेशत्वमादिशत् ।  
स्यातां विभवसंयुक्तौ बलिनौ सुप्रतापिनौ ॥ १३ ॥  
सर्वब्रह्माण्डराजानौ शिवभक्तौ जितेन्द्रियौ ।  
शिवापरतनोर्मृत्युं प्राप्य स्वं पदमाप्स्यथः ॥ १४ ॥  
सूत उवाच  
इत्याकर्ण्य मुनेर्वाक्यं नारदस्य महात्मनः ।  
उभौ हरगणौ प्रीतौ स्वं पदं जग्मतुर्मुदा ॥ १५ ॥  
नारदोऽपि परं प्रीतो ध्यायञ्छिवमनन्यधीः ।  
विचचार महीं पश्यञ्छिवतीर्थान्यभीक्ष्णशः ॥ १६ ॥  
काशीं प्राप्याथ काशीं सः सर्वोपरि विराजिताम् ।  
शिवप्रियां शम्भुसुखप्रदां शम्भुस्वरूपिणीम् ॥ १७ ॥  
दृष्ट्वा काशीं कृताऽर्थोभूत्काशीनाथं ददर्श ह ।  
आनर्च परमप्रीत्या परमानन्दसंयुतः ॥ १८ ॥  
स मुदः सेव्यतां काशीं कृतार्थो मुनिसत्तमः ।  
नमन्संवर्णयन्भक्त्या संस्मरन्प्रेम विह्वलः ॥ १९ ॥  
ब्रह्मलोकं जगामाथ शिवस्मरणसन्मतिः ।  
शिवतत्त्वं विशेषेण ज्ञातुमिच्छुः स नारदः ॥ २० ॥  
नत्वा तत्र विधिं भक्त्या स्तुत्वा च विविधैः स्तवैः ।  
पप्रच्छ शिवसत्तत्वं शिवसंयुक्तमानसः ॥ २१ ॥  
नारद उवाच  
ब्रह्मन्ब्रह्मस्वरूपज्ञ पितामह जगत्प्रभो ।  
त्वत्प्रसादान्मया सर्वं विष्णोर्माहात्म्यमुत्तमम् ॥ २२ ॥  
भक्तिमार्गं ज्ञानमार्गं तपोमार्गं सुदुस्तरम् ।  
दानमार्गञ्च तीर्थानां मार्गं च श्रुतवानहम् ॥ २३ ॥  
न ज्ञातं शिवतत्त्वं च पूजाविधिमतः क्रमात् ।  
चरित्रं विविधं तस्य निवेदय मम प्रभो ॥ २४ ॥  
निर्गुणोऽपि शिवस्तात सगुणः शङ्‌करः कथम् ।  
शिवतत्त्वं न जानामि मोहितः शिवमायया ॥ २५ ॥  
सृष्टेः पूर्वं कथं शम्भुःस्वरूपेण प्रतिष्ठितः ।  
सृष्टिमध्ये स हि कथं क्रीडन्संवर्तते प्रभुः ॥ २६ ॥  
तदन्ते च कथं देवःस तिष्ठति महेश्वरः ।  
कथं प्रसन्नतां याति शङ्‌करो लोकशङ्‌करः ॥ २७ ॥  
सन्तुष्टश्च स्वभक्तेभ्यः परेभ्यश्च महेश्वरः ।  
किं फलं यच्छति विधे तत्सर्वं कथयस्व मे ॥ २८ ॥  
सद्यः प्रसन्नो भगवान्भवतीत्यनुसंश्रुतम् ।  
भक्तप्रयासं स महान्न पश्यति दयापरः ॥ २९ ॥  
ब्रह्मा विष्णुर्महेशश्च त्रयो देवाः शिवांशजाः ।  
महेशस्तत्र पूर्णांशः स्वयमेव शिवः परः ॥ ३० ॥  
तस्याविर्भावमाख्याहि चरितानि विशेषतः ।  
उमाविर्भावमाख्याहि तद्विवाहं तथा विभो ॥ ३१ ॥  
तद्‌गार्हस्थ्यं विशेषेण तथा लीलाः परा अपि ।  
एतत्सर्वं तथान्यच्च कथनीयं त्वयाऽनघ ॥ ३२ ॥  
तदुत्पत्तिं विवाहं च शिवायास्तु विशेषतः ।  
प्रब्रूहि मे प्रजानाथ गुहजन्म तथैव च ॥ ३३ ॥  
बहुभ्यश्च श्रुतं पूर्वं न तृप्तोऽस्मि जगत्प्रभो ।  
अतस्त्वां शरणं प्राप्तः कृपां कुरु ममोपरि ॥ ३४ ॥  
इति श्रुत्वा वचस्तस्य नारदस्याङ्‌गजस्य हि ।  
उवाच वचनं तत्र ब्रह्मा लोकपितामहः ॥ ३५ ॥  
इति श्रीशिवमहापुराणे द्वितीयायां रुद्रसंहितायां  
प्रथमखण्डे सृष्ट्युपाख्याने नारदप्रश्नवर्णनोनाम पञ्चमोऽध्यायः ॥ ५  
  
  
श्रीगौरीशंकरार्पणमस्तु  
  
GO TOP
