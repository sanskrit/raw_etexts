PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
षष्ठोऽध्यायः  
  
कुमाराद्भुतचरित्रवर्णनम्  
ब्रह्मोवाच  
अथ तत्र स गाङ्‌गेयो दर्शयामास सूतिकाम् ।  
तामेव शृणु सुप्रीत्या नारद त्वं स्वभक्तिदाम् ॥ १ ॥  
द्विज एको नारदाख्य आजगाम तदैव हि ।  
तत्राध्वरकरः श्रीमान् शरणार्थं गुहस्य वै ॥ २ ॥  
स विप्रः प्राप्य निकटं कार्त्तिकस्य प्रसन्नधीः ।  
स्वाभिप्रायं समाचख्यौ सुप्रणम्य शुभैः स्तवैः ॥ ३ ॥  
विप्र उवाच  
शृणु स्वामिन्वचो मेद्य कष्टं मे विनिवारय ।  
सर्वब्रह्माण्डनाथस्त्वमतस्ते शरणं गतः ॥ ४ ॥  
अजमेधाध्वरं कर्तुमारम्भं कृतवानहम् ।  
सोऽजो गतो गृहान्मे हि त्रोटयित्वा स्वबन्धनम् ॥ ५ ॥  
न जाने स गतः कुत्राऽन्वेषणं तत्कृतं बहु ।  
न प्राप्तोऽतः स बलवान् भङ्‌गो भवति मे क्रतोः ॥ ६ ॥  
त्वयि नाथे सति विभो यज्ञभङ्‌गः कथं भवेत् ।  
विचार्यैवाऽखिलेशान काम पूर्णं कुरुष्व मे ॥ ७ ॥  
त्वां विहाय शरण्यं कं यायां शिवसुत प्रभो ।  
सर्वब्रह्माण्डनाथं हि सर्वामरसुसेवितम् ॥ ८ ॥  
दीनबन्धुर्दयासिन्धुः सुसेव्या भक्तवत्सलः ।  
हरिब्रह्मादिदेवैश्च सुस्तुतः परमेश्वरः ॥ ९ ॥  
पार्वतीनन्दनःस्कन्दः परमेकः परन्तपः ।  
परमात्माऽत्मदः स्वामी सतां च शरणार्थिनाम् ॥ १० ॥  
दीनानाथ महेश शङ्करसुत  
    त्रैलोक्यनाथ प्रभो  
मायाधीश समागतोऽस्मि शरणं  
    मां पाहि विप्रप्रिय ।  
त्वं सर्वप्रभुरानताऽखिलविद-  
    ब्रह्मादिदेवैः स्तुतः  
त्वं मायाकृतिरात्मभक्तसुखदो  
    रक्षापरो मायिकः ॥ ११ ॥  
भक्तप्राणगुणाकरस्त्रिगुणतो  
    भिन्नोसि शम्भुप्रियः  
शम्भुः शम्भुसुतः प्रसन्नसुखदः  
    सच्चित्स्वरूपो महान् ।  
सर्वज्ञस्त्रिपुरघ्नशङ्करसुतः  
    सत्प्रेमवश्यःसदा  
षड्वक्त्रः प्रियसाधुरानतप्रियः  
    सर्वेश्वरः शङ्करः ॥  
साधुद्रोहकरघ्न शङ्करगुरो  
    ब्रह्माण्डनाथो प्रभुः  
सर्वेषाममरादिसेवितपदो  
    मां पाहि सेवाप्रिय ॥ १२ ॥  
वैरिभयङ्‌कर शङ्कर जनशरणस्य  
    वन्दे तव पदपद्मं सुखकरणस्य ।  
विज्ञप्तिं मम कर्णे स्कन्द निधेहि  
    निजभक्तिं जनचेतसि सदा विधेहि ॥ १३ ॥  
करोति किं तस्य बली विपक्षो  
    दक्षोऽपि पक्षोभयापार्श्वगुप्तः ।  
किं तक्षकोप्यामिषभक्षको वा  
    त्वं रक्षको यस्य सदक्षमानः ॥ १४ ॥  
विबुधगुरुरपि त्वां स्तोतुमीशो न हि स्यात्  
    कथय कथमहं स्यां मन्दबुद्धिर्वरार्च्यः ।  
शुचिरशुचिरनार्यो यादृशस्तादृशो वा  
    पदकमल परागं स्कन्द ते प्रार्थयामि ॥ १५ ॥  
हे सर्वेश्वर भक्तवत्सल कृपा-  
    सिन्धो त्वदीयोऽस्म्यहं  
भृत्यःस्वस्य न सेवकस्य गणप-  
    स्यागःशतं सत्प्रभो ।  
भक्तिं क्वापि कृतां मनागपि विभो  
    जानासि भृत्यार्तिहा ॥  
त्वत्तो नास्त्यपरोऽविता न भगवन्  
    मत्तो नरः पामरः । १६ ॥  
कल्याणकर्त्ता कलिकल्मषघ्नः  
    कुबेरबन्धुः करुणार्द्रचित्तः ।  
त्रिषट्कनेत्रो रसवक्त्रशोभी  
    यज्ञं प्रपूर्णं कुरु मे गुह त्वम् ॥ १७ ॥  
रक्षकस्त्वं त्रिलोकस्य शरणागतवत्सलः ।  
यज्ञकर्त्ता यज्ञभर्त्ता हरसे विघ्नकारिणाम् ॥ १८ ॥  
विघ्नवारण साधूनां सर्ग कारण सर्वतः ।  
पूर्णं कुरु ममेशान सुतयज्ञ नमोस्तु ते ॥ १९ ॥  
सर्वत्राता स्कन्द हि त्वं सर्वज्ञाता त्वमेव हि ।  
सर्वेश्वरस्त्वमीशानो निवेशसकलाऽवनः ॥ २० ॥  
सङ्‌गीतज्ञस्त्वमेवासि वेदविज्ञः परः प्रभुः ।  
सर्वस्थाता विधाता त्वं देवदेवः सतां गतिः ॥ २१ ॥  
भवानीनन्दनः शम्भुतनयो वयुनः स्वराट् ।  
ध्याता ध्येयः पितॄणां हि पिता योनिः सदात्मनाम् ॥ २२ ॥  
ब्रह्मोवाच  
इत्याकर्ण्य वचस्तस्य देवसम्राट् शिवात्मजः ।  
स्वगणं वीरबाह्वाख्यं प्रेषयामास तत्कृते ॥ २३ ॥  
तदाज्ञया वीरबाहुस्तदन्वेषणहेतवे ।  
प्रणम्य स्वामिनं भक्त्या महावीरो द्रुतं ययौ ॥ २४ ॥  
अन्वेषणं चकारासौ सर्वब्रह्माण्डगोलके ।  
न प्राप तमजं कुत्र शुश्राव तदुपद्रवम् ॥ २५ ॥  
जगामाऽथ स वैकुण्ठं तत्राऽजं प्रददर्श तम् ।  
उपद्रवं प्रकुर्वन्तं गलयूपं महाबलम् ॥ २६ ॥  
धृत्वा तं शृङ्‌गयो वीरो धर्षयित्वातिवेगतः ।  
आनिनाय स्वामिपुरो विकुर्वन्तं रवं बहु ॥ २७ ॥  
दृष्ट्वा तं कार्तिकःसोऽरमारुरोह स तं प्रभुः ।  
धृतब्रह्माण्डगरिमा महासूतिकरो गुहः ॥ २८ ॥  
मुहूर्तमात्रतःसोऽजो ब्रह्माण्डं सकलं मुने ।  
बभ्राम श्रम एवाशु पुनस्तत्स्थानमागतः ॥ २९ ॥  
तत उत्तीर्य स स्वामी समुवास स्वमासनम् ।  
सोऽजः स्थितस्तु तत्रैव स नारद उवाच तम् ॥ ३० ॥  
नारद उवाच  
नमस्ते देव देवेश देहि मेऽजं कृपानिधे ।  
कुर्यामध्वरमानन्दात्सखायं कुरु मामहो ॥ ३१ ॥  
कार्त्तिक उवाच  
वधयोग्यो न विप्राऽजः स्वगृहं गच्छ नारद ।  
पूर्णोऽस्तु तेऽध्वरः सर्वः प्रसादादेव मे कृतः ॥ ३२ ॥  
ब्रह्मोवाच  
इत्याकर्ण्य द्विजःस्वामी वचनं प्रीतमानसः ।  
जगाम स्वालयं दत्त्वा तस्मा आशिषमुत्तमाम् ॥ ३३ ॥  
इति श्रीशिवमहापुराणे द्वितीयायां रुद्रसंहितायां चतुर्थे  
कुमारखण्डे कुमाराऽद्‌भुतचरितवर्णनं नाम षष्ठोऽध्यायः ॥ ६ ॥  
  
  
श्रीगौरीशङ्करार्पणमस्तु  
  
GO TOP
