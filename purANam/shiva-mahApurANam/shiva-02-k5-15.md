PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
पञ्चदशोऽध्यायः  
  
  
जलन्धरवधोपाख्याने देवजलन्धरयुद्धवर्णनम्  
सनत्कुमार उवाच  
एकदा वारिधिसुतो वृन्दापति रुदारधीः ।  
सभार्यःसंस्थितो वीरोऽसुरैः सर्वैः समन्वितः ॥ १ ॥  
तत्राजगाम सुप्रीतः सुवर्चास्त्वथ भार्गवः ।  
तेजःपुञ्जो मूर्त इव भासयन्सकला दिशः ॥ २ ॥  
तं दृष्ट्वा गुरुमायान्तमसुरास्तेऽखिला द्रुतम् ।  
प्रणेमुः प्रीतमनसःसिन्धुपुत्रोऽपि सादरम् ॥ ३ ॥  
दत्त्वाशीर्वचनं तेभ्यो भार्गवस्तेजसां निधिः ।  
निषसादासने रम्ये सन्तस्थुस्तेऽपि पूर्ववत् ॥ ४ ॥  
अथ सिन्ध्वात्मजो वीरो दृष्ट्वा प्रीत्या निजां सभाम् ।  
जलन्धरः प्रसन्नोऽभूदनष्टवरशासनः ॥ ५ ॥  
तत्स्थितं छिन्नशिरसं दृष्ट्वा राहुं स दैत्यराट् ।  
पप्रच्छ भार्गवं शीघ्रमिदं सागरनन्दनः ॥ ६ ॥  
जलन्धर उवाच  
केनेदं विहितं राहोः शिरच्छेदनकं प्रभो ।  
तद्‌ब्रूहि निखिलं वृत्तं यथावत्तत्त्वतो गुरो ॥ ७ ॥  
सनत्कुमार उवाच  
इत्याकर्ण्य वचस्तस्य सिन्धुपुत्रस्य भार्गवः ।  
स्मृत्वा शिवपदाम्भोजं प्रत्युवाच यथार्थवत् ॥ ८ ॥  
शुक्र उवाच  
जलन्धर महावीर सर्वासुरसहायक ।  
शृणु वृत्तान्तमखिलं यथावत्कथयामि ते ॥ ९ ॥  
पुराभवद्‌बलिर्वीरो विरोचनसुतो बली ।  
हिरण्यकशिपोश्चैव प्रपौत्रो धर्मवित्तमः ॥ १० ॥  
पराजिताः सुरास्तेन रमेशं शरणं ययुः ।  
सवासवाः स्ववृत्तान्तमाचख्युः स्वार्थसाधकाः ॥ ११ ॥  
तदाज्ञयाऽसुरैः सार्द्धं चक्रुःसन्धिमथो सुराः ।  
स्वकार्यसिद्धये तात छलकर्मविचक्षणाः ॥ १२ ॥  
अथामृतार्थे सिन्धोश्च मन्थनं चक्रुरादरात् ।  
विष्णोः सहायिनस्ते हि सुराः सर्वेऽसुरैः सह ॥ १३ ॥  
ततो रत्नोपहरणमकार्षुर्दैत्यशत्रवः ।  
जगृहुर्यत्नतो देवाः पपुरप्यमृतं छलात् ॥ १४ ॥  
ततः पराभवं चक्रुरसुराणां सहायतः ।  
विष्णोः सुराः सशक्रास्तेऽमृतापानाद्‌बलान्विताः ॥ १५ ॥  
शिरश्छेदं चकारासौ पिबतश्चामृतं हरिः ।  
राहोर्देवसभां हि पक्षपाती हरेः सदा ॥ १६ ॥  
सनत्कुमार उवाच  
एवं कविस्तस्य शिरश्छेदं राहोः शशंस च ।  
अमृतार्थे समुद्रस्य मन्थनं देवकारितम् ॥ १७ ॥  
रत्नोपहरणं चैव दैत्यानां च पराभवम् ।  
देवैरमृतपानं च कृतं सर्वं च विस्तरात् ॥ १८ ॥  
तदाकर्ण्य महावीरोम्बुधिबालः प्रतापवान् ।  
चुक्रोध क्रोधरक्ताक्षःस्वपितुर्मन्थनं तदा ॥ १९ ॥  
अथ दूतं समाहूय घस्मराभिधमुत्तमम् ।  
सर्वं शशंस चरितं यदाह गुरुरात्मवान् ॥ २० ॥  
अथ तं प्रेषयामास स्वदूतं शक्रसन्निधौ ।  
सम्मान्य बहुशः प्रीत्याऽभयं दत्त्वा विशारदम् ॥ २१ ॥  
दूतस्त्रिविष्टपं तस्य जगामारमलं सुधीः ।  
घस्मरोंऽबुधिबालस्य सर्वदेवसमन्वितम् ॥ २२ ॥  
तत्र गत्वा स दूतस्तु सुधर्मां प्राप्य सत्वरम् ।  
गर्वादखर्वमौलिर्हि देवेन्द्रं वाक्यमब्रवीत् ॥ २३ ॥  
घस्मर उवाच  
जलन्धरोऽब्धितनयः सर्वदैत्यजनेश्वरः ।  
सुप्रतापी महावीरः स्वयं कविसहायवान् ॥ २४ ॥  
दूतोऽहं तस्य वीरस्य घस्मराख्यो न घस्मरः ।  
प्रेषितस्तेन वीरेण त्वत्सकाशमिहागतः ॥ २५ ॥  
अव्याहताज्ञः सर्वत्र जलन्धर उदग्रधीः ।  
निर्जिताखिलदैत्यारिः स यदाह शृणुष्व तत् ॥ २६ ॥  
जलन्धर उवाच  
कस्मात्त्वया मम पिता मथितः सागरोऽद्रिणा ।  
नीतानि सर्वरत्नानि पितुर्मे देवताधम ॥ २७ ॥  
उचितं न कृतं तेऽद्य तानि शीघ्रं प्रयच्छ मे ।  
ममायाहि विचार्येत्थं शरणं दैवतैः सह ॥ २८ ॥  
अन्यथा ते भयं भूरि भविष्यति सुराधम ।  
राज्यविध्वंसनं चैव सत्यमेतद्‌ब्रवीम्यहम् ॥ २९ ॥  
सनत्कुमार उवाच  
इति दूतवचः श्रुत्वा विस्मितस्त्रिदशाधिपः ।  
उवाच तं स्मरन्निन्द्रो भयरोषसमन्वितः ॥ ३० ॥  
अद्रयो मद्‌भयात् त्रस्ताः स्वकुक्षिस्था यतः कृताः ।  
अन्येऽपि मद् द्विषस्तेन रक्षिता दितिजाः पुरा ॥ ३१ ॥  
तस्मात्तद्रत्नजातं तु मया सर्वं हृतं किल ।  
न तिष्ठति मम द्रोही सुखं सत्यं ब्रवीम्यहम् ॥ ३२ ॥  
शङ्‌खोऽप्येवं पुरा दैत्यो मां द्विषन्सागरात्मजः ।  
अभवन्मूढचित्तस्तु साधुसङ्‌गात्समुज्झित ॥ ३३ ॥  
ममानुजेन हरिणा निहत स हि पापधीः ।  
हिंसकः साधुसङ्घस्य पापिष्ठःसागरोदरे ॥ ३४ ॥  
तद्‌ गच्छ दूत शीघ्रं त्वं कथयस्वास्य तत्त्वतः ।  
अब्धिपुत्रस्य सर्वं हि सिन्धोर्मन्थनकारणम् ॥ ३५ ॥  
सनत्कुमार उवाच  
इत्थं विसर्जितो दूतो घस्मराख्यः सुबुद्धिमान् ।  
तदेन्द्रेणागमत्तूर्णं यत्र वीरो जलन्धरः ॥ ३६ ॥  
तदिदं वचनं दैत्यराजो हि तेन धीमता ।  
कथितो निखिलं शक्रप्रोक्तं दूतेन वै तदा ॥ ३७ ॥  
तन्निशम्य ततो दैत्यो रोषात्प्रस्फुरिताधरः ।  
उद्योगमकरोत्तूर्णं सर्वदेवजिगीषया ॥ ३८ ॥  
तदोद्योगेऽसुरेन्द्रस्य दिग्भ्यः पातालतस्तथा ।  
दितिजाः प्रत्यपद्यन्त कोटिशः कोटिशस्तथा ॥ ३९ ॥  
अथ शुम्भनिशुम्भाद्यैर्बलाधिपतिकोटिभिः ।  
निर्जगाम महावीरः सिन्धुपुत्रः प्रतापवान् ॥ ४० ॥  
प्राप त्रिविष्टपं सद्यः सर्वसैन्यसमावृतः ।  
दध्मौ शङ्‌खं जलधिजो नेदुर्वीराश्च सर्वतः ॥ ४१ ॥  
गत्वा त्रिविष्टपं दैत्यो नन्दनाधिष्ठितोऽभवत् ।  
सर्व सैन्यं समावृत्य कुर्वाणः सिंहवद्रवम् ॥ ४२ ॥  
पुरमावृत्य तिष्ठत्तद् दृष्ट्वा सैन्यबलं महत् ।  
निर्ययुस्त्वमरावत्या देवा युद्धाय दंशिताः ॥ ४३ ॥  
ततःसमभवद्युद्धं देवदानवसेनयोः ।  
मुसलैः परिघैर्बाणैर्गदापरशुशक्तिभिः ॥ ४४ ॥  
तेऽन्योन्यं समधावेतां जघ्नतुश्च परस्परम् ।  
क्षणेनाभवतां सेने रुधिरौघपरिप्लुते ॥ ४५ ॥  
पतितैः पात्यमानैश्च गजाश्वरथपत्तिभिः ।  
व्यराजत रणे भूमिः सन्ध्याभ्रपटलैरिव ॥ ४६ ॥  
तत्र युद्धे मृतान्दैत्यान्भार्गवस्तानजीवयत् ।  
विद्ययामृतजीविन्या मन्त्रितैस्तोयबिन्दुभिः ॥ ४७ ॥  
देवानपि तथा युद्धे तत्राजीवयदङ्‌गिराः ।  
दिव्यौषधैः समानीय द्रोणाद्रेः स पुनःपुनः ॥ ४८ ॥  
दृष्टवान्स तथा युद्धे पुनरेव समुत्थितान् ।  
जलन्धरः क्रोधवशो भार्गवं वाक्यमब्रवीत् ॥ ४९ ॥  
जलन्धर उवाच  
मया देवा हता युद्धे उत्तिष्ठन्ति कथं पुनः ।  
ततः सञ्जीविनी विद्या नैवान्यत्रेति वै श्रुता ॥ ५० ॥  
सनत्कुमार उवाच  
इत्याकर्ण्य वचस्तस्य सिन्धुपुत्रस्य भार्गवः ।  
प्रत्युवाच प्रसन्नात्मा गुरुः शुक्रो जलन्धरम् ॥ ५१ ॥  
शुक्र उवाच  
दिव्यौषधीःसमानीय द्रोणाद्रेरङ्‌गिराः सुरान् ।  
जीवयत्येष वै तात सत्यं जानीहि मे वचः ॥ ५२ ॥  
जयमिच्छसि चेत्तात शृणु मे वचनं शुभम् ।  
ततः सोऽरं भुजाभ्यां त्वं द्रोणमब्धावुपाहर ॥ ५३ ॥  
सनत्कुमार उवाच  
इत्युक्तः स तु दैत्येन्द्रो गुरुणा भार्गवेण ह ।  
द्रुतं जगाम यत्रासावास्ते चैवाद्रिराट् च सः ॥ ५४ ॥  
भुजाभ्यां तरसा दैत्यो नीत्वा द्रोणं च तं तदा ।  
प्राक्षिपत्सागरे तूर्णं चित्रं न हरतेजसि ॥ ५५ ॥  
पुनरायान्महावीरः सिन्धुपुत्रो महाहवम् ।  
जघानास्त्रैश्च विविधैः सुरान्कृत्वा बलं महत् ॥ ५६ ॥  
अथ देवान्हतान्दृष्ट्वा द्रोणाद्रिमगमद्‌ गुरुः ।  
तावत्तत्र गिरीद्रं तं न ददर्श सुरार्चितः ॥ ५७ ॥  
ज्ञात्वा दैत्यहृतं द्रोणं धिषणो भयविह्वलः ।  
आगत्य देवान्प्रोवाच जीवो व्याकुलमानसः ॥ ५८ ॥  
गुरुरुवाच  
पलायध्वं सुराःसर्वे द्रोणो नास्ति गिरिर्महान् ।  
ध्रुवं ध्वस्तश्च दैत्येन पाथोधितनयेन हि ॥ ५९ ॥  
जलन्धरो महादैत्यो नायं जेतुं क्षमो यतः ।  
रुद्रांशसम्भवो ह्येष सर्वामरविमर्दनः ॥ ६० ॥  
मया ज्ञातः प्रभावोऽस्य यथोत्पन्नः स्वयं सुराः ।  
शिवापमानकृच्छक्रचेष्टितं स्मरताखिलम् ॥ ६१ ॥  
सनत्कुमार उवाच  
श्रुत्वा तद्वचनं देवाःसुराचार्यप्रकीर्तितम् ।  
जयाशां त्यक्तवन्तस्ते भयविह्वलितास्तथा ॥ ६२ ॥  
दैत्यराजेन तेनाति हन्यमानाःसमन्ततः ।  
धैर्यं त्यक्त्वाऽपलायन्त दिशो दश सवासवाः ॥ ६३ ॥  
देवान्विद्रावितान्दृष्ट्वा दैत्यः सागरनन्दनः ।  
शङ्‌खभेरीजयरवैः प्रविवेशामरावतीम् ॥ ६४ ॥  
प्रविष्टे नगरीं दैत्ये देवाः शक्रपुरोगमाः ।  
सुवर्णाद्रिगुहां प्राप्ता न्यवसन्दैत्यतापिताः ॥ ६५ ॥  
तदैव सर्वेष्वसुरोऽधिकारे-  
    ष्विन्द्रादिकानां विनिवेश्य सम्यक् ।  
शुम्भादिकान्दैत्यवरान् पृथक्पृथक्  
    स्वयं सुवर्णादिगुहां व्यगान्मुने ॥ ६६ ॥  
इति श्रीशिवमहापुराणे द्वितीयायां रुद्रसंहितायां  
पञ्चमे युद्धखण्डेजलन्धरवधोपाख्याने देवजलन्धर-  
युद्धवर्णनं नाम पञ्चदशोऽध्यायः ॥ १५ ॥  
  
  
श्रीगौरीशङ्करार्पणमस्तु  
  
GO TOP
