PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
पञ्चमोऽध्यायः  
  
त्रिपुरमोहनम्  
व्यास उवाच  
दैत्यराजे दीक्षिते च मायिना तेन मोहिते ।  
किमुवाच तदा मायी किं चकार स दैत्यपः ॥ १ ॥  
सनत्कुमार उवाच  
दीक्षां दत्त्वा यतिस्तस्मा अरिहन्नारदादिभिः ।  
शिष्यैःसेवितपादाब्जो दैत्यराजानमब्रवीत् ॥ २ ॥  
अरिहन्नुवाच  
शृणु दैत्यपते वाक्यं मम सञ्ज्ञानगर्भितम् ।  
वेदान्तसारसर्वस्वं रहस्यं परमोत्तमम् ॥ ३ ॥  
अनादिसिद्धःसंसारः कर्तृकर्मविवर्जितः ।  
स्वयं प्रादुर्भवत्येव स्वयमेव विलीयते ॥ ४ ॥  
ब्रह्मादिस्तम्बपर्यन्तं यावद्देहनिबन्धनम् ।  
आत्मैवैकेश्वरस्तत्र न द्वितीयस्तदीशिता ॥ ५ ॥  
यद्‌ ब्रह्मविष्णुरुद्राख्यास्तदाख्या देहिनामिमाः ।  
आख्यायथास्मदादीनामरिहन्नादिरुच्यते ॥ ६ ॥  
देहो यथास्मदादीनां स्वकालेन विलीयते ।  
ब्रह्मादिमशकान्तानां स्वकालाल्लीयते तथा ॥ ७ ॥  
विचार्यमाणे देहेऽस्मिन्न किञ्चिदधिकं क्वचित् ।  
आहारो मैथुनं निद्रा भयं सर्वत्र यत्समम् ॥ ८ ॥  
निराहारपरीमाणं प्राप्य सर्वो हि देहभृत् ।  
सदृशीमेव सन्तृप्तिं प्राप्नुयान्नाधिकेतराम् ॥ ९ ॥  
यथा वितृषिताः स्याम पीत्वा पेयं मुदा वयम् ।  
तृषितास्तु तथान्येऽपि न विशेषोऽल्पकोधिकः ॥ १ ० ॥  
सन्तु नार्यः सहस्राणि रूपलावण्यभूमयः ।  
परं निधुवने काले ह्यैकेवेहोपयुज्यते ॥ ११ ॥  
अश्वाः पराः शताःसन्तु सन्त्वेनेकेऽप्यनेकधा ।  
अधिरोहे तथाप्येको न द्वितीयस्तथात्मनः ॥ १२ ॥  
पर्यङ्‌कशायिनां स्वापे सुखं यदुपजायते ।  
तदेव सौख्यं निद्राभिर्भूतभूशायिनामपि ॥ १३ ॥  
यथैव मरणाद्‌भीतिरस्मदादिवपुष्मताम् ।  
ब्रह्मादिकीटकान्तानां तथा मरणतो भयम् ॥ १४ ॥  
सर्वे तनुभृतस्तुल्या यदि बुद्ध्या विचार्य्यते ।  
इदं निश्चित्य केनापि नो हिंस्यः कोऽपि कुत्रचित् ॥ १५ ॥  
धर्मो जीवदयातुल्यो न क्वापि जगतीतले ।  
तस्मात्सर्वप्रयत्नेन कार्या जीवदया नृभिः ॥ १६ ॥  
एकस्मिन् रक्षिते जीवे त्रैलोक्यं रक्षितं भवेत् ।  
घातिते घातितं तद्वत्तस्माद्‌रक्षेन्न घातयेत् ॥ १७ ॥  
अहिंसा परमो धर्मः पापमात्मप्रपीडनम् ।  
अपराधीनता मुक्तिः स्वर्गोऽभिलषिताशनम् ॥ १८ ॥  
पूर्वसूरिभिरित्युक्तं सत्प्रमाणतया ध्रुवम् ।  
तस्मान्न हिंसा कर्त्तव्यो नरैर्नरकभीरुभिः ॥ १९ ॥  
न हिंसासदृशं पापं त्रैलोक्ये सचराचरे ।  
हिंसको नरकं गच्छेत्स्वर्गं गच्छेदहिंसकः ॥ २० ॥  
सन्ति दानान्यनेकानि किं तैस्तुच्छफलप्रदैः ।  
अभीतिसदृशं दानं परमेकमपीह न ॥ २१ ॥  
इह चत्वारि दानानि प्रोक्तानि परमर्षिभिः ।  
विचार्य नानाशास्त्राणि शर्मणेऽत्र परत्र च ॥ २२ ॥  
भीतेभ्यश्चाभयं देयं व्याधितेभ्यस्तथोषधम् ।  
देया विद्यार्थिनां विद्या देयमन्नं क्षुधातुरे ॥ २३ ॥  
यानि यानीह दानानि बहु मुन्युदितानि च ।  
जीवाभयप्रदानस्य कलां नार्हन्ति षोडशीम् ॥ २४ ॥  
अविचिन्त्य प्रभावं हि मणिमन्त्रौषधं बलम् ।  
तदभ्यस्यं प्रयत्नेन नामार्थोपार्जनाय वै ॥ २९ ॥  
अर्थानुपार्ज्य बहुशो द्वादशायतनानि वै ।  
परितः परिपूज्यानि किमन्यैरिह पूजितैः ॥ २६ ॥  
पञ्चकर्मेन्द्रियग्रामाः पञ्च बुद्धीन्द्रियाणि च ।  
मनो बुद्धिरिह प्रोक्तं द्वादशायतनं शुभम् ॥ २७ ॥  
इहैव स्वर्गनरकौ प्राणिनां नान्यतः क्वचित् ।  
सुखं स्वर्गः समाख्याता दुःखं नरकमेव हि ॥ २८ ॥  
सुखेषु भुज्यमानेषु यत्स्याद्देहविसर्जनम् ।  
अयमेव परो मोक्षो विज्ञेयस्तत्त्वचिन्तकैः ॥ २९ ॥  
वासनासहिते क्लेशसमुच्छेदे सति ध्रुवम् ।  
अज्ञानो परमो मोक्षो विज्ञेयस्तत्त्वचिन्तकैः ॥ ३० ॥  
प्रामाणिकी श्रुतिरियं प्रोच्यते वेदवादिभिः ।  
न हिंस्यात्सर्वभूतानि नान्या हिंसाप्रवर्तिका ॥ ३१ ॥  
अग्निष्टोमीयमिति या भ्रामिका साऽसतामिह ।  
न सा प्रमाणं ज्ञातॄणां पश्वालम्भनकारिका ॥ ३२ ॥  
वृक्षांश्छित्वा पशून् हत्वा कृत्वा रुधिरकर्दमम् ।  
दग्ध्वा वह्नौ तिलाज्यादि चित्रं स्वर्गोऽभिलष्यते ॥ ३३ ॥  
इत्येवं स्वमतं प्रोच्य यतिस्त्रिपुरनायकम् ।  
श्रावयित्वाखिलान् पौरानुवाच पुनरादरात् ॥ ३४ ॥  
दृष्टार्थप्रत्ययकरान्देहसौख्यैकसाधकान् ।  
बौद्धागम विनिर्दिष्टान्धर्मान्वेदपरांस्ततः ॥ ३५ ॥  
आनन्दं ब्रह्मणो रूपं श्रुत्यैवं यन्निगद्यते ।  
तत्तथैव ह मन्तव्यं मिथ्या नानात्वकल्पना ॥ ३६ ॥  
यावत्स्वस्थमिदं वर्ष्म यावन्नेन्द्रियविक्लवः ।  
यावज्जरा च दूरेऽस्ति तावत्सौख्यं प्रसाधयेत् ॥ ३७ ॥  
अस्वास्थ्येन्द्रियवैकल्ये वार्द्धके तु कुतः सुखम् ।  
शरीरमपि दातव्यमर्थिभ्योऽतःसुखेप्सुभिः ॥ ३८ ॥  
याचमानमनोवृत्तिप्रीणने यस्य नो जनिः ।  
तेन भूर्भारवत्येषा समुद्रागद्रुमैर्न हि ॥ ३९ ॥  
सत्वरं गत्वरो देहः सञ्चयाः सपरिक्षयाः ।  
इति विज्ञाय विज्ञाता देहसौख्यं प्रसाधयेत् ॥ ४० ॥  
श्ववायसकृमीणां च प्रातर्भोज्यमिदं वपुः ।  
भस्मान्तं तच्छरीरं च वेदे सत्यं प्रपठ्यते ॥ ४१ ॥  
मुधा जातिविकल्पोऽयं लोकेषु परिकल्प्यते ।  
मानुष्ये सति सामान्ये कोऽधर्मः कोऽथ चोत्तमः ॥ ४२ ॥  
ब्रह्मादिसृष्टिरेषेति प्रोच्यते वृद्धपूरुषैः ।  
तस्य जातौ सुतौ दक्षमरीची चेति विश्रुतौ ॥ ४३ ॥  
मारीचेन कश्यपेन दक्षकन्याःसुलोचनाः ।  
धर्मेण किल मार्गेण परिणीतास्त्रयोदश ॥ ४४ ॥  
अपीदानीन्तनैर्मर्त्यैरल्पबुद्धिपराक्रमैः ।  
अपि गम्यस्त्वगम्योऽयं विचारः क्रियते मुधा ॥ ४५ ॥  
मुखबाहूरुसञ्जातं चातुर्वर्ण्यं सहोदितम् ।  
कल्पनेयं कृता पूर्वैर्न घटेत विचारतः ॥ ४६ ॥  
एकस्यां च तनौ जाता एकस्माद्यदि वा क्वचित् ।  
चत्वारस्तनयास्तत्किं भिन्नवर्णत्वमाप्नुयुः ॥ ४७ ॥  
वर्णावर्णविभागोऽयं तस्मान्न प्रतिभासते ।  
अतो भेदो न मन्तव्यो मानुष्ये केनचित्‌क्वचित् ॥ ४८ ॥  
सनत्कुमार उवाच  
इत्थमाभाष्य दैत्येशं पौरांश्च स यतिर्मुने ।  
सशिष्यो वेदधर्माश्च नाशयामास चादरात् ॥ ४९ ॥  
स्त्रीधर्मं खण्डयामास पातिव्रत्यपरं महत् ।  
जितेन्द्रियत्वं सर्वेषां पुरुषाणां तथैव सः ॥ ५० ॥  
देवधर्मान्विशेषेण श्राद्धधर्मांस्तथैव च ।  
मखधर्मान्व्रतादींश्च तीर्थश्राद्धं विशेषतः ॥ ५१ ॥  
शिवपूजां विशेषेण लिङ्‌गाराधनपूर्विकाम् ।  
विष्णुसूर्यगणेशादिपूजनं विधिपूर्वकम् ॥ ५२ ॥  
स्नानदानादिकं सर्वं पर्वकाले विशेषतः ।  
खण्डयामास स यतिर्मायी मायाविनां वरः ॥ ५३ ॥  
किं बहूक्तेन विप्रेन्द्र त्रिपुरे तेन मायिना ।  
वेदधर्माश्च ये केचित्ते सर्वे दूरतः कृताः ॥ ५४ ॥  
पतिधर्माश्रयाः सर्वा मोहितास्त्रिपुराङ्‌गनाः ।  
भर्तृशुश्रूषणवतीं विजहुर्मतिमुत्तमाम् ॥ ५५ ॥  
अभ्यस्याकर्षणीं विद्यां वशीकृत्यमयीमपि ।  
पुरुषाः सफलीचक्रुः परदारेषु मोहिताः ॥ ५६ ॥  
अन्तःपुरचरा नार्यस्तथा राजकुमारकाः ।  
पौराः पुराङ्‌गनाश्चापि सर्वे तैश्च विमोहिताः ॥ ५७ ॥  
एवं पौरेषु सर्वेषु निजधर्मेषु सर्वथा ।  
पराङ्मुखेषु जातेषु प्रोल्ललास वृषेतरः ॥ ५८ ॥  
माया च देवदेवस्य विष्णोस्तस्याज्ञया प्रभो ।  
अलक्ष्मीश्च स्वयं तस्य नियोगात्‌त्रिपुरं गता ॥ ५९ ॥  
या लक्ष्मीस्तपसा तेषां लब्धा देवेश्वराद्‌वरात् ।  
बहिर्गता परित्यज्य नियोगाद्‌ब्रह्मणः प्रभोः ॥ ६० ॥  
बुद्धिमोहं तथाभूतं विष्णोर्मायाविनिर्मितम् ।  
तेषां दत्त्वा क्षणादेव कृतार्थोऽभूत्स नारदः ॥ ६१ ॥  
नारदोपि तथारूपो यथा मायी तथैव सः ।  
तथापि विकृतो नाभूतपारमेशादनुग्रहात् ॥ ६२ ॥  
आसीत्कुण्ठितसामर्थ्यो दैत्यराजोऽपि भो मुने ।  
भ्रातृभ्यां सहितस्तत्र मयेन च शिवेच्छया ॥ ६३ ॥  
इति श्रीशिवमहापुराणे द्वितीयायां रुद्रसंहितायां  
पञ्चमे युद्धखण्डे त्रिपुरमोहनं नाम पञ्चमोऽध्यायः ॥ ५ ॥  
  
  
श्रीगौरीशङ्करार्पणमस्तु  
  
GO TOP
