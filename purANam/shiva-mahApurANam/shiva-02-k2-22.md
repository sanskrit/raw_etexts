PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
द्वाविंशोऽध्यायः ॥  
  
शिवाशिवविहारवर्णनम्  
ब्रह्मोवाच  
कदाचिदथ दक्षस्य तनया जलदागमे ।  
कैलासक्ष्माभृतः प्राह प्रस्थस्थं वृषभध्वजम् ॥ १ ॥  
सत्युवाच  
देव देव महादेव शम्भो मत्प्राणवल्लभ ।  
शृणु मे वचनं नाथ श्रुत्वा तत्कुरु मानद ॥ २ ॥  
घनागमोऽयं सम्प्राप्तः कालः परमदुःसहः ।  
अनेकवर्णमेघौघः सङ्‌गीताम्बरदिक्चयाः ॥ ३ ॥  
विवान्ति वाता हृदयं हारयन्तीत वेगिनः ।  
कदम्बरजसा धौताः पाथोबिन्दुविकर्षणाः ॥ ४ ॥  
मेघानां गर्जितैरुच्चैर्धारासारं विमुञ्चताम् ।  
विद्युत्पताकिनां तीव्रैः क्षुब्धं स्यात्कस्य नो मनः ॥ ५ ॥  
न सूर्यो दृश्यते नापि मेघच्छन्नो निशापतिः ।  
दिवापि रात्रिवद्‌भाति विरहिव्यसनाकरः ॥ ६ ॥  
मेघा नैकत्र तिष्ठन्तो ध्वनन्त पवनेरिताः ।  
पतन्त इव लोकानां दृश्यन्ते मूर्ध्नि शङ्‌कर ॥ ७ ॥  
वाताहता महावृक्षा नर्तन्त इव चाम्बरे ।  
दृश्यन्ते हर भीरूणां त्रासदाः कामुकेप्सिता ॥ ८ ॥  
स्निग्धनीलाञ्जनस्याशु सदिवौघस्य पृष्ठतः ।  
बलाकराजी वात्युच्चैर्यमुनापृष्ठफेनवत् ॥ ९ ॥  
क्षपायामीश वलयो दृश्यन्ते करभाश्रिताः ।  
अम्बुधाविव सन्दीप्तपावको वडवामुखः ॥ १० ॥  
प्रारोहन्तीह सस्यानि मन्दरे प्राङ्‌गणेष्वपि ।  
किमन्यत्र विरूपाक्ष सस्योद्‌भूतिः वदाम्यहम् ॥ ११ ॥  
श्यामलै राजतै रक्तैर्विशदोऽयं हिमाचलः ।  
मन्दराश्रयमेघौघः पत्रैर्दुग्धाम्बुधिर्यथा ॥ १२ ॥  
असमश्रीश्च कुटिलं भेजे यस्याथ किंशुकान् ।  
उच्चावचान् कलौ लक्ष्मीर्गन्ता सन्त्यज्य सज्जनान् ॥ १३ ॥  
मन्दराचलमेघानां शब्देन हृषिता मुहुः ।  
केकायन्ते प्रतिवनं सततं पृष्ठसूचकम् ॥ १४ ॥  
मेघोत्सुकानां मधुरश्चातकानां मनोहरः ।  
धारासारशरैस्तापं पेतुः प्रतिपथोद्‌गतम् ॥ १५ ॥  
मेघानां पश्य मद्देहे दुर्नयं करकोत्करैः ।  
ये छादयन्त्यनुगते मयूरांश्चातकांस्तथा ॥ १६ ॥  
शिखिसारङ्‌गयोर्दृष्ट्वा मित्रादपि पराभवम् ।  
हर्षं गच्छन्ति गिरिशं विदूरमपि मानसम् ॥ १७ ॥  
एतस्मिन्विषमे काले नीलं काकाश्चकोरकाः ।  
कुर्वन्ति त्वां विना गेहान् कथं शान्तिमवाप्स्यसि ॥ १८ ॥  
महतीवाद्य नो भीतिर्मा मेघोत्था पिनाकधृक् ।  
यतस्व यस्माद्वासाय माचिरं वचनान्मम ॥ १९ ॥  
कैलासे वा हिमाद्रौ वा महाकाश्यामथ क्षितौ ।  
तत्रोपयोग्यं संवासं कुरु त्वं वृषभध्वज ॥ २० ॥  
ब्रह्मोवाच  
एवमुक्तस्तया शम्भुर्दाक्षायण्या तथाऽसकृत् ।  
सञ्जहास च शीर्षस्थचन्द्ररश्मिस्मितालयम् ॥ २१ ॥  
अथोवाच सतीं देवीं स्मिताभिन्नौष्ठसम्पुटः ।  
महात्मा सर्वतत्त्वज्ञस्तोषयन्परमेश्वरः ॥ २२ ॥  
ईश्वरः उवाच  
यत्र प्रीत्यै मया कार्यो वासस्तव मनोहरे ।  
मेघास्तत्र न गन्तारः कदाचिदपि मत्प्रिये ॥ २३ ॥  
मेघा नितम्बपर्यन्तं सञ्चरन्ति महीभृतः ।  
सदा प्रालेयसानोस्तु वर्षास्वपि मनोहरे ॥ २४ ॥  
कैलासस्य तथा देवि पादगाः प्रायशो घनाः ।  
सञ्चरन्ति न गच्छन्ति तत ऊर्ध्वं कदाचन ॥ २५ ॥  
सुमेरोर्वा गिरेरूर्ध्वं न गच्छन्ति बलाहकाः ।  
जम्बूमूलं समासाद्य पुष्करावर्तकादयः ॥ २६ ॥  
इत्युक्तेषु गिरीन्द्रेषु यस्योपरि भवेद्धि ते ।  
मनोरुचिर्निवासाय तमाचक्ष्व द्रुतं हि मे ॥ २७ ॥  
स्वेच्छाविहारैस्तव कौतुकानि  
     सुवर्णपक्षानिलवृन्दवृन्दैः ।  
शब्दोत्तरङ्‌गैर्मधुरस्वनैस्तै-  
     र्मुदोपगेयानि गिरौ हिमोत्थे ॥ २८ ॥  
सिद्धाङ्‌गनास्ते रचितासना भुवं  
     काङ्क्षन्ति चैवोपहृतं सकौतुकम् ।  
स्वेच्छाविहारे मणिकुट्टिमे गिरौ  
     कुर्वन्ति चेष्यन्ति फलादिदानकैः ॥ २९ ॥  
फणीन्द्रकन्या गिरिकन्यकाश्च  
     या नागकन्याश्च तुरङ्‌गमुख्याः ।  
सर्वास्तु तास्ते सततं सहायतां  
     समाचरिष्यन्त्यनुमोदविभ्रमैः ॥ ३० ॥  
रूपं तदेवमतुलं वदनं सुचारु  
     दृष्ट्वाङ्‌गना निजवपुर्निजकान्तिसह्यम् ।  
हेला निजे वपुषि रूपगणेषु नित्यं  
     कर्तार इत्यनिमिषेक्षणचारुरूपाः ॥ ३१ ॥  
या मेनका पर्वतराजजाया  
     रूपैर्गुणैः ख्यातवती त्रिलोके ।  
सा चापि ते तत्र मनोनुमोदं  
     नित्यं करिष्यत्यनुनाथनाद्यैः ॥ ३२ ॥  
पुरस्थवर्गैर्गिरिराजवन्द्यैः  
     प्रीतिं विचिन्वद्‌भिरुदाररूपा ।  
शिक्षा सदा ते खलु शोचितापि  
     कार्याऽन्वहं प्रीतियुता गुणाद्यैः ॥ ३३ ॥  
विचित्रैः कोकिलालापामोदैः कुञ्जगणावृतम् ।  
सदा वसन्तप्रभवं गन्तुमिच्छसि किं प्रिये ॥ ३४ ॥  
नानाबहुजलापूर्णसरः शीतसमावृतम् ।  
पद्मिनीशतशोयुक्तमचलेन्द्रं हिमालयम् ॥ ३५ ॥  
सर्वकामप्रदैर्वृक्षैः शाद्वलैः कल्पसञ्ज्ञकैः ।  
सक्षणं पश्य कुसुमान्यथाश्वकरिगोव्रजम् ॥ ३६ ॥  
प्रशान्तश्वापदगणं मुनिभिर्यतिभिर्वृतम् ।  
देवालयं महामाये नानामृगगणैर्युतम् ॥ ३७ ॥  
स्फाटिकैः स्वर्णवप्राद्यै राजतैश्च विराजितम् ।  
मानसादिसरोरङ्‌गैरभितः परिशोभितम् ॥ ३८ ॥  
हिरण्मयै रत्ननालैः पङ्‌कजैर्मुकुलैर्वृतम् ।  
शिशुमारैस्तथासङ्‌ख्यैः कच्छपैर्मकरैः करैः ॥ ३९ ॥  
निषेवितं मञ्जुलैश्च तथा नीलोत्पलादिभिः ।  
देवेशि तस्मान्मुक्तैश्च सर्वगन्धैश्च कुङ्‌कुमैः ॥ ४० ॥  
लसद्‌गन्धजलैः शुभ्रैरापूर्णैः स्वच्छकान्तिभिः ।  
शाद्वलैस्तरुणैस्तुङ्‌गैस्तीरस्थैरुपशोभितम् ॥ ४१ ॥  
नृत्यद्‌भिरिव शाखोटैर्वर्जयन्तं स्वसम्भवम् ।  
कामदेवैः सारसैश्च मत्तचक्राङ्‌गशोभितैः ॥ ४२ ॥  
मधुराराविभिर्मोदकारिभिर्भ्रमरादिभिः ।  
शब्दायमानं च मुदा कामोद्दीपनकारकम् ॥ ४३ ॥  
वासवस्य कुबेरस्य यमस्य वरुणस्य च ।  
अग्नेः कोणपराजस्य मारुतस्य परस्य च ॥ ४४ ॥  
पुरीभिः शोभिशिखरं मेरोरुच्चैः सुरालयम् ।  
रम्भाशचीमेनकादिरम्भोरुगणसेवितम् ॥ ४५ ॥  
किं त्वमिच्छसि सर्वेषां पर्वतानां हि भूभृताम् ।  
सारभूते महारम्ये संविहर्तुं महागिरौ ॥ ४६ ॥  
तत्र देवी सखियुता साप्सरोगणमण्डिता ।  
नित्यं करिष्यति शची तव योग्यां सहायताम् ॥ ४७ ॥  
अथवा मम कैलासे पर्वतेन्द्रे सदाश्रये ।  
स्थानमिच्छसि वित्तेशपुरीपरिविराजिते ॥ ४८ ॥  
गङ्‌गाजलौघप्रयते पूर्णचन्द्रसमप्रभे ।  
दरीषु सानुषु सदा ब्रह्मकन्याभ्युदीरिते ॥ ४९ ॥  
नानामृगगणैर्युक्ते पद्माकरशतावृते ।  
सर्वैर्गुणैश्च सद्वस्तु सुमेरोरपि सुन्दरि ॥ ५० ॥  
स्थानेष्वेतेषु यत्रापि तवान्तःकरणे स्पृहा ।  
तं द्रुतं मे समाचक्ष्व वासकर्तास्मि तत्र ते ॥ ५१ ॥  
ब्रह्मोवाच  
इतीरिते शङ्‌करेण तदा दाक्षायणी शनैः ।  
इदमाह महादेवं लक्षणं स्वप्रकाशनम् ॥ ५२ ॥  
सत्युवाच  
हिमाद्रावेव वसतुमहमिच्छे त्वया सह ।  
न चिरात्कुरु संवासं तस्मिन्नेव महागिरौ ॥ ५३ ॥  
ब्रह्मोवाच  
अथ तद्वाक्यमाकर्ण्य हरः परममोहितः ।  
हिमाद्रिशिखरं तुङ्‌गं दाक्षायण्या समं ययौ ॥ ५४ ॥  
सिद्धाङ्‌गनागणयुतमगम्यं चैव पक्षिभिः ।  
अगमच्छिखरं रम्यं सरसीवनराजितम् ॥ ५५ ॥  
विचित्ररूपैः कमलैः शिखरं रत्नकर्बुरम् ।  
बालार्कसदृशं शम्भुराससाद सतीसख ॥ ५६ ॥  
स्फटिकाभ्रमये तस्मिन् शादवलद्रुमराजिते ।  
विचित्रपुष्पावलिभिः सरसोभिश्च संयुते ॥ ५७ ॥  
प्रफुल्लतरुशाखाग्रं गुञ्जद्‌भ्रमरसेवितम् ।  
पङ्‌केरुहैः प्रफुल्लैश्च नीलोत्पलचयैस्तथा ॥ ५८ ॥  
शोभितं चक्रवाकाद्यैः कादम्बैर्हंससङ्‌कुलैः ।  
प्रमत्तसारसैः क्रौञ्चैर्नीलस्कन्धैश्च शब्दितैः ॥ ५९ ॥  
पुंस्कोकिलानां निनदैर्मधुरैर्गणसेवितैः ।  
तुरङ्‌गवदनैः सिद्धैरप्सरोभिश्च गुच्छकैः ॥ ६० ॥  
विद्याधरीभिर्देवीभिः किन्नरीभिर्विहारितम् ।  
पुरन्ध्रीभिः पार्वतीभिः कन्याभिरभिसङ्‌गतम् ॥ ६१ ॥  
विपञ्चीतान्त्रिकामत्तमृदङ्‌गपटहस्वनैः ।  
नृत्यद्‌भिरप्सरोभिश्च कौतुकोत्थैश्च शोभितम् ॥ ६२ ॥  
देविकाभिर्दीर्घिकाभिर्गन्धिभिः सुसमावृतम् ।  
प्रफुल्लकुसुमैर्नित्यं सकुञ्जैरुपशोभितम् ॥ ६३ ॥  
शैलराजपुराभ्यर्णे शिखरे वृषभध्वजः ।  
सह सत्या चिरं रेमे एवम्भूतेषु शोभनम् ॥ ६४ ॥  
तस्मिन्स्वर्गसमे स्थाने दिव्यमानेन शङ्‌करः ।  
दशवर्षसहस्राणि रेमे सत्या समं मुदा ॥ ६५ ॥  
स कदाचित्ततः स्थानादन्यद्याति स्थलं हरः ।  
कदाचिन्मेरुशिखरं देवी देववृतं सदा ॥ ६६ ॥  
द्वीपान्नाना तथोद्यानवनानि वसुधातलम् ।  
गत्वागत्वा पुनस्तत्राभ्येत्य रेमे सतीसुखम् ॥ ६७ ॥  
न जज्ञे स दिवा रात्रौ न ब्रह्मणि तपःसमम् ।  
सत्यां हि मनसा शम्भुः प्रीतिमेव चकार ह ॥ ६८ ॥  
एवं महादेवमुखं सत्यपश्यत्स्म सर्वदा ।  
महादेवोऽपि सर्वत्र सदाऽद्राक्षीत्सतीमुखम् ॥ ६९ ॥  
एवमन्योन्यसंसर्गादनुरागमहीरुहम् ।  
वर्द्धयामासतुः कालीशिवौ भावाम्बुसेचनैः ॥ ७० ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे शिवाशिवविहारवर्णनं नाम द्वाविंशोऽध्यायः ॥ २२ ॥  
  
  
श्रीगौरीशंकरार्पणमस्तु  
  
GO TOP
