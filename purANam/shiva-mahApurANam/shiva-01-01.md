PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ प्रथमोऽध्यायः ॥  
  
॥ मुनिप्रश्नोत्तरवर्णनम् ॥  
  
  
[ Right click to 'save audio as' for downloading Audio ]  
आद्यन्तमङ्गलमजातसमानभाव-  
     मार्यं तमीशमजरामरमात्मदेवम् ।  
पञ्चाननं प्रबलपञ्चविनोदशीलं  
     सम्भावये मनसि शङ्करमम्बिकेशम् ॥ १ ॥  
  
व्यास उवाच  
धर्मक्षेत्रे महाक्षेत्रे गङ्‌गाकालिन्दिसङ्‌गमे ।  
प्रयागे परमे पुण्ये ब्रह्मलोकस्य वर्त्मनि ॥ १ ॥  
मुनयः शंसितात्मानः सत्यव्रतपरायणाः ।  
महौजसो महाभागा महासत्रं वितेनिरे ॥ २ ॥  
तत्र सत्रं समाकर्ण्य व्यासशिष्यो महामुनिः ।  
आजगाम मुनीन् द्रष्टुं सूतः पौराणिकोत्तमः ॥ ३ ॥  
तं दृष्ट्वा सूतमायान्तं हर्षिता मुनयस्तदा ।  
चेतसा सुप्रसन्नेन पूजां चक्रुर्यथाविधि ॥ ४ ॥  
ततो विनयसंयुक्ता प्रोचुः साञ्जलयश्च ते ।  
सुप्रसन्ना महात्मानः स्तुतिं कृत्वा यथाविधि ॥ ५ ॥  
रोमहर्षण सर्वज्ञ भवान्वै भाग्यगौरवात् ।  
पुराणविद्यामखिलां व्यासात्प्रत्यर्थमीयिवान् ॥ ६ ॥  
तस्मादाश्चर्यभूतानां कथानां त्वं हि भाजनम् ।  
रत्नानामुरुसाराणां रत्नाकर इवार्णवः ॥ ७ ॥  
यच्च भूतं च भव्यं च यच्चान्यद्वस्तु वर्तते ।  
न त्वयाऽविदितं किञ्चित्त्रिषु लोकेषु विद्यते ॥ ८ ॥  
त्वं मद्दिष्टवशादस्य दर्शनार्थमिहागतः ।  
कुर्वन्किमपि नः श्रेयो न वृथा गन्तुमर्हसि ॥ ९ ॥  
तत्त्वं श्रुतं स्म नः सर्वं पूर्वमेव शुभाशुभम् ।  
न तृप्तिमधिगच्छामः श्रवणेच्छा मुहुर्मुहुः ॥ १० ॥  
इदानीमेकमेवास्ति श्रोतव्यं सूत सन्मते ।  
तद्‌रहस्यमपि ब्रूहि यदि तेऽनुग्रहो भवेत् ॥ ११ ॥  
प्राप्ते कलियुगे घोरे नराः पुण्यविवर्जिताः ।  
दुराचाररताः सर्वे सत्यवार्तापराङ्मुखाः ॥ १२ ॥  
परापवादनिरताः परद्रव्याभिलाषिणः ।  
परस्त्रीसक्तमनसः परहिंसापरायणाः ॥ १३ ॥  
देहात्मदृष्टयो मूढा नास्तिकाः पशुबुद्धयः ।  
मातृपितृकृतद्वेषाः स्त्रीदेवाः कामकिङ्‌कराः ॥ १४ ॥  
विप्रा लोभग्रहग्रस्ता वेदविक्रयजीविनः ।  
धनार्जनार्थमभ्यस्तविद्यामदविमोहिताः ॥ १५ ॥  
त्यक्तस्वजातिकर्माणः प्रायशःपरवञ्चकाः ।  
त्रिकालसन्ध्यया हीना ब्रह्मबोधविवर्जिताः ॥ १६ ॥  
अदयाः पण्डितम्मन्याः स्वाचारव्रतलोपकाः ।  
कृष्युद्यमरताः क्रूरस्वभावा मलिनाशयाः ॥ १७ ॥  
क्षत्रियाश्च तथा सर्वे स्वधर्मत्यागशीलिनः ।  
असत्सङ्‌गाः पापरता व्यभिचारपरायणाः ॥ १८ ॥  
अशूरा अरणप्रीताः पलायनपरायणाः ।  
कुचौरवृत्तयः शूद्राः कामकिङ्‌करचेतसः ॥ १९ ॥  
शस्त्रास्त्रविद्यया हीना धेनुविप्रावनोज्झिताः ।  
शरण्यावनहीनाश्च कामिन्यूतिमृगाः सदा ॥ २० ॥  
प्रजापालनसद्धर्मविहीना भोगतत्पराः ।  
प्रजासंहारका दुष्टा जीवहिंसाकरा मुदा ॥ २१ ॥  
वैश्याः संस्कारहीनास्ते स्वधर्मत्यागशीलिनः ।  
कुपथाः स्वार्जनरतास्तुलाकर्मकुवृत्तयः ॥ २२ ॥  
गुरुदेवद्विजातीनां भक्तिहीनाः कुबुद्धयः ।  
अभोजितद्विजाः प्रायः कृपणा बद्धमुष्टयः ॥ २३ ॥  
कामिनीजारभावेषु सुरता मलिनाशयाः ।  
लोभमोहविचेतस्काः पूर्तादिषु वृषोज्झिताः ॥ २४ ॥  
तद्वच्छूद्राश्च ये केचिद्‌ब्राह्मणाचारतत्पराः ।  
उज्ज्वलाकृतयो मूढाः स्वधर्मत्यागशीलिनः ॥ २५ ॥  
कर्तारस्तपसां भूयो द्विजतेजोपहारकाः ।  
शिश्वल्पमृत्युकाराश्च मन्त्रोच्चारपरायणाः ॥ २६ ॥  
शालग्रामशिलादीनां पूजका होमतत्पराः ।  
प्रतिकूलविचाराश्च कुटिला द्विजदूषकाः ॥ २७ ॥  
धनवन्तः कुकर्माणो विद्यावन्तो विवादिनः ।  
आख्यानोपासनाधर्मवक्तारो धर्मलोपकाः ॥ २८ ॥  
सुभूपाकृतयो दम्भाः सुदातारो महामदाः ।  
विप्रादीन् सेवकान् मत्वा मन्यमाना निजं प्रभुम् ॥ २९ ॥  
स्वधर्मरहिता मूढाः सङ्‌कराः क्रूरबुद्धयः ।  
महाभिमानिनो नित्यं चतुर्वर्णविलोपकाः ॥ ३० ॥  
सुकुलीनान्निजान् मत्वा चतुर्वर्णैर्विवर्तनाः ।  
सर्ववर्णभ्रष्टकरा मूढाः सत्कर्मकारिणः ॥ ३१ ॥  
स्त्रियश्च प्रायशो भ्रष्टा भर्त्रवज्ञानकारिकाः ।  
श्वशुरद्रोहकारिण्यो निर्भया मलिनासनाः ॥ ३२ ॥  
कुहावभावनिरताः कुशीलाः स्मरविह्वलाः ।  
जारसङ्‌गरता नित्यं स्वस्वामिविमुखास्तथा ॥ ३३ ॥  
तनया मातृपित्रोश्च भक्तिहीना दुराशयाः ।  
अविद्यापाठका नित्यं रोगग्रसितदेहकाः ॥ ३४ ॥  
एतेषां नष्टबुद्धीनां स्वधर्मत्यागशीलिनाम् ।  
परलोकेऽपीह लोके कथं सूत गतिर्भवेत् ॥ ३५ ॥  
इति चिन्ताकुलं चित्तं जायते सततं हि नः ।  
परोपकारसदृशो नास्ति धर्मोऽपरः खलु ॥ ३६ ॥  
लघूपायेन येनैषां भवेत्सद्योऽघनाशनम् ।  
सर्वसिद्धान्तवित्त्वं हि कृपया तद्वदाधुना ॥ ३७ ॥  
व्यास उवाच  
इत्याकर्ण्य वचस्तेषां मुनीनां भावितात्मनाम् ।  
मनसा शङ्‌करं स्मृत्वा सूतः प्रोवाच तान् मुनीन् ॥ ३८ ॥  
इति श्रीशैवे महापुराणे विद्येश्वरसंहितायां  
मुनिप्रश्नोत्तरवर्णनं नाम प्रथमोऽध्यायः ॥ १ ॥  
  
  
श्रीगौरीशङ्करार्पणमस्तु  
  
GO TOP
