PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
अष्टाविंशोऽध्यायः  
  
पार्वत्याः शिवरूपदर्शनम्  
पार्वत्युवाच  
एतावद्धि मया ज्ञातं कश्चिदन्योऽयमागतः ।  
इदानीं सकलं ज्ञातमवध्यस्त्वं विशेषतः ॥ १ ॥  
त्वयोक्तं विदितं देव तदलीकं न चान्यथा ।  
यदि त्वयोदितं स्याद्वै विरुद्धं नोच्यते त्वया ॥ २ ॥  
कदाचिद्दृश्यते तादृक् वेषधारी महेश्वरः ।  
स्वलीलया परब्रह्म स्वरागोपात्तविग्रहः ॥ ३ ॥  
ब्रह्मचारिस्वरूपेण प्रतारयितुमुद्यतः ।  
आगतश्छलसंयुक्तं वचोऽवादीः कुयुक्तितः। ॥ ४ ॥  
शंकरस्य स्वरूपं तु जानामि सुविशेषतः ।  
शिवतत्त्वमतो वच्मि सुविचार्य यथार्हतः ॥ ५ ॥  
वस्तुतो निर्गुणो ब्रह्म सगुणः कारणेन सः ।  
कुतो जातिर्भवेत्तस्य निर्गुणस्य गुणात्मनः ॥ ६ ॥  
स सर्वासां हि विद्यानामधिष्ठानं सदाशिवः ।  
किं तस्य विद्यया कार्यं पूर्णस्य परमात्मनः ॥ ७ ॥  
वेदा उच्छ्वासरूपेण पुरा दत्ताश्च विष्णवे ।  
शम्भुना तेन कल्पादौ तत्समः कोऽस्ति सुप्रभुः ॥ ८ ॥  
सर्वेषामादिभूतस्य वयोमानं कुतस्ततः ।  
प्रकृतिस्तु ततो जाता किं शक्तेस्तस्य कारणम् ॥ ९ ॥  
ये भजन्ति च तं प्रीत्या शक्तीशं शंकरं सदा ।  
तस्मै शक्तित्रयं शम्भुः स ददाति सदाव्ययम् ॥ १० ॥  
तस्यैव भजनाज्जीवो मृत्युं जयति निर्भयः ।  
तस्मान्मृत्युञ्जयन्नाम प्रसिद्धं भुवनत्रये ॥ ११ ॥  
तस्यैव पक्षपातेन विष्णुर्विष्णुत्वमाप्नुयात् ।  
ब्रह्मत्वं च यथा ब्रह्मा देवा देवत्वमेव च ॥ १२ ॥  
दर्शनार्थं शिवस्यादौ यथा गच्छति देवराट् ।  
भूतादयस्तत्परस्य द्वारपालाः शिवस्य तु ॥ १३ ॥  
दण्डैश्च मुकुटं विद्धं मृष्टं भवति सर्वतः ।  
किं तस्य बहुपक्षेण स्वयमेव महाप्रभुः ॥ १४ ॥  
कल्याणरूपिणस्तस्य सेवयेह न किं भवेत् ।  
किं न्यूनं तस्य देवस्य मामिच्छति सदाशिवः ॥ १५ ॥  
सप्तजन्मदरिद्रः स्यात्सेवेद्यो यदि शंकरम् ।  
तस्यैतत्सेवनाल्लोको लक्ष्मीः स्यादनपायिनी ॥ १६ ॥  
यदग्रे सिद्धयोऽष्टौ च नित्यं नृत्यन्ति तोषितुम् ।  
अवाङ्मुखाः सदा तत्र तद्धितं दुर्ल्लभं कुतः ॥ १७ ॥  
यद्यस्य मङ्‌गालानीह सेवते शंकरस्य न ।  
यथापि मंगलन्तस्य स्मरणादेव जायते ॥ १८ ॥  
यस्य पूजाप्रभावेण कामाःसिद्ध्यन्ति सर्वशः ।  
कुतो विकारस्तस्यास्ति निर्विकारस्य सर्वदा ॥ १९ ॥  
शिवेति मंगलन्नाम मुखे यस्य निरन्तरम् ।  
तस्यैव दर्शनादन्ये पवित्राः सन्ति सर्वदा ॥ २० ॥  
यद्यपूतं भवेद्‌भस्म चितायाश्च त्वयोदितम् ।  
नित्यमस्याङ्‌गगं देवैः शिरोभिर्द्धार्यते कथम् ॥ २१ ॥  
यो देवो जगतां कर्ता भर्ता हर्ता गुणान्वितः ।  
निर्गुणः शिवसञ्ज्ञश्च स विज्ञेयः कथं भवेत् ॥ २२ ॥  
अगुणं ब्रह्मणो रूपं शिवस्य परमात्मनः ।  
तत्कथं हि विजानन्ति त्वादृशास्तद्‌बहिर्मुखाः ॥ २३ ॥  
दुराचाराश्च पापाश्च देवेभ्यस्ते विनिर्गताः ।  
तत्त्वं ते नैव जानन्ति शिवस्यागुणरूपिणः ॥ २४ ॥  
शिवनिन्दां करोतीह तत्त्वमज्ञाय यः पुमान् ।  
आजन्मसञ्चितं पुण्यं भस्मीभवति तस्य तत् ॥ २५ ॥  
त्वया निन्दा कृता याऽत्र हरस्यामिततेजसः ।  
त्वत्पूजा च कृता यन्मे तस्मात्पापं भजाम्यहम् ॥ २६ ॥  
शिवविद्वेषिणं दृष्ट्वा सचेलं स्नानमाचरेत् ।  
शिवविद्वेषिणं दृष्ट्वा प्रायश्चितं समाचरेत् ॥ २७ ॥  
रे रे दुष्ट त्वया चोक्तमहं जानामि शंकरम् ।  
निश्चयेन न विज्ञातः शिव एव सनातनः ॥ २८ ॥  
यथा तथा भवेद्‌रुद्रो यथा वा बहुरूपवान् ।  
ममाभीष्टतमो नित्यं निर्विकारी सतां प्रियः ॥ २९ ॥  
विष्णुर्ब्रह्मापि न समस्तस्य क्वापि महात्मनः ।  
कुतोऽन्ये निर्जराद्याश्च कालाधीनाः सदैव ते ॥ ३० ॥  
इति बुध्या समालोक्य स्वया सत्या सुतत्त्वतः ।  
शिवार्थं वनमागत्य करोमि विपुलं तपः ॥ ३१ ॥  
स एव परमेशानः सर्वेशो भक्तवत्सलः ।  
सम्प्राप्तुं मेऽभिलाषो हि दीनानुग्रहकारकम् ॥ ३२ ॥  
ब्रह्मोवाच -  
इत्युक्त्वा गिरिजा सा हि गिरीश्वरसुता मुने ।  
विरराम शिवं दध्यौ निर्विकारेण चेतसा ॥ ३३ ॥  
तदाकर्ण्य वचो देव्या ब्रह्मचारी स वै द्विजः ।  
पुनर्वचनमाख्यातुं यावदेव प्रचक्रमे ॥ ३४ ॥  
उवाच गिरिजा तावत्स्वसखीं विजयां द्रुतम् ।  
शिव सक्तमनोवृत्तिः शिवनिन्दापराङ्मुखी ॥ ३५ ॥  
गिरिजोवाच -  
वारणीयः प्रयत्नेन सख्ययं हि द्विजाधमः ।  
पुनर्वक्तुमनाश्चैव शिवनिन्दां करिष्यति ॥ ३६ ॥  
न केवलं भवेत्पापं निन्दां कर्तुः शिवस्य हि ।  
यो वै शृणोति तन्निन्दां पापभाक् स भवेदिह ॥ ३७ ॥  
शिवनिन्दाकरो वध्यः सर्वथा शिवकिङ्‌करैः ।  
ब्राह्मणश्चेत्स वै त्याज्यो गन्तव्यं तत्स्थलाद्द्रुतम् ॥ ३८ ॥  
अयं दुष्टः पुनर्निन्दां करिष्यति शिवस्य हि ।  
ब्राह्मणत्वादवध्यश्चैत्त्याज्योऽदृश्यश्च सर्वथा ॥ ३९ ॥  
हित्वैतत्स्थलमद्येव यास्यामोऽन्यत्र मा चिरम् ।  
अथ सम्भाषणं न स्यादनेनाविदुषा पुनः ॥ ४० ॥  
ब्रह्मोवाच -  
इत्युक्त्वा चोमया यावत्पादमुत्क्षिप्यते मुने ।  
असौ तावच्छिवः साक्षादालम्बे प्रियया स्वयम् ॥ ४१ ॥  
कृत्वा स्वरूपं सुभगं शिवाध्यानं यथा तथा ।  
दर्शयित्वा शिवायै तामुवाचावाङ्मुखीं शिवः ॥ ४२ ॥  
शिव उवाच  
कुत्र यास्यसि मां हित्वा न त्वं त्याज्या मया पुनः ।  
प्रसन्नोऽस्मि वरं ब्रूहि नादेयं विद्यते तव ॥ ४३ ॥  
अद्यप्रभृति ते दासस्तपोभिः क्रीत एव ते ।  
क्रीतोऽस्मि तव सौन्दर्यात्क्षणमेकं युगाय ते ॥ ४४ ॥  
त्यज्यतां च त्वया लज्जा मम पत्नी सनातनी ।  
गिरिजे त्वं हि सद्‌बुध्या विचारय महेश्वरि ॥ ४५ ॥  
मया परीक्षितासि त्वं बहुधा दृढमानसे ।  
तत्क्षमस्वापराधं मे लोकलीलानुसारिणः ॥ ४६ ॥  
न त्वादृशीं प्रणयिनीं पश्यामि च त्रिलोकके ।  
सर्वथाहं तवाधीनः स्वकामः पूर्यतां शिवे ॥ ४७ ॥  
एहि प्रिये मत्सकाशं पत्नी त्वं मे वरस्तव ।  
त्वया साकं द्रुतं यास्ये स्वगृहं पर्वत्तोत्तमम् ॥ ४८ ॥  
ब्रह्मोवाच -  
इत्युक्ते देवदेवेन पार्वती मुदमाप सा ।  
तपोजातं तु यत्कष्टं तज्जहौ च पुरातनम् ॥ ४९ ॥  
सर्वः श्रमो विनष्टोभूत्सत्यास्तु मुनिसत्तम ।  
फले जाते श्रमः पूर्वो जन्तोर्नाशमवाप्नुयात् ॥ ५० ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे पार्वत्याः शिवरूपदर्शनं नामाष्टाविंशोऽध्यायः २८  
  
  
श्रीगौरीशंकरार्पणमस्तु  
  
GO TOP
