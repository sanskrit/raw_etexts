PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
चतुर्दशोऽध्यायः ॥  
  
सतीजन्म तस्या बाललीला च  
ब्रह्मोवाच  
एतस्मिन्नन्तरे देवमुने लोकपितामह ।  
तत्रागममहं प्रीत्या ज्ञात्वा तच्चरितं द्रुतम् ॥ १ ॥  
असान्त्वयमहं दक्षं पूर्ववत्सुविचक्षणः ।  
अकार्षं तेन सुस्नेहं तव सुप्रीतिमावहन् ॥ २ ॥  
स्वात्मजं मुनिवर्यं त्वां सुप्रीत्या देववल्लभम् ।  
समाश्वास्य समादाय प्रत्यपद्यं शुभावहम् ॥ ३ ॥  
ततः प्रजापतिर्दक्षोऽनुनीतो मे निजस्त्रियाम् ।  
जनयामास दुहितृः सुभगाः षष्टिसम्मिताः ॥ ४ ॥  
तासां विवाहं कृतवान् धर्मादिभिरतन्द्रितः ।  
तदेव शृणु सुप्रीत्या प्रवदामि मुनीश्वर ॥ ५ ॥  
ददौ दश सुता दक्षो धर्माय विधिवन्मुने ।  
त्रयोदश कश्यपाय मुनये त्रिनवेन्दवे ॥ ६ ॥  
भूताङ्‌गिरः कृशाश्वेभ्यो द्वेद्वे पुत्र्यौ प्रदत्तवान् ।  
तार्क्ष्याय चापराः कन्या प्रसूतिप्रसवैर्यतः ॥ ७ ॥  
त्रिलोकाः पूरितास्तन्नो वर्ण्यते व्यासतो भयात् । ८ ॥  
केचिद्वदन्ति तां ज्येष्ठां मध्यमां चापरे शिवाम् ।  
सर्वानन्तरजां केचित्कल्पभेदात्त्रयं च सत् ॥ ९ ॥  
अनन्तरं सुतोत्पत्तेः सपत्नीकः प्रजापतिः ।  
सुप्रीत्या तां दधौ दक्षो मनसा जगदम्बिकाम् ॥ १० ॥  
अतः प्रेम्णा च तुष्टाव गिरा गद्‌गदया हि सः ।  
भूयो भूयो नमस्कृत्य साञ्जलिर्विनयान्वितः ॥ ११ ॥  
सन्तुष्टा सा तदा देवी विचारं मनसीति च ।  
चक्रेऽवतारं वीरिण्यां कुर्यां पणविपूर्तये ॥ १२ ॥  
अथ सोवास मनसि दक्षस्य जगदम्बिका ।  
विललास तदातीव स दक्षो मुनिसत्तम ॥ १३ ॥  
सुमुहूर्तेनाथ दक्षोऽपि स्वपत्न्यां निदधे मुदा ।  
दक्षपत्न्यास्तदा चित्ते शिवोवास दयान्विता ॥ १४ ॥  
आविर्बभूवुश्चिह्नानि दोहदस्याखिलानि वै । १५ ॥  
विरेजे वीरिणी तात हृष्टचित्ताधिका च सा ।  
शिवावासप्रभावात्तु महामङ्‌गल रूपिणी ॥ १५ ॥  
कुलस्य सम्प्रदायैश्च श्रुतेश्चित्तसमुन्नतेः ।  
व्यधत्त सुक्रिया दक्षः प्रीत्या पुंसवनादिकाः ॥ १७ ॥  
उत्सवोऽतीव सञ्जातस्तदा तेषु च कर्मसु ।  
वित्तं ददौ द्विजातिभ्यो यथाकामं प्रजापतिः ॥ १८ ॥  
अथ तस्मिन्नवसरे सर्वे हर्यादयः सुराः ।  
ज्ञात्वा गर्भगतां देवीं वीरिण्यास्ते मुदं ययुः ॥ १९ ॥  
तत्रागत्य च सर्वे ते तुष्टुवुर्जगदम्बिकाम् ।  
लोकोपकारकरिणीं प्रणम्य च मुहुर्मुहुः ॥ २० ॥  
कृत्वा ततस्ते बहुधा प्रशंसां हृष्टमानसाः ।  
दक्षप्रजापतेश्चैव वीरिण्याःस्वगृहं ययुः ॥ २१ ॥  
गतेषु नवमासेषु कारयित्वा च लौकिकीम् ।  
गतिं शिवा च पूर्णे सा दशमे मासि नारद ॥ २२ ॥  
आविर्बभूव पुरतो मातुः सद्यस्तदा मुने ।  
मुहूर्ते सुखदे चन्द्रग्रहतारानुकूलके ॥ २३ ॥  
तस्यां तु जातमात्रायां सुप्रीतोऽसौ प्रजापतिः ।  
सैव देवीति तां मेने दृष्ट्वा तां तेजसोल्बणाम् ॥ २४ ॥  
तदाभूत्पुष्पसद्वृष्टिर्मेघाश्च ववृषुर्जलम् ।  
दिशः शान्ता द्रुतं तस्यां जातायां च मुनीश्वर ॥ २५ ॥  
अवादयन्त त्रिदशाः शुभवाद्यानि खे गताः ।  
जज्ज्वलुश्चाग्नयः शान्ताः सर्वमासीत्सुमङ्‌गलम् ॥ २६ ॥  
वीरिणीसम्भवां दृष्ट्वा दक्षस्तां जगदम्बिकाम् ।  
नमस्कृत्य करौ बद्ध्वा बहु तुष्टाव भक्तितः ॥ २७ ॥  
दक्ष उवाच  
महेशानि नमस्तुभ्यं जगदम्बे सनातनि ।  
कृपां कुरु महादेवि सत्ये सत्यस्वरूपिणि ॥ २८ ॥  
शिवा शान्ता महामाया योगनिद्रा जगन्मयी ।  
या प्रोच्यते वेदविद्‌भिर्नमामि त्वां हितावहाम् ॥ २९ ॥  
यया धाता जगत्सृष्टौ नियुक्तस्तां पुराकरोत् ।  
तां त्वां नमामि परमां जगद्धात्रीं महेश्वरीम् ॥ ३० ॥  
यया विष्णुर्जगत्स्थित्यै नियुक्तस्तां सदाकरोत् ।  
तां त्वां नमामि परमां जगद्धात्रीं महेश्वरीम् ॥ ३१ ॥  
यया रुद्रो जगन्नाशे नियुक्तस्तां सदाकरोत् ।  
तां त्वां नमामि परमां जगद्धात्रीं महेश्वरीम् ॥ ३२ ॥  
रजःसत्त्वतमोरूपां सर्वकार्यकरीं सदा ।  
त्रिदेवजननीं देवीं त्वां नमामि च तां शिवाम् ॥ ३३ ॥  
यस्त्वां विचिन्तयेद्देवि विद्याविद्यात्मिकां पराम् ।  
तस्य भुक्तिश्च मुक्तिश्च सदा करतले स्थिता ॥ ३४ ॥  
यस्त्वां प्रत्यक्षतो देवि शिवां पश्यति पावनीम् ।  
तस्यावश्यं भवेन्मुक्तिर्विद्याविद्याप्रकाशिका ॥ ३५ ॥  
ये स्तुवन्ति जगन्मातर्भवानीमम्बिकेति च ।  
जगन्मयीति दुर्गेति सर्वं तेषां भविष्यति ॥ ३६ ॥  
ब्रह्मोवाच  
इति स्तुता जगन्माता शिवा दक्षेण धीमता ।  
तथोवाच तदा दक्षं यथा माता शृणोति न ॥ ३७ ॥  
सर्वं मुमोह तथ्यं च तथा दक्षः शृणोतु तत् ।  
नान्यस्तथा शिवा प्राह नानोतिः परमेश्वरी ॥ ३८ ॥  
देव्युवाच  
अहमाराधिता पूर्वं सुतार्थं ते प्रजापते ।  
ईप्सितं तव सिद्धं तु तपो धारय सम्प्रति ॥ ३९ ॥  
ब्रह्मोवाच  
एवमुक्त्वा तदा देवी दक्षं च निजमायया ।  
आस्थाय शैशवं भावं जनन्यन्ते रुरोद सा ॥ ४० ॥  
अथ तद्‌रोदनं श्रुत्वा स्त्रियो वाक्यं ससम्भ्रमाः ।  
आगतास्तत्र सुप्रीत्या दास्योपि च ससम्भ्रमाः ॥ ४१ ॥  
दृष्ट्वाऽसिक्नी सुतारूपं ननन्दुः सर्वयोषितः ।  
सर्वे पौरजनाश्चापि चक्रुर्जयरवं तदा ॥ ४२ ॥  
उत्सवश्च महानासीद्‌गानवाद्यपुरःसरम् ।  
दक्षोऽसिक्नी मुदं लेभे शुभं दृष्ट्वा सुताननम् ॥ ४३ ॥  
दक्षः श्रुतिकुलाचारं चक्रे च विधिवत्तदा ।  
दानं ददौ द्विजातिभ्योऽन्येभ्यश्च द्रविणं तथा ॥ ४४ ॥  
बभूव सर्वतो गानं नर्तनं च यथोचितम् ।  
नेदुर्वाद्यानि बहुशः सुमङ्‌गलपुरःसरम् ॥ ४५ ॥  
अथ हर्यादयो देवाः सर्वे सानुचरास्तदा ।  
मुनिवृन्दैः समागत्योत्सवं चक्रुर्यथाविधि ॥ ४६ ॥  
दृष्ट्वा दक्षसुतामम्बां जगतः परमेश्वरीम् ।  
नेमुः सविनयाःसर्वे तुष्टुवुश्च शुभैः स्तवैः ॥ ४७ ॥  
ऊचुः सर्वे प्रमुदिता गिरं जयजयात्मिकाम् ।  
प्रशशंसुर्मुदा दक्षं वीरिणीं च विशेषतः ॥ ४८ ॥  
तदोमेति नाम चक्रे तस्या दक्षस्तदाज्ञया ।  
प्रशस्तायाः सर्वगुणसत्त्वादपि मुदान्वितः ॥ ४९ ॥  
नामान्यन्यानि तस्यास्तु पश्चाज्जातानि लोकतः ।  
महामङ्‌गलदान्येव दुःखघ्नानि विशेषतः ॥ ५० ॥  
दक्षस्तदा हरिं नत्वा मां सर्वानमरानपि ।  
मुनीनपि करौ बद्ध्वा स्तुत्वा चानर्च भक्तितः ॥ ५१ ॥  
अथ विष्ण्वादयःसर्वे सुप्रशस्याजनन्दनम् ।  
प्रीत्या ययुस्वधामानि संस्मरन् सशिवं शिवम् ॥ ५२ ॥  
अतस्तां च सुतां माता सुसंस्कृत्य यथोचितम् ।  
शिशुपानेन विधिना तस्यै स्तन्यादिकं ददौ ॥ ५३ ॥  
पालिता साथ वीरिण्या दक्षेण च महात्मना ।  
ववृधे शुक्लपक्षस्य यथा शशिकलान्वहम् ॥ ५४ ॥  
तस्यां तु सद्‌गुणाः सर्वे विविशुर्द्विजसत्तम ।  
शैशवेऽपि यथा चन्द्रे कलाः सर्वा मनोहराः ॥ ५५ ॥  
आचरन्निजभावेन सखीमध्यगता यदा ।  
तदा लिलेख भर्गस्य प्रतिमामन्वहं मुहुः ॥ ५६ ॥  
यदा जगौ सुगीतानि शिवा बाल्योचितानि सा ।  
तदा स्थाणुं हरं रुद्रं सस्मार स्मरशासनम् ॥ ५७ ॥  
ववृधेतीव दम्पत्योः प्रत्यहं करुणाऽतुला ।  
तस्या बाल्येऽपि भक्तायास्तयोर्नित्यं मुहुर्मुहुः ॥ ५८ ॥  
सर्वबालगुणाक्रान्तां सदा स्वालयकारिणीम् ।  
तोषयामास पितरौ नित्यं नित्यं मुहुर्मुहुः ॥ ५९ ॥  
इति श्रीशिवमहापुराणे द्वितीयायां रुद्रसंहितायां  
सतीखण्डे सतीजन्मबाललीलावर्णनं नाम चतुर्दशोऽध्यायः ॥ १४ ॥  
  
  
श्रीगौरीशङ्करार्पणमस्तु  
  
GO TOP
