PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
षोडशोऽध्यायः  
  
गणेशशिरश्च्छेदनवर्णनम्  
ब्रह्मोवाच  
इति श्रुत्वा महेशानो भक्तानुग्रहकारकः ।  
त्वद्वाचा युदकामोभूत्तेन बालेन नारद ॥ १ ॥  
विष्णुमाहूय संमन्त्र्य बलेन महता युतः ।  
सामरः सम्मुखस्तस्याप्यभूद्देवस्त्रिलोचनः ॥ २ ॥  
देवाश्च युयुधुस्तेन स्मृत्वा शिवपदाम्बुजम् ।  
महाबला महोत्साहाः शिवसद्दृष्टिलोकिताः ॥ ३ ॥  
युयुधेऽथ हरिस्तेन महाबलपराक्रमः ।  
महादेव्यायुधो वीरः प्रवणः शिवरूपकः ॥ ४ ॥  
यष्ट्या गणाधिपः सोऽथ जघानामरपुङ्‌गवान् ।  
हरिं च सहसा वीरः शक्तिदत्तमहाबलः ॥ ५ ॥  
सर्वेऽमरगणास्तत्र विकुण्ठितबला मुने ।  
अभूवन् विष्णुना तेन हता यष्ट्या पराङ्मुखाः ॥ ६ ॥  
शिवोपि सह सैन्येन युद्धं कृत्वा चिरं मुने ।  
विकरालं च तं दृष्ट्वा विस्मयं परमं गतः ॥ ७ ॥  
छलेनैव च हन्तव्यो नान्यथा हन्यते पुनः ।  
इति बुद्धिं समास्थाय सैन्यमध्ये व्यवस्थितः ॥ ८ ॥  
शिवे दृष्टे तदा देवे निर्गुणे गुणरूपिणि ।  
विष्णौ चैवाथ सङ्‌ग्रामे आयाते सर्वदेवताः ॥ ९ ॥  
गणाश्चैव महेशस्य महाहर्षं तदा ययुः ।  
सर्वे परस्परं प्रीत्या मिलित्वा चक्रुरुत्सवम् ॥ १० ॥  
अथ शक्तिसुतो वीरो वीरगत्या स्वयष्टितः ।  
प्रथमं पूजयामास विष्णुं सर्वसुखावहम् ॥ ११ ॥  
अहं च मोहयिष्यामि हन्यतां च त्वया विभो ।  
छलं विना न वध्योऽयं तामसोयं दुरासदः ॥ १२ ॥  
इति कृत्वा मतिं तत्र सुसंमन्त्र्य च शम्भुना ।  
आज्ञां प्राप्याऽभवच्छैवीं विष्णुर्मोहपरायणः ॥ १३ ॥  
शक्तिद्वयं तथा लीनं हरिं दृष्ट्वा तथाविधम् ।  
दत्त्वा शक्तिबलं तस्मै गणेशायाभवन्मुने ॥ १४ ॥  
शक्तिद्वयेऽथ संलीने यत्र विष्णुः स्थितः स्वयम् ।  
परिघं क्षिप्तवांस्तत्र गणेशो बलवत्तरः ॥ १५ ॥  
कृत्वा यत्नं किमप्यत्र वञ्चयामास तद्‌गतिम् ।  
शिवं स्मृत्वा महेशानं स्वप्रभुं भक्तवत्सलम् ॥ १६ ॥  
एकतस्तन्मुखं दृष्ट्वा शंकरोप्याजगाम ह ।  
स्वत्रिशूलं समादाय सुक्रुद्धो युद्धकाम्यया ॥ १७ ॥  
स ददर्शागतं शम्भुं शूलहस्तं महेश्वरम् ।  
हन्तुकामं निजं वीरः शिवापुत्रो महाबलः ॥ १८ ॥  
शक्त्या जघान तं हस्ते स्मृत्वा मातृपदाम्बुजम् ।  
स गणशो महावीरः शिवशक्तिप्रवर्द्धितः ॥ १९ ॥  
त्रिशूलं पतितं हस्ताच्छिवस्य परमात्मनः ।  
दृष्ट्वा सदूतिकस्तं वै पिनाकं धनुराददे ॥ २० ॥  
तमप्यपातयद्‌भूमौ परिघेण गणेश्वरः ।  
हताः पञ्च तथा हस्ताः पञ्चभिः शूलमाददे ॥ २१ ॥  
अहो दुःखतरं नूनं सञ्जातमधुना मम ।  
भवेत्पुनर्गणानां किं भवाचारी जगाविति ॥ २२ ॥  
एतस्मिन्नन्तरे वीरः परिघेण गणेश्वरः ।  
जघान सगणान् देवान् शक्तिदत्तबलान्वितः ॥ २३ ॥  
गता दशदिशो देवाः सगणाः परिघार्दिताः ।  
न तस्थुःसमरे केपि तेनाद्‌भुतप्रहारिणा ॥ २४ ॥  
विष्णुस्तं च गणं दृष्ट्वा धन्योयमिति चाब्रवीत् ।  
महाबलो महावीरो महाशूरो रणप्रियः ॥ २५ ॥  
बहवो देवताश्चैव मया दृष्टास्तथा पुनः ।  
दानवा बहवो दैत्या यक्षगन्धर्वराक्षसाः ॥ २६ ॥  
नैतेन गणनाथेन समतां यान्ति केपि च ।  
त्रैलोक्येऽप्यखिले तेजो रूपशौर्यगुणादिभिः ॥ २७ ॥  
एवं सम्ब्रुवतेऽमुष्मै परिघं भ्रामयन् स च ।  
चिक्षेप विष्णवे तत्र शक्तिपुत्रो गणेश्वरः ॥ २८ ॥  
चक्रं गृहीत्वा हरिणा स्मृत्वा शिवपदाम्बुजम् ।  
तेन चक्रेण परिघो द्रुतं खण्डीकृतस्तदा ॥ २९ ॥  
खण्डं तु परिघस्यापि हरये प्राक्षिपद्‌गणः ।  
गृहीत्वा गरुडेनापि पक्षिणा विफलीकृतः ॥ ३० ॥  
एवं विचरितं कालं महावीरावुभावपि ।  
विष्णुश्चापि गणश्चैव युयुधाते परस्परम् ॥ ३१ ॥  
पुनर्वीरवरः शक्तिसुतःस्मृतशिवो बली ।  
गृहीत्वा यष्टिमतुलां तया विष्णुं जघान ह ॥ ३२ ॥  
अविषह्य प्रहारं तं स भूमौ निपपात ह ।  
द्रुतमुत्थाय युयुधे शिवापुत्रेण तेन वै ॥ ३३ ॥  
एतदन्तरमासाद्य शूलपाणिस्तथोत्तरे ।  
आगत्य च त्रिशूलेन तच्छिरो निरकृन्तत ॥ ३४ ॥  
छिन्ने शिरसि तस्यैव गणनाथस्य नारद ।  
गणसैन्यं देवसैन्यमभवच्च सुनिश्चलम् ॥ ३५ ॥  
नारदेन त्वयाऽऽगत्य देव्यै सर्वं निवेदितम् ।  
मानिनि श्रूयतां मानस्त्याज्यो नैव त्वयाधुना ॥ ३६ ॥  
इत्युक्त्वाऽन्तर्हितस्तत्र नारद त्वं कलिप्रियः ।  
अविकारी सदा शम्भुर्मनोगतिकरो मुनिः ॥ ३७ ॥  
इति श्रीशिवपुराणे द्वितीयायां रुद्रसंहितायां चतुर्थे कुमारखण्डे  
गणेशयुद्धगणेशशिरश्छेदन वर्णनं नाम षोडशोऽध्यायः ॥ १६ ॥  
  
  
श्रीगौरीशंकरार्पणमस्तु  
  
GO TOP
