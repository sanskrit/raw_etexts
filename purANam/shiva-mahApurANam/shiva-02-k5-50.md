PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
पञ्चाशत्तमोऽध्यायः  
  
  
मृतसञ्जीविनीविद्याप्राप्तिवर्णनम्  
सनत्कुमार उवाच  
शृणु व्यास यथा प्राप्ता मृत्युप्रशमनी परा ।  
विद्या काव्येन मुनिना शिवान्मृत्युञ्जयाभिधात् ॥ १ ॥  
पुरासौ भृगुदायादो गत्वा वाराणसीं पुरीम् ।  
बहुकालं तपस्तेपे ध्यायन्विश्वेश्वरं प्रभुम् ॥ २ ॥  
स्थापयामास तत्रैव लिङ्‌गं शम्भोः परात्मनः ।  
कूपं चकार सद्‌रम्यं वेदव्यास तदग्रतः ॥ ३ ॥  
पञ्चामृतैर्द्रोणमितैर्लक्षकृत्वः प्रयत्नतः ।  
स्नापयामास देवेशं सुगन्धस्नपनैर्बहु ॥ ४ ॥  
सहस्रकृत्वो देवेशं चन्दनैर्यक्ष कर्दमैः ।  
समालिलिम्प सुप्रीत्या सुगन्धोद्वर्त्तनान्यनु ॥ ५ ॥  
राजचम्पकधत्तूरैः करवीरकुशेशयैः ।  
मालतीकर्णिकारैश्च कदम्बैर्बकुलोत्पलैः ॥ ६ ॥  
मल्लिकाशतपत्रीभिःसिन्धुवारैः सकिंशुकः ।  
बन्धूकपुष्पैः पुन्नागैर्नागकेशरकेशरैः ॥ ७ ॥  
नवमल्लीचिबिलिकैः कुन्दैः समुचुकुन्दकैः ।  
मन्दारैर्बिल्वपत्रैश्च द्रोणैर्मरुबकैर्वृकैः ।  
ग्रन्थिपर्णैर्दमनकैः सुरम्यैश्चूतपल्लवैः ॥ ८ ॥  
तुलसीदेवगन्धारीबृहत्पत्रीकुशाङ्‌कुरैः ।  
नद्यावर्तैरगस्त्यैश्च सशालैर्देवदारुभिः ॥ ९ ॥  
काञ्चनारैः कुरबकैर्दूर्वाङ्‌कुरकुरुण्टकैः ।  
प्रत्येकमेभिः कुसुमैः पल्लवैरपरैरपि ॥ १ ० ॥  
पत्रैः सहस्रपत्रैश्च रम्यैर्नानाविधैः शुभैः ।  
सावधानेन सुप्रीत्या स समानर्च शङ्करम् ॥ ११ ॥  
गीतनृत्योपहारैश्च संस्तुतः स्तुतिभिर्बहु ।  
नाम्नां सहस्रैरन्यैश्च स्तोत्रैस्तुष्टाव शङ्करम् ॥ १२ ॥  
सहस्रं पञ्चशरदामित्थं शुक्रो महेश्वरम् ।  
नानाप्रकारविधिना महेशं स समर्चयत् ॥ १३ ॥  
यदा देवं नानुलोके मनागपि वरोन्मुखम् ।  
तदान्यं नियमं घोरं जग्राहातीव दुःसहम् ॥ १४ ॥  
प्रक्षाल्य चेतसोऽत्यन्तं चाञ्चल्याख्यं महामलम् ।  
भावनावार्भिरसकृदिन्द्रियैःसहितस्य च ॥ १५ ॥  
निर्मलीकृत्य तच्चेतो रत्नं दत्त्वा पिनाकिने ।  
प्रययौ कणधूमौघं सहस्रं शरदां कविः ॥ १६ ॥  
काव्यमित्थं तपो घोरं कुर्वन्तं दृढमानसम् ।  
प्रससाद स तं वीक्ष्य भार्गवाय महेश्वरः ॥ १७ ॥  
तस्माल्लिङ्‌गाद्विनिर्गत्य सहस्रार्काधिकद्युतिः ।  
उवाच तं विरूपाक्षः साक्षाद्दाक्षायणीपतिः ॥ १८ ॥  
महेश्वर उवाच  
तपोनिधे महाभाग भृगुपुत्र महामुने ।  
तपसानेन ते नित्यं प्रसन्नोऽहं विशेषतः ॥ १९ ॥  
मनोऽभिलषितं सर्वं वरं वरय भार्गव ।  
प्रीत्या दास्येऽखिलान्कामान्नादेयं विद्यते तव ॥ २० ॥  
सनत्कुमार उवाच  
निशम्येति वचः शम्भोर्महासुखकरं वरम् ।  
स बभूव कविस्तुष्टो निमग्नः सुखवारिधौ ॥ २१ ॥  
उद्यदानन्दसन्दोहरोमाञ्चाचितविग्रहः ।  
प्रणनाम मुदा शम्भुमम्भोजनयनो द्विजः ॥ २२ ॥  
तुष्टावाष्टतनुं तुष्टः प्रफुल्लनयनाञ्चलः ।  
मौलावञ्जलिमाधाय वदन् जय जयेति च ॥ २३ ॥  
भार्गव उवाच  
त्वं भाभिराभिरभिभूय तमःसमस्त-  
    मस्तं नयस्यभिमतानि निशाचराणाम् ।  
देदीप्यसे दिवमणे गगने हिताय  
    लोकत्रयस्य जगदीश्वर तन्नमस्ते ॥ २४ ॥  
लोकेऽतिवेलमतिवेलमहामहोभि-  
    र्निर्भासि कौ च गगनेऽखिललोकनेत्रः ।  
विद्राविताखिलतमाःसुतमो हिमांशो  
    पीयूष पूरपरिपूरित तन्नमस्ते ॥ २५ ॥  
त्वं पावने पथि सदागतिरप्युपास्यः  
    कस्त्वां विना भुवनजीवन जीवतीह ।  
स्तब्धप्रभञ्जनविवर्द्धि तसर्वजन्तोः  
    सन्तोषिता हि कुलसर्वग वै नमस्ते ॥ २६ ॥  
विश्वेकपावक न तावकपावकैक-  
    शक्ते ऋते मृतवतामृतदिव्यकार्यम् ।  
प्राणिष्यदो जगदहो जगदन्तरात्मं-  
    स्त्वं पावकः प्रतिपदं शमदो नमस्ते ॥ २७ ॥  
पानीयरूप परमेश जगत्पवित्र  
    चित्रं विचित्रसुचरित्रकरोऽसि नूनम् ।  
विश्वं पवित्रममलं किल विश्वनाथ  
    पानीयगाहनत एतदतो नतोऽस्मि ॥ २८ ॥  
आकाशरूपबहिरन्तरुतावकाश-  
    दानाद्विकस्वरमिहेश्वर विश्वमेतत् ।  
त्वत्तः सदा सदय संश्वसिति स्वभावात्  
    सङ्‌कोचमेति भवतोऽस्मि नतस्ततस्त्वाम् ॥ २९ ॥  
विश्वम्भरात्मक बिभर्षि विभोऽत्र विश्वं  
    को विश्वनाथ भवतोऽन्यतमस्तमोरिः ।  
स त्वं विनाशय तमो तम चाहिभूष-  
    स्तव्यात्परः परपरं प्रणतस्ततस्त्वाम् ॥ ३० ॥  
आत्मस्वरूप तव रूपपरम्पराभि-  
    राभिस्ततं हर चराचररूपमेतत् ।  
सर्वान्तरात्मनिलय प्रतिरूपरूप  
    नित्यं नतोऽस्मि परमात्मजनोऽष्टमूर्ते ॥ ३१ ॥  
इत्यष्टमूर्तिभिरिमाभिरबन्धबन्धो  
    युक्तः करोषि खलु विश्वजनीनमूर्त्ते ।  
एतत्ततं सुविततं प्रणतप्रणीत  
    सर्वार्थसार्थपरमार्थ ततो नतोऽस्मि ॥ ३२ ॥  
सनत्कुमार उवाच  
अष्टमूर्त्यष्टकेनेत्थं परिष्टुत्येति भार्गवः ।  
भर्गं भूमिमिलन्मौलिः प्रणनाम पुनः पुनः ॥ ३३ ॥  
इति स्तुतो महादेवो भार्गवेणातितेजसा ।  
उत्थाय भूमेर्बाहुभ्यां धृत्वा तं प्रणतं द्विजम् ॥ ३४ ॥  
उवाच श्लक्ष्णया वाचा मेघनादगभीरया ।  
सुप्रीत्या दशनज्योत्स्ना प्रद्योतितदिङ्‌गतरः ॥ ३५ ॥  
महादेव उवाच  
विप्रवर्य कवे तात मम भक्तोऽसि पावनः ।  
अनेनात्युग्रतपसा स्वजन्याचरितेन च ॥ ३६ ॥  
लिङ्‌गस्थापनपुण्येन लिङ्‌गस्याराधनेन च ।  
दत्तचित्तोपहारेण शुचिना निश्चलेन च ॥ ३७ ॥  
अविमुक्तमहाक्षेत्रपवित्राचरणेन च ।  
त्वां दयया प्रपश्यामि तवादेयं न किञ्चन ॥ ३८ ॥  
अनेनैव शरीरेण ममोदरदरीगतः ।  
मद्वरेन्द्रियमार्गेण पुत्रजन्मत्वमेष्यसि ॥ ३९ ॥  
यच्छाम्यहं वरं तेऽद्य दुष्प्राप्यं पार्षदैरपि ।  
हरेर्हिरण्यगर्भाच्च प्रायशोहं जुगोप यम् ॥ ।४० ॥  
मृतसञ्जीवनी नाम विद्या या मम निर्मला ।  
तपोबलेन महता मयैव परिनिर्मिता ॥ ४१ ॥  
त्वां तां तु प्रापयाम्यद्य मन्त्ररूपां महाशुचे ।  
योग्यता तेऽस्ति विद्यायास्तस्याः शुचितपोनिधे ॥ ४२ ॥  
यं यमुद्दिश्य नियतमेतामावर्तयिष्यसि ।  
विद्यां विद्येश्वरश्रेष्ठं सत्यं प्राणिष्यति धुवम् ॥ ४३ ॥  
अत्यर्कमत्यग्नि च ते तेजो व्योम्नि च तारकम् ।  
देदीप्यमानं भविता ग्रहाणां प्रवरो भव ॥ ४४ ॥  
अपि च त्वां करिष्यन्ति यात्रां नार्यो नरोऽपि वा ।  
तेषां त्वद् दृष्टिपातेन सर्वकार्यं प्रणश्यति ॥ ४९ ॥  
तवोदये भविष्यन्ति विवाहादीनि सुव्रत ।  
सर्वाणि धर्मकार्याणि फलवन्ति नृणामिह ॥ ४६ ॥  
सर्वाश्च तिथयो नन्दास्तव संयोगतः शुभाः ।  
तव भक्ता भविष्यन्ति बहुशुक्रा बहु प्रजाः ॥ ४७ ॥  
त्वयेदं स्थापितं लिङ्‌गं शुक्रेशमिति सञ्ज्ञितम् ।  
येऽर्चयिष्यन्ति मनुजास्तेषां सिद्धिर्भविष्यति ॥ ४८ ॥  
आवर्षं प्रतिघस्त्रं ये नक्तव्रतपरायणाः ।  
त्वद्दिने शुक्रकूपे ये कृतसर्वोदकक्रियाः ॥ ४९ ॥  
शुक्रेशमर्चयिष्यन्ति शृणु तेषां तु यत्फलम् ।  
अवन्ध्यशुक्रास्ते मर्त्याः पुत्रवन्तोऽतिरेतसः ॥ ५० ॥  
पुंस्त्वसौभाग्यसम्पन्ना भविष्यन्ति न संशयः ।  
उपेतविद्यास्ते सर्वे जनाः स्युः सुखभागिनः ॥ ५१ ॥  
इति दत्त्वा वरान्देवस्तत्र लिङ्‌गे लयं ययौ ।  
भार्गवोऽपि निजं धाम प्राप सन्तुष्टमानसः ॥ ५२ ॥  
इति ते कथितं व्यास यथा प्राप्ता तपोबलात् ।  
मृत्युञ्जयाभिधा विद्या किमन्यच्छ्रोतुमिच्छसि ॥ ५३ ॥  
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे  
मृतसञ्जीविनीविद्याप्राप्तिवर्णनं नाम पञ्चाशत्तमोऽध्यायः ॥ ५० ॥  
  
  
श्रीगौरीशङ्करार्पणमस्तु  
  
GO TOP
