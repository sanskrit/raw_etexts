PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ एकविंशोऽध्यायः ॥  
  
कामनानुरोधेन पूजने शिवलिङ्गसङ्ख्याभिधानम् -  
  
  
[ Right click to 'save audio as' for downloading Audio ]  
ऋषय ऊचुः -  
सूत सूत महाभाग व्यासशिष्यनमोस्तु ते ।  
सम्यगुक्तं त्वया तात पार्थिवार्चाविधानकम् ॥ १ ॥  
कामनाभेदमाश्रित्य सङ्ख्यां ब्रूहि विधानतः ।  
शिवपार्थिवलिङ्‌गानां कृपयादीनवत्सल ॥ २ ॥  
सूत उवाच -  
शृणुध्वमृषयः सर्वे पार्थिवार्चाविधानकम् ।  
यस्यानुष्ठानमात्रेण कृतकृत्यो भवेन्नरः ॥ ३ ॥  
अकृत्वा पार्थिवं लिङ्‌गं योन्यदेवं प्रपूजयेत् ।  
वृथा भवति सा पूजा दमदानादिकं वृथा ॥ ४ ॥  
सङ्ख्यापार्थिव लिङ्‌गानां यथाकामं निगद्यते ।  
सङ्ख्या सद्यो मुनिश्रेष्ठ निश्चयेन फलप्रदा ॥ ५ ॥  
प्रथमावाहनं तत्र प्रतिष्ठा पूजनं पृथक् ।  
लिङ्‌गाकारं समं तत्र सर्वं ज्ञेयं पृथक्पृथक् ॥ ६ ॥  
विद्यार्थी पुरुषः प्रीत्या सहस्रमितपार्थिवम् ।  
पूजयेच्छिवलिङ्‌गं हि निश्चयात्तत्फलप्रदम् ॥ ७ ॥  
नरः पार्थिवलिङ्‌गानां धनार्थी च तदर्धकम् ।  
पुत्रार्थी सार्धसाहस्रं वस्त्रार्थी शतपञ्चकम् ॥ ८ ॥  
मोक्षार्थी कोटिगुणितं भूकामश्च सहस्रकम् ।  
दयार्थी च त्रिसाहस्रं तीर्थार्थी द्विसहस्रकम् ॥ ९ ॥  
सुहृत्कामी त्रिसाहस्रं वश्यार्थी शतमष्टकम् ।  
मारणार्थी सप्तशतं मोहनार्थी शताष्टकम् ॥ १० ॥  
उच्चाटनपरश्चैव सहस्रं च यथोक्ततः ।  
स्तम्भनार्थी सहस्रं तु द्वेषणार्थी तदर्धकम् ॥ ११ ॥  
निगडान्मुक्तिकामस्तु सहस्रं सार्धमुत्तमम् ।  
महाराजभये पञ्चशतं ज्ञेयं विचक्षणैः ॥ १२ ॥  
चौरादिसङ्‌कटे ज्ञेयं पार्थिवानां शतद्वयम् ।  
डाकिन्यादिभये पञ्चशतमुक्तं जपार्थिवम् ॥ १३ ॥  
दारिद्र्ये पञ्चसाहस्रमयुतं सर्वकामदम् ।  
अथ नित्यविधिं वक्ष्ये शृणुध्वं मुनिसत्तमाः ॥ १४ ॥  
एकपापहरं प्रोक्तं द्विलिङ्‌गं चार्थसिद्धिदम् ।  
त्रिलिङ्‌गं सर्वकामानां ‌कारणं परमीरितम् ॥ १५ ॥  
उत्तरोत्तरमेवं स्यात्पूर्वोक्तगणनावधि ।  
मतान्तरमथो वक्ष्ये सङ्ख्यायां मुनिभेदतः ॥ १६ ॥  
लिङ्‌गानामयुतं ‌कृत्वा पार्थिवानां सुबुद्धिमान् ।  
निर्भयो हि भवेन्नूनं महाराजभयं हरेत् ॥ १७ ॥  
कारागृहादिमुक्त्यर्थमयुतं ‌कारयेद्‌बुधः ।  
डाकिन्यादिभये सप्तसहस्रं ‌कारयेत्तथा ॥ १८ ॥  
सहस्राणि पञ्चपञ्चाशदपुत्रस्तत्प्रकारयेत् ।  
लिङ्‌गानामयुतेनैव कन्यका सन्ततिं लभेत् ॥ १९ ॥  
लिङ्‌गानामयुतेनैव विष्ण्वाद्यैश्वर्यमाप्नुयात् ।  
लिङ्‌गानां प्रयुतेनैव ह्यतुलां श्रियमाप्नुयात् ॥ २० ॥  
कोटिमेकां तु लिङ्‌गानां यः करोति नरो भुवि ।  
शिव एव भवेत्सोऽपि नात्रकार्या विचारणा ॥ २१ ॥  
अर्चा पार्थिवलिङ्‌गानां कोटियज्ञफलप्रदा ।  
भुक्तिदा मुक्तिदा नित्यं ततः कामार्थिनां नृणाम् ॥ २२ ॥  
विनालिङ्‌गार्चनं यस्य कालोगच्छति नित्यशः ।  
महाहानिर्भवेत्तस्य दुर्वृत्तस्य दुरात्मनः ॥ २३ ॥  
एकतः सर्वदानानि व्रतानि विविधानि च ।  
तीर्थानि नियमा यज्ञा लिङ्‌गार्चा चैकतः स्मृता ॥ २४ ॥  
कलौ लिङ्‌गार्चनं श्रेष्ठं यथा लोके प्रदृश्यते ।  
तथान्यन्नास्ति शास्त्राणामेष सिद्धान्तनिश्चयः ॥ २५ ॥  
भुक्तिमुक्तिप्रदं लिङ्‌गं विविधापन्निवारणम् ।  
पूजयित्वा नरो नित्यं शिवसायुज्यमाप्नुयात् ॥ २६ ॥  
शिवानाममयं लिङ्‌गं नित्यं पूज्यं महर्षिभिः ।  
यतश्च सर्वलिङ्‌गेषु तस्मात्पूज्यं विधानतः ॥ २७ ॥  
उत्तमं मध्यमं नीचं त्रिविधं लिङ्‌गमीरितम् ।  
मानतो मुनिशार्दूलास्तच्छृणुध्वं वदाम्यहम् ॥ २८ ॥  
चतुरङ्‌गुलमुच्छ्रायं रम्यवेदिकया युतम् ।  
उत्तमं लिङ्‌गमाख्यातं मुनिभिः शास्त्रकोविदैः ॥ २९ ॥  
तदर्धं मध्यमं प्रोक्तं तदर्धमधमं स्मृतम् ।  
इत्थं त्रिविधमाख्यातमुत्तरोत्तरतः परम् ॥ ३० ॥  
अनेकलिङ्‌गं यो नित्यं भक्तिश्रद्धासमन्वितः ।  
पूजयेत्स लभेत्कामान्मनसा मानसेप्सितान् ॥ ३१ ॥  
न लिङ्‌गाराधनादन्यत्पुण्यं वेदचतुष्टये ।  
विद्यतेसर्वशास्त्राणामेष एव विनिश्चयः ॥ ३२ ॥  
सर्वमेतत्परित्यज्य कर्मजालमशेषतः ।  
भक्त्या परमया विद्वांल्लिङ्‌गमेकं प्रपूजयेत् ॥ ३३ ॥  
लिङ्‌गेऽर्चितेऽर्चितं सर्वं जगत्स्थावरजङ्‌गमम् ।  
संसाराम्बुधिमग्नानां नान्यत्तरणसाधनम् ॥ ३४ ॥  
अज्ञानतिमिरान्धानां विषयासक्तचेतसाम् ।  
प्लवो नान्योऽस्ति जगति लिङ्‌गाराधनमन्तरा ॥ ३५ ॥  
हरिब्रह्मादयो देवा मुनयो यक्षराक्षसाः ।  
गन्धर्वाश्चारणाः सिद्धा दैतेया दानवास्तथा ॥ ३६ ॥  
नागाःशेषप्रभृतयो गरुडाद्याः खगास्तथा ।  
सप्रजापतयश्चान्ये मनवः किन्नरा नराः ॥ ३७ ॥  
पूजयित्वा महाभक्त्या लिङ्‌गं सर्वार्थसिद्धिदम् ।  
प्राप्ताः कामानभीष्टांश्च तांस्तान्सर्वान्हृदि स्थितान् ॥ ३८ ॥  
ब्राह्मणः क्षत्रियो वैश्यः शूद्रो वा प्रतिलोमजः ।  
पूजयेत्सततं लिङ्‌गं तत्तन्मन्त्रेण सादरम् ॥ ३९ ॥  
किं बहूक्तेन मुनयः स्त्रीणामपि तथान्यतः ।  
अधिकारोस्ति सर्वेषां शिवलिङ्‌गार्चने द्विजाः ॥ ४० ॥  
द्विजानां वैदिकेनापि मार्गेणाराधनं वरम् ।  
अन्येषामपि जन्तूनां वैदिकेन न सम्मतम् ॥ ४१ ॥  
वैदिकानां द्विजानां च पूजावैदिकमार्गतः ।  
कर्तव्या नान्यमार्गेण इत्याह भगवाञ्छिवः ॥ ४२ ॥  
दधीचिगौतमादीनां शापेनादग्धचेतसाम् ।  
द्विजानां जायते श्रद्धा नैव वैदिककर्मणि ॥ ४३ ॥  
यो वैदिकमनादृत्य कर्म स्मार्तमथापि वा ।  
अन्यत्समाचरेन्मर्त्यो न सङ्‌कल्पफलं लभेत् ॥ ४४ ॥  
इत्थं ‌कृत्वार्चनं शम्भोर्नैवेद्यान्तं विधानतः ।  
पूजयेदष्टमूर्तीश्च तत्रैव त्रिजगन्मयीः ॥ ४५ ॥  
क्षितिरापोऽनलो वायुराकाशः सूर्यसोमकौ ।  
यजमान इति त्वष्टौ मूर्तयः परिकीर्तिताः ॥ ४६ ॥  
शर्वो भवश्च रुद्रश्च उग्रो भीम इतीश्वरः ।  
महादेवः पशुपतिरेतान्मूर्तिभिरर्चयेत् ॥ ४७ ॥  
पूजयेत्परिवारं च ततः शम्भोः सुभक्तितः ।  
ईशानादिक्रमात्तत्र चन्दनाक्षतपत्रकैः ॥ ४८ ॥  
ईशानं नन्दिनं चण्डं महाकालं च भृङ्‌गिणम् ।  
वृषं स्कन्दं ‌कपर्दीशं सोमं शुक्रं च तत्क्रमात् ॥ ४९ ॥  
अग्रतो वीरभद्रं च पृष्ठे कीर्तिमुखं तथा ।  
तत एकादशान्‌रुद्रान् पूजयेद्विधिना ततः ॥ ५० ॥  
ततः पञ्चाक्षरं जप्त्वा शतरुद्रियमेव च ।  
स्तुतीर्नानाविधाः कृत्वा पञ्चाङ्‌गपठनं तथा ॥ ५१ ॥  
ततः प्रदक्षिणां कृत्वा नत्वा लिङ्‌गं विसर्जयेत् ।  
इति प्रोक्तमशेषं च शिवपूजनमादरात् ॥ ५२ ॥  
रात्रावुदङ्मुखः कुर्याद्देवकार्यं सदैव हि ।  
शिवार्चनं सदाप्येवं शुचिः कुर्यादुदङ्मुखः ॥ ५३ ॥  
न प्राचीमग्रतः शम्भोर्नोदीचीं शक्तिसंहिताम् ।  
न प्रतीचीं यतः पृष्ठमतो ग्राह्यं समाश्रयेत् ॥ ५४ ॥  
विना भस्मत्रिपुण्ड्रेण विना रुद्राक्षमालया ।  
बिल्वपत्रं विना नैव पूजयेच्छङ्‌करं बुधः ॥ ५५ ॥  
भस्माप्राप्तौ मुनिश्रेष्ठाः प्रवृत्ते शिवपूजने ।  
तस्मान्मृदापि कर्तव्यं ललाटे च त्रिपुण्ड्रकम् ॥ ५६ ॥  
इति श्रीशिवमहापुराणे प्रथमायां विद्येश्वरसंहितायां  
साध्यसाधनखण्डे पार्थिवपूजनवर्णनं नामैकविंशोऽध्यायः  
  
  
श्रीगौरीशङ्करार्पणमस्तु  
  
GO TOP
