PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
चत्वारिंशोऽध्यायः ॥  
  
ब्रह्मादीनां कैलासयात्रा शिवदर्शनं च  
नारद उचाच  
विधे विधे महाप्राज्ञा शैवतत्त्वप्रदर्शक ।  
श्राविता रमणीप्राया शिवलीला महाद्‌भुता ॥ १ ॥  
वीरेण वीरभद्रेण दक्षयज्ञं विनाश्य वै ।  
कैलासाद्रौ गते तात किमभूत्तद्वदाधुना ॥ २ ॥  
ब्रह्मोवाच  
अथ देवगणाःसर्वे मुनयश्च पराजिताः ।  
रुद्रानीकैर्विभिन्नाङ्‌गा मम लोकं ययुस्तदा ॥ ३ ॥  
स्वयम्भुवे नमस्कृत्य मह्यं संस्तूय भूरिशः ।  
तत्स्वक्लेशं विशेषेण कार्त्स्येनैव न्यवेदयन् ॥ ४ ॥  
तदाकर्ण्य ततोहं वै पुत्रशोकेन पीडितः ।  
अचिन्तयमतिव्यग्रो दूयमानेन चेतसा ॥ ५ ॥  
किं कार्यं कार्यमद्याशु मया देवसुखावहम् ।  
येन जीवतु दक्षौऽसौ मखः पूर्णो भवेत्सुरः ॥ ६ ॥  
एवं विचार्य बहुधा नालभं शमहं मुने ।  
विष्णुं तदा स्मरन् भक्त्या ज्ञानमाप तदोचितम् ॥ ७ ॥  
अथ देवैश्च मुनिभिर्विष्णोर्लोकमहं गतः ।  
नत्वा स्तुत्वा च विविधैः स्तवैर्दुःखं न्यवेदयम् ॥ ८ ॥  
यथाऽध्वरः प्रपूर्णः स्याद्देवयज्ञकरश्च सः ।  
सुखिनःस्युः सुराः सर्वे मुनयश्च तथा कुरु ॥ ९ ॥  
देव देव रमानाथ विष्णो देवसुखावह ।  
वयं त्वच्छरणं प्राप्ताः सदेवमुनयो ध्रुवम् ॥ १० ॥  
ब्रह्मोवाच  
इत्याकर्ण्य वचो मे हि ब्रह्मणः स रमेश्वरः ।  
प्रत्युवाच शिवं स्मृत्वा शिवात्मा दीनमानसः ॥ ११ ॥  
विष्णुरुवाच  
तेजीयसि न सा भूता कृतागसि बुभूषताम् ।  
तत्र क्षेमाय बहुधा बुभूषा हि कृतागसाम् ॥ १२ ॥  
कृतपापाः सुरा सर्वे शिवे हि परमेश्वरे ।  
पराददुर्यज्ञभागं तस्य शम्भोर्विधे यतः ॥ १३ ॥  
प्रसादयध्यं सर्वे हि यूयं शुद्धेन चेतसा ।  
अथापरप्रसादं तं गृहीताङ्‌घ्रियुगं शिवम् ॥ १४ ॥  
यस्मिन् प्रकुपिते देवे विनश्यत्यखिलं जगत् ।  
सलोकपालयज्ञस्य शासनाज्जीवितं द्रुतम् ॥ १५ ॥  
तमाशु प्रियया देवं विहीनं च दुरुक्तिभिः ।  
क्षमापयध्वं हृद्विद्धं दक्षेण सुदुरात्मना ॥ १६ ॥  
अयमेव महोपायस्तच्छान्त्यै केवलं विधे ।  
शम्भोः सन्तुष्टये मन्ये सत्यमेवोदितं मया ॥ १७ ॥  
नाहं न त्वं सुराश्चान्ये मुनयोपि तनूभृतः ।  
यस्य तत्त्वं प्रमाणं च न विदुर्बलवीर्ययोः ॥ १८ ॥  
आत्मतन्त्रस्य तस्यापि परस्य परमात्मनः ।  
कमुपायं विधित्सेद्वै परं मूढं विरोधिनम् ॥ १९ ॥  
चलिष्येहमपि ब्रह्मन् सर्वैः सार्द्ध शिवालयम् ।  
क्षमापयामि गिरिशं कृतागाश्च शिवे धुवम् ॥ २० ॥  
ब्रह्मोवाच  
इत्थमादिश्य विष्णुर्मां ब्रह्माणं सामरादिकम् ।  
सार्द्धं देवेर्मतिं चक्रे तद्‌गिरौ गमनाय सः ॥ २१ ॥  
ययौ स्वधिष्ण्यनिलयं शिवस्याद्रिवरं शुभम् ।  
कैलासं सामरमुनिप्रजेशादिमयो हरिः ॥ २२ ॥  
अतिप्रियं प्रभोर्नित्यं सुजुष्टं किन्नरादिभिः ।  
नरेतरैरप्सरोभिर्योगसिद्धैमहोन्नतम् ॥ २३ ॥  
नानामणिमयैः शृङ्‌गैः शोभमानं समन्ततः ।  
नानाधातुविचित्रं वै नानाद्रुमलताकुलम् ॥ २४ ॥  
नानामृगगणाकीर्णं नानापक्षिसमन्वितम् ।  
नानाजलप्रस्रवणैरमरैः सिद्धयोषिताम् ॥ २५ ॥  
रमणैवाहरन्तीनां नानाकन्दरसानुभिः ।  
द्रुमजातिभिरन्याभी राजितं राजतप्रभम् ॥ २६ ॥  
व्याघ्रादिभिर्महासत्त्वैर्निर्घुष्टं क्रूरतोज्झितम् ।  
सर्वशोभान्वितं दिव्यं महाविस्मयकारकम् ॥ २७ ॥  
पर्यस्तं गङ्‌गया सत्या स्थानपुण्यतरोदया ।  
सर्वपावनसङ्‌कर्त्र्या विष्णुपद्या सुनिर्मलम् ॥ २८ ॥  
एवंविधं गिरिं दृष्ट्वा कैलासाख्यं शिवप्रियम् ।  
ययुस्ते विस्मयं देवा विष्ण्वाद्या ःसमुनीश्वराः ॥ २९ ॥  
तःसमीपेऽलकां रम्यां ददृशुर्नाम ते पुरीम् ।  
कुबेरस्य महादिव्यां रुद्रमित्रस्य निर्जराः ॥ ३० ॥  
वनं सौगन्धिकं चापि ददृशुस्तत्समीपतः ।  
सर्वद्रुमान्वितं दिव्यं यत्र तन्नादमद्‌भुतम् ॥ ३१ ॥  
तद्‌वाह्यतस्तस्य दिव्ये सरितावति पावने ।  
नन्दा चालकनन्दा च दर्शनात्पापहारिके ॥ ३२ ॥  
पपुः सुरस्त्रियो नित्यमवगूह्य स्वलोकतः ।  
विगाह्य पुम्भिस्तास्तत्र क्रीडन्ति रतिकर्शिताः ॥ ३३ ॥  
हित्वा यक्षेश्वरपुरीं वनं सौगन्धिकं च यत् ।  
गच्छन्तस्ते सुरा आराद्ददृशुः शाङ्‌करं वटम् ॥ ३४ ॥  
पर्यक्‌कृताचलच्छायं पादोनविटपायतम् ।  
शतयोजनकोत्सेधं निर्नीडं तापवर्जितम् ॥ ३५ ॥  
महापुण्यवतां दृश्यं सुरम्यं चातिपावनम् ।  
शम्भुयोगस्थलं दिव्यं योगिसेव्यं महोत्तमम् ॥ ३६ ॥  
मुमुक्षुशरणे तस्मिन् महायोगमये वटे ।  
आसीनं ददृशुः सर्वे शिवं विष्ण्वादयः सुराः ॥ ३७ ॥  
विधिपुत्रैर्महासिद्धैः शिव भक्तिरतैः सदा ।  
उपास्यमानं सुमुदा शान्तैः संशान्तविग्रहैः ॥ ३८ ॥  
तथा सख्या कुबेरेण भर्त्रा गुह्यकरक्षसाम् ।  
सेव्यमानं विशेषेण स्वगणैर्ज्ञातिभिः सदा ॥ ३९ ॥  
तापसाभीष्टसद्‌रूपं बिभ्रतं परमेश्वरम् ।  
वात्सल्याद्विश्वसुहृदं भस्मादिसुविराजितम् ॥ ४० ॥  
मुने तुभ्यं प्रवोचन्तं पृच्छते ज्ञानमुत्तमम् ।  
कुशासने सूपविष्टं सर्वेषां शृण्वतां सताम् ॥ ४१ ॥  
कृत्वोरौ दक्षिणे सव्यं चरणं चैव जानुनि ।  
बाहुप्रकोष्ठाक्षमालं स्थितं सत्तर्कमुद्रया ॥ ४२ ॥  
एवंविधं शिवं दृष्ट्वा तदा विष्ण्वादयः सुराः ।  
प्रणेमुस्त्वरितं सर्वे करौ बध्वा विनम्रकाः ॥ ४३ ॥  
उपलभ्यागतं रुद्रो मया विष्णुं सताङ्गतिः ।  
उत्थाय चक्रे शिरसाभिवन्दनमपि प्रभुः ॥ ४४ ॥  
वन्दिताङ्‌घ्रिस्तदा सर्वैर्दिव्यैर्विष्ण्वादिभिः शिवः ।  
ननामाथ यथा विष्णुं कश्यपं लोकसद्‌गतिः ॥ ४५ ॥  
सुरसिद्धगणाधीशमहर्षिसुनमस्कृतम् ।  
समुवाच सुरैर्विष्णुं कृतसन्नतिमादरात् ॥ ४६ ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे शिवदर्शनवर्णनं नाम चत्वारिंशोध्यायः ॥ ४० ॥  
  
  
श्रीगौरीशङ्करार्पणमस्तु  
  
GO TOP
