PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
चतुर्दशोऽध्यायः  
  
तारकवज्रांगयोरुपत्तिस्तत्तपोवर्णनञ्च  
नारद उवाच  
विष्णुशिष्य महाशैव सम्यगुक्तं त्वया विधे ।  
चरितं परमं ह्येतच्छिवायाश्च शिवस्य च ॥ १ ॥  
कस्तारकासुरो ब्रह्मन्येन देवाः प्रपीडिताः ।  
कस्य पुत्रस्य वै ब्रूहि तत्कथां च शिवाश्रयाम् ॥ २ ॥  
भस्मी चकार स कथं शंकरश्च स्मरं वशी ।  
तदपि ब्रूहि सुप्रीत्याऽद्‌भुतं तच्चरितं विभोः ॥ ३ ॥  
कथं शिवा तपोऽत्युग्रं चकार सुखहेतवे ।  
कथं प्राप पतिं शम्भुमादिशक्तिर्जगत्परा ॥ ४ ॥  
एतत्सर्वमशेषेण विशेषेण महाबुध ।  
ब्रूहि मे श्रद्दधानाय स्वपुत्राय शिवात्मने ॥ ५ ॥  
ब्रह्मोवाच -  
पुत्रवर्य महाप्राज्ञ सुरर्षे शंसितव्रतः ।  
वच्म्यहं शंकरं स्मृत्वा सर्वं तच्चरितं शृणु ॥ ६ ॥  
प्रथमं तारकस्यैव भवं संशृणु नारद ।  
यद्वधार्थं महा यत्नः कृतो दैवैः शिवाश्रयैः ॥ ७ ॥  
मम पुत्रो मरीचिर्यः कश्यपस्तस्य चात्मजः ।  
त्रयोदशमितास्तस्य स्त्रियो दक्षसुताश्च याः ॥ ८ ॥  
दितिर्ज्येष्ठा च तत्स्त्री हि सुषुवे सा सुतद्वयम् ।  
हिरण्यकशिपुर्ज्येष्ठो हिरण्याक्षोऽनुजस्ततः ॥ ९ ॥  
तौ हतौ विष्णुना दैत्यौ नृसिंहक्रोडरूपतः ।  
सुदुःखदौ ततो देवाः सुखमापुश्च निर्भयाः ॥ १ ० ॥  
दितिश्च दुःखिताऽऽसीत्सा कश्यपं शरणं गता ।  
पुनःसंसेव्य तं भक्त्या गर्भमाधत्त सुव्रता ॥ ११ ॥  
तद्विज्ञाय महेन्द्रोऽपि लब्धच्छिद्रो महोद्यमी ।  
तद्‌गर्भं व्यच्छिनत्तत्र प्रविश्य पविना मुहुः ॥ १२ ॥  
तद्‌व्रतस्य प्रभावेण न तद्‌गर्भो ममार ह ।  
स्वपन्त्या दैवयोगेन सप्त सप्ताभवन्सुताः ॥ १३ ॥  
देवा आसन्सुतास्ते च नामतो मरुतोऽखिलाः ।  
स्वर्गं ययुस्तदेन्द्रेण देवराजात्मसात्कृताः ॥ १४ ॥  
पुनर्दितिः पतिं भेजेऽनुतप्ता निजकर्मतः ।  
चकार सुप्रसन्नं तं मुनिं परमसेवया ऽ १५ ॥  
कश्यप उवाच -  
तपः कुरु शुचिर्भूत्वा ब्रह्मणश्चायुतं समाः ।  
चेद्‌भविष्यति तत्पूर्वं भविता ते सुतस्तदा ॥ १६ ॥  
तथा दित्या कृतं पूर्णं तत्तपःश्रद्धया मुने ।  
ततः पत्युः प्राप्य गर्भं सुषुवे तादृशं सुतम् ॥ १७ ॥  
वज्राङ्‌गनामा सोऽभूद्वै दितिपुत्रोऽमरोपमः ।  
नामतुल्यतनुर्वीरः सुप्रताप्युद्‌भवाद्‌बली ॥ १८ ॥  
जननीशासनात्सद्यः स सुतो निर्जराधिपम् ।  
बलाद्धृत्वा ददौ दण्डं विविधं निर्जरानपि ॥ १९ ॥  
दितिः सुखमतीवाप दृष्ट्वा शक्रादिदुर्दशाम् ।  
अमरा अपि शक्राद्या जग्मुर्दुःखं स्वकर्मतः ॥ २० ॥  
तदाहं कश्यपेनाशु तत्रागत्य सुसामगीः ।  
देवानत्याजयंस्तस्मात्सदा देवहिते रतः ॥ २१ ॥  
देवान्मुक्त्वा स वज्राङ्‌गस्ततः प्रोवाच सादरम् ।  
शिवभक्तोऽतिशुद्धात्मा निर्विकारः प्रसन्नधीः ॥ २२ ॥  
वज्राङ्‌ग उवाच -  
इन्द्रो दुष्टः प्रजाघाती मातुर्मे स्वार्थसाधकः ।  
स फलं प्राप्तवानद्य स्वराज्यं हि करोतु सः ॥ २३ ॥  
मातुराज्ञावशाद्‌ब्रह्मन्कृतमेतन्मयाखिलम् ।  
न मे भोगाभिलाषो वै कस्यचिद्‌भुवनस्य हि ॥ २४ ॥  
तत्त्वसारं विधे ब्रूहि मह्यं वेदविदांवर ।  
येन स्यां सुसुखी नित्यं निर्विकारः प्रसन्नधीः ॥ २५ ॥  
तच्छ्रुत्वाहं मुनेऽवोचं सात्त्विको भाव उच्यते ।  
तत्त्वसार इति प्रीत्या सृजाम्येकां वरां स्त्रियम् ॥ २६ ॥  
वराङ्‌गीं नाम तां दत्त्वा तस्मै दितिसुताय वै ।  
अयां स्वधाम सुप्रीतः कश्यपस्तत्पितापि च ॥ २७ ॥  
ततो दैत्यः स वज्राङ्‌गः सात्विकं भावमाश्रितः ।  
आसुरं भावमुत्सृज्य निर्वैरः सुखमाप्तवान् ॥ २८ ॥  
न बभूव वराङ्‌ग्या हि हृदि भावोथ सात्विकः ।  
सकामा स्वपतिं भेजे श्रद्धया विविधं सती ॥ २९ ॥  
अथ तत्सेवनादाशु सन्तुष्टोऽभून्महाप्रभुः ।  
स वज्राङ्‌गः पतिस्तस्या उवाच वचनं तदा ॥ ३० ॥  
वज्राङ्‌ग उवाच  
किमिच्छसि प्रिये ब्रूहि किं ते मनसि वर्तते ।  
तच्छ्रुत्वानम्य तं प्राह सा पतिं स्वमनोरथम् ॥ ३१ ॥  
वराङ्‌ग्युवाच  
चेत् प्रसन्नोऽभवस्त्वं वै सुतं मे देहि सत्पते ।  
महाबलं त्रिलोकस्य जेतारं हरिदुःखदम् ॥ ३२ ॥  
ब्रह्मोवाच  
इति श्रुत्वा प्रियावाक्यं विस्मितोऽभूत्स आकुलः ।  
उवाच हृदि स ज्ञानी सात्विको वैरवर्जितः ॥ ३३ ॥  
प्रियेच्छति विरोधं वै सुरैर्मे न हि रोचते ।  
किं कुर्यां हि क्व गच्छेयं कथं नश्ये न मे पणः ॥ ३४ ॥  
प्रियामनोरथश्चैव पूर्णः स्यात्‌त्रिजगद्‌भवेत् ।  
क्लेशयुङ्नितरां भूयो देवाश्च मुनयस्तथा ॥ ३५ ॥  
न पूर्णः स्यात्प्रिया कामस्तदा मे नरको भवेत् ।  
द्विधापि धर्महानिर्वै भवतीत्यनुशुश्रुवान् ॥ ३६ ॥  
वज्राङ्‌ग इत्थं बभ्राम स मुने धर्मसङ्‌कटे ।  
बलाबलं द्वयोस्तत्र विचिचिन्त च बुद्धितः ॥ ३७ ॥  
शिवेच्छया स हि मुने वाक्यं मेने स्त्रियो बुधः ।  
तथास्त्विति वचः प्राह प्रियां प्रति स दैत्यराट् ॥ ३८ ॥  
तदर्थमकरोत्तीव्रं तपोन्यद्दुष्करं स तु ।  
मां समुद्दिश्य सुप्रीत्या बहुवर्षं जितेन्द्रियः ॥ ३९ ॥  
वरं दातुमगां तस्मै दृष्ट्वाहं तत्तपो महत् ।  
वरं ब्रूहि ह्यवोचं तं सुप्रसन्नेन चेतसा ॥ ४० ॥  
वज्राङ्‌गस्तु तदा प्रीतं मां दृष्ट्वा खे स्थितं विभुम् ।  
सुप्रणम्य बहुस्तुत्वा वरं वव्रे प्रियाहितम् ॥ ४१ ॥  
वज्राङ्‌ग उवाच  
सुतं देहि स्वमातुर्मे महाहितकरं प्रभो ।  
महाबलं सुप्रतापं सुसमर्थं तपोनिधिम् ॥ ४२ ॥  
ब्रह्मोवाच  
इत्याकर्ण्य च तद्वाक्यं तथास्त्वित्यब्रवं मुने ।  
अया स्वधाम तद्दत्त्वा विमनाः संस्मरच्छिवम् ॥ ४३ ॥  
इति श्रीशिवमहापुराणे द्वितीयायां रुद्रसंहितायां तृतीये पार्वतीखण्डे  
तारकोत्पत्तौ वज्राङ्‌गोत्पत्तितपोवर्णनं नाम चतुर्दशोऽध्यायः ॥ १४ ॥  
  
  
श्रीगौरीशंकरार्पणमस्तु  
  
GO TOP
