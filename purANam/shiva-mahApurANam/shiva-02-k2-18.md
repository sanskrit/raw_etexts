PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
अष्टादशोऽध्यायः ॥  
  
शिवसतीविवाहः  
नारद उवाच  
रुद्रपार्श्वे त्वयि गते किमभूच्चरितं ततः ।  
का वार्ता ह्यभवत्तात किं चकार हरः स्वयम् ॥ १ ॥  
ब्रह्मोवाच  
अथाहं शिवमानेतुं प्रसन्नः परमेश्वरम् ।  
आसन्दं हि महादेवं हिमवद्‌गिरिसंस्थितम् ॥ २ ॥  
मां वीक्ष्य लोकस्रष्टारमायान्तं वृषभध्वजः ।  
मनसा संशयं चक्रे सतीप्राप्तौ मुहुर्मुहुः ॥ ३ ॥  
अथ प्रीत्या हरो लोक गतिमाश्रित्य लीलया ।  
सत्या भक्त्या च मां क्षिप्रमुवाच प्राकृतो यथा ॥ ४ ॥  
ईश्वर उवाच  
किमकार्षीत्सुरज्येष्ठ सत्यर्थे त्वत्सुतः स माम् ।  
कथयस्व यथा स्वान्तं न दीर्येन्मन्मथेन हि ॥ ५ ॥  
धावमानो विप्रयोगो मामेव च सतीं प्रति ।  
अभिहन्ति सुरज्येष्ठ त्यक्त्वाऽन्यां प्राणधारिणीम् ॥ ६ ॥  
सतीति सततं ब्रह्मन् वद कार्यं करोम्यहम् ।  
अभेदान्मम सा प्राप्या तद्विधे क्रियतां तथा ॥ ७ ॥  
ब्रह्मोवाच  
इति रुद्रोक्तवचनं लोकाचारसुगर्भितम् ।  
श्रुत्वाहं नारदमुने सान्त्वयन्नगदं शिवम् ॥ ८ ॥  
सत्यर्थं यन्मम सुतो वदतिस्म वृषध्वज ।  
तच्छ्रणुष्व निजासाध्यं सिद्धमित्यवधारय ॥ ९ ॥  
देया तस्मै मया पुत्री तदर्थं परिकल्पिता ।  
ममाभीष्टमिदं कार्यं त्वद्वाक्यादधिकं पुनः ॥ १० ॥  
मत्पुत्र्याराधितः शम्भुरेतदर्थं स्वयं पुनः ।  
सोप्यन्विष्यति मां यस्मात्तदा देया मया हरे ॥ ११ ॥  
शुभे लग्न सुमुहूर्ते समागच्छतु सेति किम् ।  
तदा दास्यामि तनयां भिक्षार्थं शम्भवे विधे ॥ १२ ॥  
इत्युवाच स मां दक्षस्तस्मात्त्वं वृषभध्वज ।  
शुभे मुहूर्ते तद्वेश्म गच्छ तामानयस्व च ॥ १ ३ ॥  
इति श्रुत्वा मम वचो लौकिकीं गतिमाश्रितः ।  
उवाच विहसन्‌रुद्रो मुने मां भक्तवत्सलः ॥ १४ ॥  
रुद्र उवाच  
गमिष्ये भवता सार्द्धं नारदेन च तद्‌गृहम् ।  
अहमेव जगत्स्रष्टस्तस्मात्त्वं नारदं स्मर ॥ १५ ॥  
मरीच्यादीन् स्वपुत्रांश्च मानसानपि संस्मर ।  
तैः सार्द्धं दक्षनिलयं गमिष्ये सगणो विधे ॥ १६ ॥  
ब्रह्मोवाच  
इत्याज्ञप्तोहमीशेन लोकाचारपरेण ह ।  
संस्मरं नारदं त्वां च मरीच्यादीन्सुतांस्तथा ॥ १७ ॥  
ततःसमागताःसर्वे मानसास्तनयास्त्वया ।  
मम स्मरणमात्रेण हृष्टास्ते द्रुतमादरात् ॥ १८ ॥  
विष्णुः समागतस्तूर्णं स्मृतो रुद्रेण शैवराट् ।  
सस्वसैन्यः कमलया गरुडारूढं एव च ॥ १९ ॥  
अध चैत्रसिते पक्षे नक्षत्रे भगदैवते ।  
त्रयोदश्यां दिने भानौ निगच्छत्स महेश्वरः ॥ २० ॥  
सर्वैः सुरगणैः सार्द्धं ब्रह्मविष्णुपुरःसरैः ।  
तथा तैर्मुनिभिर्गच्छन् स बभौ पथि शङ्‌करः ॥ २१ ॥  
मार्गे समुत्सवो जातो देवादीनां च गच्छताम् ।  
तथा हरगणानां च सानन्दमनसामति ॥ २२ ॥  
गजगोव्याघ्रसर्पाश्च जटा चन्द्रकला तथा ।  
जग्मुः सर्वे भूषणत्वं यथायोग्यं शिवेच्छया ॥ २३ ॥  
ततः क्षणेन बलिना बलीवर्देन योगिना ।  
स विष्णुप्रमुखः प्रीत्या प्राप दक्षालयं हरः ॥ २४ ॥  
ततो दक्षो विनीतात्मा सम्प्रहृष्टतनूरुहः ।  
प्रययौ सम्मुखं तस्य संयुक्तःसकलैर्निजैः ॥ २५ ॥  
सर्वे सुरगणास्तत्र स्वयं दक्षेण सत्कृताः ।  
पार्श्वे श्रेष्ठं च मुनिभिरुपविष्टा यथाक्रमम् ॥ २६ ॥  
परिवार्याखिलान्देवान्गणांश्च मुनिभिर्यथा ।  
दक्षः समानयामास गृहाभ्यन्तरतः शिवम् ॥ २७ ॥  
अथ दक्षः प्रसन्नात्मा स्वयं सर्वेश्वरं हरम् ।  
समानर्च विधानेन दत्त्वासनमनुत्तमम् ॥ २८ ॥  
ततो विष्णुं च मां विप्रान्सुरान्सर्वान्गणांस्तथा ।  
पूजयामास सद्‌भक्त्या यथोचितविधानतः ॥ २९ ॥  
कृत्वा यथोचितां पूजां तेषां पूज्यादिभिस्तथा ।  
चकार संविदं दक्षो मुनिभिर्मानसैः पुनः ॥ ३० ॥  
ततो मां पितरं प्राह दक्षः प्रीत्या हि मत्सुतः ।  
प्रणिपत्य त्वया कर्म कार्यं वैवाहिकं विभो ॥ ३१ ॥  
बाढमित्यहमप्युक्त्वा प्रहृष्टैनान्तरात्मना ।  
समुत्थाय ततोऽकार्षं तत्कार्यमखिलं तथा ॥ ३२ ॥  
ततः शुभे मुहूर्ते हि लग्ने ग्रहबलान्विते ।  
सती निजसुतां दक्षो ददौ हर्षेण शम्भवे ॥ ३३ ॥  
उद्वाहविधिना सोऽपि पाणिं जग्राह हर्षितः ।  
दाक्षायण्या वरतनोस्तदानीं वृषभध्वजः ॥ ३४ ॥  
अहं हरिस्त्वदाद्या वै मुनयश्च सुरा गणाः ।  
नेमुः सर्वे संस्तुतिभिस्तोषयामासुरीश्वरम् ॥ ३५ ॥  
समुत्सवो महानासीन्नृत्यगानपुरःसरः ।  
आनन्दं परमं जग्मुः सर्वे मुनिगणाः सुराः ॥ ३६ ॥  
कन्या दत्त्वा कृतार्थोऽभूत्तदा दक्षो हि मत्सुतः ।  
शिवाशिवौ प्रसन्नौ च निखिलं मङ्‌गलालयम् ॥ ३७ ॥  
इति श्रीशिवमहापुराणे द्वितीयायां रुद्रसंहितायां  
द्वितीये सतीखण्डे कन्यादानवर्णनो नामाष्टादशोऽध्यायः ॥ १८ ॥  
  
  
श्रीगौरीशङ्करार्पणमस्तु  
  
GO TOP
