PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
विद्येश्वरसंहिता  
॥ नवमोऽध्यायः ॥  
  
॥ शिवस्यात्मनो महेश्वराभिधानम् ॥  
  
  
नन्दिकेश्वर उवाच  
तत्रान्तरे तौ च नाथं प्रणम्य विधिमाधवौ ।  
बद्धाञ्जलिपुटौ तूष्णीं तस्थतुर्दक्षवामगौ ॥ १ ॥  
तत्र संस्थाप्य तौ देवं सकुटुम्बं वरासने ।  
पूजयामासतुः पूज्यं पुण्यैः पुरुषवस्तुभिः ॥ २ ॥  
पौरुषं प्राकृतं वस्तु ज्ञेयं दीर्घाल्पकालिकम् ।  
हारनूपुरकेयूरकिरीटमणिकुण्डलैः ॥ ३ ॥  
यज्ञसूत्रोत्तरीयस्रक्क्षौममाल्याङ्‌गुलीयकैः ।  
पुष्पताम्बूलकर्पूरचन्दनागुरुलेपनैः ॥ ४ ॥  
धूपदीपसितच्छत्रव्यञ्जनध्वजचामरैः ।  
अन्यैर्दिव्योपहारैश्च वाङ्‌मनोतीतवैभवैः ॥ ५ ॥  
पतियोग्यैः पश्वलभ्यैस्तौ समार्चयतां पतिम् ।  
यद्यच्छ्रेष्ठतमं वस्तु पतियोग्यं हितद्ध्वज ॥ ६ ॥  
तद्वस्त्वखिलमीशोऽपि पारं पर्यचिकीर्षया ।  
सभ्यानां प्रददौ हृष्टः पृथक्तत्र यथाक्रमम् ॥ ७ ॥  
कोलाहलो महानासीत्तत्र तद्वस्तु गृह्यताम् ।  
तत्रैव ब्रह्मविष्णुभ्यां चार्चितः शङ्‌करः पुरा ॥ ८ ॥  
प्रसन्नः प्राह तौ नम्रौ सस्मितं भक्तिवर्धनः ।  
ईश्वर उवाच -  
तुष्टोऽहमद्य वां वत्सौ पूजयाऽस्मिन्महादिने ॥ ९ ॥  
दिनमेतत्ततः पुण्यं भविष्यति महत्तरम् ।  
शिवरात्रिरिति ख्याता तिथिरेषा मम प्रिया ॥ १० ॥  
एतत्काले तु यः कुर्यात्पूजां मल्लिङ्‌गवेरयोः ।  
कुर्यात्तु जगतः कृत्यं स्थितिसर्गादिकं पुमान् ॥ ११ ॥  
शिवरात्रावहोरात्रं निराहारो जितेन्द्रियः ।  
अर्चयेद्वा यथान्यायं यथाबलमवञ्चकः ॥ १२ ॥  
यत्फलं मम पूजायां वर्षमेकं निरन्तरम् ।  
तत्फलं लभते सद्यः शिवरात्रौ मदर्चनात् ॥ १३ ॥  
मद्धर्मवृद्धिकालोऽयं चन्द्रकाल इवाम्बुधेः ।  
प्रतिष्ठाद्युत्सवो यत्र मामको मङ्‌गलायनः ॥ १४ ॥  
यत्पुनः स्तम्भरूपेण स्वाविरासमहं पुरा ।  
स कालो मार्गशीर्षे तु स्यादार्द्राऋक्षमर्भकौ ॥ १५ ॥  
आर्द्रायां मार्गशीर्षे तु यः पश्येन्मामुमासखम् ।  
मद्‌वेरमपि वा लिङ्‌गं स गुहादपि मे प्रियः ॥ १६ ॥  
अलं दर्शनमात्रेण फलं तस्मिन्दिने शुभे ।  
अभ्यर्चनं चेदधिकं फलं वाचामगोचरम् ॥ १७ ॥  
रणरङ्‌गतलेऽमुष्मिन्यदहं लिङ्‌गवर्ष्मणा ।  
जृम्भितो लिङ्‌गवत्तस्माल्लिङ्‌गस्थानमिदं भवेत् ॥ १८ ॥  
अनाद्यन्तमिदं स्तम्भमणुमात्रं भविष्यति ।  
दर्शनार्थं हि जगतां पूजनार्थं हि पुत्रकौ ॥ १९ ॥  
भोगावहमिदं लिङ्‌गं भुक्तिमुक्त्येकसाधनम् ।  
दर्शनस्पर्शनध्यानाज्जन्तूनां जन्ममोचनम् ॥ २० ॥  
अनलाचलसङ्‌काशं यदिदं लिङ्‌गमुत्थितम् ।  
अरुणाचलमित्येव तदिदं ख्यातिमेष्यति ॥ २१ ॥  
अत्र तीर्थं च बहुधा भविष्यति महत्तरम् ।  
मुक्तिरप्यत्र जन्तूनां वासेन मरणेन च ॥ २२ ॥  
रथोत्सवादिकल्याणं जनावासं तु सर्वतः ।  
अत्र दत्तं हुतं जप्तं सर्वं कोटिगुणं भवेत् ॥ २३ ॥  
मत्क्षेत्रादपि सर्वस्मात्क्षेत्रमेतन्महत्तरम् ।  
अत्र संस्मृतिमात्रेण मुक्तिर्भवति देहिनाम् ॥ २४ ॥  
तस्मान्महत्तरमिदं क्षेत्रमत्यन्तशोभनम् ।  
सर्वकल्याणसम्पूर्णं सर्वमुक्तिकरं शुभम् ॥ २५ ॥  
अर्चयित्वाऽत्र मामेव लिङ्‌गे लिङ्‌गिनमीश्वरम् ।  
सालोक्यं चैव सामीप्यं सारूप्यं सार्ष्टिरेव च ॥ २६ ॥  
सायुज्यमिति पञ्चैते क्रियादीनां फलं मतम् ।  
सर्वेपि यूयं सकलं प्राप्स्यथाशु मनोरथम् ॥ २७ ॥  
नन्दिकेश्वर उवाच -  
इत्यनुगृह्य भगवान्विनीतौ विधिमाधवौ ।  
यत्पूर्वं प्रहतं युद्धे तयोः सैन्यं परस्परम् ॥ २८ ॥  
तदुत्थापयदत्यर्थं स्वशक्त्याऽमृतधारया ।  
तयोर्मौढ्यं च वैरं च व्यपनेतुमुवाच तौ ॥ २९ ॥  
सकलं निष्कलं चेति स्वरूपद्वयमस्ति मे ।  
नान्यस्य कस्यचित्तस्मादन्यः सर्वोऽप्यनीश्वरः ॥ ३० ॥  
पुरस्तात्स्तम्भरूपेण पश्चाद्‌रूपेण चार्भकौ ।  
ब्रह्मत्वं निष्कलं प्रोक्तमीशत्वं सकलं तथा ॥ ३१ ॥  
द्वयं ममैव संसिद्धं न मदन्यस्य कस्यचित् ।  
तस्मादीशत्वमन्येषां युवयोरपि न क्वचित् ॥ ३२ ॥  
तदज्ञानेन वां वृत्तमीशमानं महाद्‌भुतम् ।  
तन्निराकर्तुमत्रैवमुत्थितोऽहं रणक्षितौ ॥ ३३ ॥  
त्यजतं मानमात्मीयं मयीशं कुरुतं मतिम् ।  
मत्प्रसादेन लोकेषु सर्वोऽप्यर्थः प्रकाशते ॥ ३४ ॥  
गुरूक्तिर्व्यञ्जकं तत्र प्रमाणं वा पुनः पुनः ।  
ब्रह्मतत्त्वमिदं गूढं भवत्प्रीत्या भणाम्यहम् ॥ ३५ ॥  
अहमेव परं ब्रह्म मत्स्वरूपं कलाकलम् ।  
ब्रह्मत्वादीश्वरश्चाहं कृत्यं मेनुग्रहादिकम् ॥ ३६ ॥  
बृहत्त्वाद्‌बृंहणत्वाच्च ब्रह्माहं ब्रह्मकेशवौ ।  
समत्वाद्व्यापकत्वाच्च तथैवात्माहमर्भकौ ॥ ३७ ॥  
अनात्मानः परे सर्वे जीवा एव न संशयः ।  
अनुग्रहाद्यं सर्गान्तं जगत्कृत्यं च पञ्चकम् ॥ ३८ ॥  
ईशत्वादेव मे नित्यं न मदन्यस्य कस्यचित् ।  
आदौ ब्रह्मत्त्वबुद्ध्यर्थं निष्कलं लिङ्‌गमुत्थितम् ॥ ३९ ॥  
तस्मादज्ञातमीशत्वं व्यक्तं द्योतयितुं हि वाम् ।  
सकलोहमतो जातः साक्षादीशस्तु तत्क्षणात् ॥ ४० ॥  
सकलत्वमतो ज्ञेयमीशत्वं मयि सत्वरम् ।  
यदिदं निष्कलं स्तम्भं मम ब्रह्मत्वबोधकम् ॥ ४१ ॥  
लिङ्‌गलक्षणयुक्तत्वान्मम लिङ्‌गं भवेदिदम् ।  
तदिदं नित्यमभ्यर्च्यं युवाभ्यामत्र पुत्रकौ ॥ ४२ ॥  
मदात्मकमिदं नित्यं मम सान्निध्यकारणम् ।  
महत्पूज्यमिदं नित्यमभेदाल्लिङ्‌गलिङ्‌गिनोः ॥ ४३ ॥  
यत्रप्रतिष्ठितं येन मदीयं लिङ्‌गमीदृशम् ।  
तत्र प्रतिष्ठितः सोऽहमप्रतिष्ठोपि वत्सकौ ॥ ४४ ॥  
मत्साम्यमेकलिङ्‌गस्य स्थापने फलमीरितम् ।  
द्वितीये स्थापिते लिङ्‌गे मदैक्यं फलमेव हि ॥ ४५ ॥  
लिङ्‌गं प्राधान्यतः स्थाप्यं तथा वेरं तु गौणकम् ।  
लिङ्‌गान्भावेन तत्क्षेत्रं सवेरमपि सर्वतः ॥ ४६ ॥  
इति श्रीशिवमहापुराणे विद्येश्वरसंहितायां  
शिवस्य महेश्वराभिधानवर्णनं नाम नवमोऽध्यायः  
  
  
श्रीगौरीशङ्करार्पणमस्तु  
  
GO TOP
