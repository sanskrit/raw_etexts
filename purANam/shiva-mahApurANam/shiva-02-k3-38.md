PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
अष्टत्रिंशोऽध्यायः  
  
विवाहमण्डपादिरचनावर्णनम्  
ब्रह्मोवाच  
अथ शैलेश्वरः प्रीतो हिमवान्मुनिसत्तम ।  
स्वपुरं रचयामास विचित्रं परमोत्सवम् ॥ १ ॥  
सिक्तमार्गं संस्कृतं च शोभितं परमर्द्धिभिः ।  
द्वारि द्वारि च रम्भादि मङ्गलं द्रव्यसंयुतम् ॥ २ ॥  
प्राङ्‌गणं रचयामास रम्भास्तम्भसमन्वितम् ।  
पट्टसूत्रैः सन्निबद्धं रसालपल्लवान्वितम् ॥ ३ ॥  
मालतीमाल्यसंयुक्तं लसत्तोरणसुप्रभम् ।  
शोभितम्मङ्गलद्रव्यैश्चतुर्दिक्षु स्थितैः शुभैः ॥ ४ ॥  
तथैव सर्वं परया मुदान्वित-  
     श्चक्रे गिरीन्द्रः स्वसुतार्थमेव ।  
गर्गं पुरस्कृत्य महाप्रभावं  
     प्रस्तावयोग्यं च सुमङ्गलं हि ॥ ५ ॥  
आहूय विश्वकर्माणं कारयामास सादरम् ।  
मण्डपं च सुविस्तीर्णं वेदिकादिमनोहरम् ॥ ६ ॥  
अयुतेन सुरर्षे तद्योजनानां च विस्तृतम् ।  
अनेकलक्षणोपेतं नानाश्चर्यसमन्वितम् ॥ ७ ।  
स्थावरं जङ्‌गमं सर्वं सदृशन्तैर्मनोहरम् ।  
सर्वतोऽद्‌भुतसर्वस्वं नानावस्तुचमत्कृतम् ॥ ८ ॥  
जङ्‌गमं विजितं तत्र स्थावरेण विशेषतः ।  
जङ्‌गमेन च तत्रासीज्जितं स्थावरमेव हि ॥ ९ ॥  
पयसा च जिता तत्र स्थलभूमिर्न चान्यथा ।  
जलं किं हि स्थलं किं हि न विदुः केऽपि कोविदाः ॥ १० ॥  
क्वचित्सिंहाः कृत्रिमाश्च क्वचित्सारसपङ्‌क्तयः ।  
क्वचिच्छिखण्डिनस्तत्र कृत्रिमाश्च मनोहराः ॥ ११ ॥  
क्वचित्स्त्रियः कृत्रिमाश्च नृत्यन्त्यः पुरुषैःसह ।  
मोहयन्त्यो जनान्सर्वान्पश्यन्त्यः कृत्रिमास्तथा ॥ १२ ॥  
तथा तेनैव विधिना द्वारपाला मनोहराः ।  
हस्तैर्धनूंषि चोद्धृत्य स्थावरा जङ्‌गमोपमाः ॥ १३ ॥  
द्वारि स्थिता महालक्ष्मीः कृत्रिमा रचिताद्‌भुता ।  
सर्वलक्षणसंयुक्ता गताः साक्षत्पयोर्णवात् ॥ १४ ॥  
गजाश्चालङ्कृता ह्यासन्कृत्रिमा अकृतोपमाः ।  
तथाश्वाः सादिभिश्चैव गजाश्च गजसादिभिः ॥ १५ ॥  
रथा रथिभिराकृष्टा महाश्चर्यसमन्विताः ।  
वाहनानि तथान्यानि पत्तयः कृत्रिमास्तथा ॥ १६ ॥  
एवं विमोहनार्थं तु कृतं वै विश्वकर्मणा ।  
देवानां च मुनीनां च तेन प्रीतात्मना मुने ॥ १७ ॥  
महाद्वारि स्थितौ नन्दी कृत्रिमश्च कृतो मुने ।  
शुद्धस्फटिकसङ्‌काशो यथा नन्दी तथैव सः ॥ १८ ॥  
तस्योपरि महादिव्यं पुष्पकं रत्नभूषितम् ।  
राजितं पल्लवैः शुभ्रैश्चामरैश्च सुशोभितम् ॥ १९ ॥  
वामपार्श्वे गजौ द्वौ च शुद्धकाश्मीरसन्निभौ ।  
चतुर्दन्तो षष्टिवर्षौ भेदमानौ महाप्रभौ ॥ २० ॥  
तथैवार्कनिभौ तेन कृतौ चाश्वौ महाप्रभौ ।  
चामरालङ्‌कृतौ दिव्यौ दिव्यालङ्कारभूषितौ ॥ २१ ॥  
दंशिता वररत्नाढ्या लोकपालास्तथैव च ।  
सर्वे देवा यथार्थं वै कृता वै विश्वकर्मणा ॥ २२ ॥  
तथा हि ऋषयःसर्वे भृग्वाद्याश्च तपोधनाः ।  
अन्ये ह्युपसुरास्तद्वत्सिद्धाश्चान्येऽपि वै कृताः ॥ २३ ॥  
विष्णुश्च पार्षदैःसर्वैर्गरुडाख्यैः समन्वितः ।  
कृत्रिमो निर्मितस्तद्वत्परमाश्चर्यरूपवान् ॥ २४ ॥  
तथैवाहं सुतैवेदैःसिद्धैश्च परिवारितः ।  
कृत्रिमो निर्मितस्तद्वत्पठन्सूक्तानि नारद ॥ २५ ॥  
ऐरावतगजारूढः शक्रःस्वदलसंयुतः ।  
कृत्रिमो निर्मितस्तद्वत्परिपूर्णेन्दुसन्निभः ॥ २६ ॥  
किं बहूक्तेन देवर्षे सर्वो वै विश्वकर्मणा ।  
हिमागप्रेरितेनाशु क्लृप्तःसुरसमाजकः ॥ २७ ॥  
एवम्भूतः कृतस्तेन मण्डपो दिव्यरूपवान् ।  
अनेकाश्चर्यसम्भूतो महान्देवविमोहनः ॥ २८ ॥  
अथाज्ञप्तो गिरीशेन विश्वकर्मा महामतिः ।  
निवासार्थं सुरादीनां तत्तल्लोकान् हि यत्नतः ॥ २९ ॥  
तत्रैव च महामञ्चाः सुप्रभाः परमाद्‌भुताः ।  
रचिताःसुखदा दिव्यास्तेषां वै विश्वकर्मणा ॥ ३० ॥  
तथाप्तसप्तलोकं वै विरेचे क्षणतोऽद्‌भुतम् ।  
दीप्त्या परमया युक्तं निवासार्थं स्वयम्भुवः ॥ ३१ ॥  
तथैव विष्णोस्त्वपरं वैकुण्ठाख्यं महोज्ज्वलम् ।  
विरेचे क्षणतो दिव्यं नानाश्चर्यसमन्वितम् ॥ ३२ ॥  
अमरेशगृहं दिव्यं तथैवाद्‌भुतमुत्तमम् ।  
विरेचे विश्वकर्मासौ सर्वैश्वर्यसमन्वितम् ॥ ३३ ॥  
गृहाणि लोकपालानां विरेचे सुन्दराणि च ।  
तद्वत्स प्रीतितो दिव्यान्यद्‌भुतानि महान्ति च ॥ ३४ ॥  
अन्येषाममराणां च सर्वेषां क्रमशस्तथा ।  
सदनानि विचित्राणि रचितानि च तेन वै ॥ ३५ ॥  
विश्वकर्मा महाबुद्धिः प्राप्तशम्भुमहावरः ।  
विरेचे क्षणतः सर्वं शिवतुष्ट्यर्थमेव च ॥ ३६ ॥ ं  
तथैव चित्रं परमं महोज्ज्वलं  
     महाप्रभं देववरैः सुपूजितम् ।  
गिरीशचिह्नं शिवलोकसंस्थितं  
     सुशोभितं शम्भुगृहं चकार ॥ ३७ ॥  
एवम्भूता कृता तेन रचना विश्वकर्मणा ।  
विचित्रा शिवतुष्ट्यर्थं पराश्चर्या महोज्ज्वला ॥ ३८ ॥  
एवं कृत्वाखिलं चेदं व्यवहारं च लौकिकम् ।  
पर्यैक्षिष्ट मुदा शम्भ्वागमनं स हिमाचलः ॥ ३९ ॥  
इति प्रोक्तमशेषेण वृत्तान्तं प्रमुदावहम् ।  
हिमालयस्य देवर्षे किं भूयः श्रोतुमिच्छसि ॥ ४० ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे मण्डपादिरचनावर्णनं नामाष्टत्रिंशोऽध्यायः ॥ ३८ ॥  
  
  
श्रीगौरीशङ्करार्पणमस्तु  
  
GO TOP
