PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां तृतीयः पार्वतीखण्डे  
प्रथमोऽध्यायः ॥  
  
हिमाचलविवाहवर्णनम्  
नारद उवाच  
दाक्षायणी सती देवी त्यक्तदेहा पितुर्मखे ।  
कथं गिरिसुता ब्रह्मन्बभूव जगदम्बिका ॥ १ ॥  
कथं कृत्वा तपोऽत्युग्रं पतिमाप शिवं च सा ।  
एतन्मे पृच्छते सम्यक्कथय त्वं विशेषतः ॥ २ ॥  
ब्रह्मोवाच  
शृणु त्वं मुनिशार्दूल शिवाचरितमुत्तमम् ।  
पावनं परमं दिव्यं सर्वपापहरं शुभम् ॥ ३ ॥  
यदा दाक्षायणी देवी हरेण सहिता मुदा ।  
हिमाचले शुचि क्रीडेल्लीलया परमेश्वरी ॥ ४ ॥  
मत्सुतेयमिति ज्ञात्वा सिषेवे मातृवर्चसा ।  
हिमाचलप्रिया मेना सर्वर्द्धिभिरनिर्भरा ॥ ५ ॥  
यदा दाक्षायणी रुष्टा नादृता स्वतनुं जहौ ।  
पित्रा दक्षेण तद्यज्ञे सङ्‌गता परमेश्वरी ॥ ६ ॥  
तदैव मेनका तां सा हिमाचलप्रिया मुने ।  
शिवलोकस्थितां देवीमारिराधयिषुस्तदा ॥ ७ ॥  
तस्यामहं सुता स्यामित्यवधार्य सती हृदा ।  
त्यक्तदेहा मनो दध्रे भवितुं हिमवत्सुता ॥ ८ ॥  
समयं प्राप्य सा देवी सर्वदेवस्तुता पुनः ।  
सती त्यक्ततनुः प्रीत्या मेनकातनयाऽभवत् ॥ ९ ॥  
नाम्ना सा पार्वती देवी तपः कृत्वा सुदुःसहम् ।  
नारदस्योपदेशाद्वै पतिं प्राप शिवं पुनः ॥ १० ॥  
नारद उवाच  
ब्रह्मन् विधे महाप्राज्ञ वद मे वदतां वर ।  
मेनकायाः समुत्पत्तिं विवाहं चरितं तथा ॥ ११ ॥  
धन्या हि मेनका देवी यस्यां जाता सुता सती ।  
अतो मान्या च धन्या च सर्वेषां सा पतिव्रता ॥ १२ ॥  
ब्रह्मोवाच  
शृणु त्वं नारद मुने पार्वतीमातुरुद्‌भवम् ।  
विवाहं चरितं चैव पावनं भक्तिवर्द्धनम् ॥ १३ ॥  
अस्त्युत्तरस्यां दिशि वै गिरीशो हिमवान्महान् ।  
पर्वतो हि मुनिश्रेष्ठ महातेजाः समृद्धिभाक् ॥ १४ ॥  
वैरूप्यं तस्य विख्यातं जङ्‌गमस्थिरभेदतः ।  
वर्णयामि समासेन तस्य सूक्ष्मस्वरूपकम् ॥ १५ ॥  
पूर्वापरौ तोयनिधी सुविगाह्य स्थितो हि यः ।  
नानारत्नाकरो रम्यो मानदण्ड इव क्षितेः ॥ १६ ॥  
नानावृक्षसमाकीर्णो नानाशृङ्‌गसुचित्रितः ।  
सिंहव्याघ्रादिपशुभिःसेवितःसुखिभिःसदा ॥ १७ ॥  
तुषारनिधिरत्युग्रो नानाश्चर्यविचित्रितः ।  
देवर्षिसिद्धमुनिभिः संश्रितः शिवसम्प्रियः ॥ १८ ॥  
तपस्थानोऽतिपूतात्मा पावनश्च महात्मनाम् ।  
तपःसिद्धिप्रदोऽत्यन्तं नानाधात्वाकरः शुभः ॥ १९ ॥  
स एव दिव्यरूपो हि रम्यः सर्वाङ्‌गसुन्दरः ।  
विष्ण्वंशोऽविकृतः शैलराजराजः सतां प्रियः ॥ २० ॥  
कुलस्थित्यै च स गिरिर्धर्मवर्द्धनहेतवे ।  
स्वविवाहं कर्तुमैच्छत्पितृदेवहितेच्छया ॥ २१ ॥  
तस्मिन्नवसरे देवाः स्वार्थमाचिन्त्य कृत्स्नशः ।  
ऊचुः पितृन्समागत्य दिव्यान्प्रीत्या मुनीश्वर ॥ २२ ॥  
देवा ऊचुः  
सर्वे शृणुत नो वाक्यं पितरः प्रीतमानसाः ।  
कर्त्तव्यं तत्तथैवाशु देवकार्येप्सवो यदि ॥ २३ ॥  
मेना नाम सुता या वो ज्येष्ठा मङ्गलरूपिणी ।  
ताम्विवाह्य च सुप्रीत्या हिमाख्येन महीभृता ॥ २४ ॥  
एवं सर्वमहालाभः सर्वेषां च भविष्यति ।  
युष्माकममराणां च दुःखहानिः पदे पदे ॥ २५ ॥  
ब्रह्मोवाच  
इत्याकर्ण्यामरवचः पितरस्ते विमृश्य च ।  
स्मृत्वा शापं सुतानां च प्रोचुरोमिति तद्वचः ॥ २६ ॥  
ददुर्मेनां सुविधिना हिमागाय निजात्मजाम् ।  
समुत्सवो महानासीत्तद्विवाहे सुमङ्गले ॥ २७ ॥  
हर्य्यादयोऽपि ते देवा मुनयश्चापरेऽखिलाः ।  
आजग्मुस्तत्र संस्मृत्य वामदेवं भवं धिया ॥ २८ ॥  
उत्सवं कारयामासुर्दत्त्वा दानान्यनेकशः ।  
सुप्रशस्य पितृन्दिव्यान्प्रशशंसुर्हिमाचलम् ॥ २९ ॥  
महामोदान्विता देवास्ते सर्वे समुनीश्वराः ।  
सञ्जग्मुः स्वस्वधामानि संस्मरन्तः शिवाशिवौ ॥ ३० ॥  
कौतुकं बहु सम्प्राप्य सुविवाह्य प्रियां च ताम् ।  
आजगाम स्वभवनं मुदमाप गिरीश्वरः ॥ ३१ ॥  
ब्रह्मोवाच  
मेनया हि हिमागस्य सुविवाहो मुनीश्वर ।  
प्रोक्तो मे सुखदः प्रीत्या किम्भूयः श्रोतुमिच्छसि ॥ ३२ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे हिमाचलविवाहवर्णनं नाम प्रथमोध्यायः ॥ १ ॥  
  
  
श्रीगौरीशङ्करार्पणमस्तु  
  
GO TOP
