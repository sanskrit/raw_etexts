PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
द्विपञ्चाशत्तमोऽध्यायः  
  
  
ऊषा चरित्रवर्णनम्  
सनत्कुमार उवाच  
शृणुष्वान्यच्चरित्रं च शिवस्य परमात्मनः ।  
भक्तवात्सल्यसङ्‌गर्भि परमानन्ददायकम् ॥ १ ॥  
पुरा बाणासुरो नाम दैवदोषाच्च गर्वितः ।  
कृत्वा ताण्डवनृत्यं च तोषयामास शंकरम् ॥ २ ॥  
ज्ञात्वा सन्तुष्टमनसं पार्वतीवल्लभं शिवम् ।  
उवाच चासुरो बाणो नतस्कन्धः कृताञ्जलिः ॥ ३ ॥  
बाण उवाच  
देवदेव महादेव सर्वदेवशिरोमणे ।  
त्वत्प्रसादाद्‌ बली चाहं शृणु मे परमं वचः ॥ ४ ॥  
दोःसहस्रं त्वया दत्तं परं भाराय मेऽभवेत् ।  
त्रिलोक्यां प्रतियोद्धारं न लभे त्वदृते समम् ॥ ५ ॥  
हे देव किमनेनापि सहस्रेण करोम्यहम् ।  
बाहूनां गिरितुल्यानां विना युद्धं वृषध्वज ॥ ६ ॥  
कडून्त्या निभृतैदोंर्भिर्युयुत्सुर्दिग्गजानहम् ।  
पुराण्याचूर्णयन्नद्रीन्भीतास्तेपि प्रदुद्रुवुः ॥ ७ ॥  
मया यमः कृतो योद्धा वह्निश्च कृतको महान् ।  
वरुणश्चापि गोपालो गवां पालयिता तथा ॥ ८ ॥  
गजाध्यक्षः कुबेरस्तु सैरन्ध्री चापि निर्ऋतिः ।  
जितश्चाखण्डलो लोके करदायी सदा कृतः ॥ ९ ॥  
युद्धस्यागमनं ब्रूहि यत्रैते बाहवो मम ।  
शत्रुहस्तप्रयुक्तैश्च शस्त्रास्त्रैर्जर्जरीकृताः ॥ १० ॥  
पतन्तु शत्रुहस्ताद्वा पातयन्तु सहस्रधा ।  
एतन्मनोरथं मे हि पूर्णं कुरु महेश्वर ॥ ११ ॥  
सनत्कुमार उवाच  
तच्छ्रुत्वा कुपितो रुद्रस्त्वट्टहासं महाद्‌भुतम् ।  
कृत्वाऽब्रवीन्महामन्युर्भक्तबाधाऽपहारकः ॥ १२ ॥  
रुद्र उवाच  
धिग्धिक् त्वां सर्वतो गर्विन्सर्वदैत्यकुलाधम ।  
बलिपुत्रस्य भक्तस्य नोचितं वच ईदृशम् ॥ १३ ॥  
दर्पस्यास्य प्रशमनं लप्स्यसे चाशु दारुणम् ।  
महायुद्धमकस्माद्वै बलिना मत्समेन हि ॥ १४ ॥  
तत्र ते गिरिसङ्‌काशा बाहवोऽनलकाष्ठवत् ।  
छिन्ना भूमौ पतिष्यन्ति शस्त्रास्त्रैः कदलीकृताः ॥ १५ ॥  
यदेष मानुषशिरो मयूरसहितो ध्वजः ।  
विद्यते तव दुष्टात्मंस्तस्य स्यात्पतनं यदा ॥ १६ ॥  
स्थापितस्यायुधागारे विना वातकृतं भयम् ।  
तदा युद्धं महाघोरं सम्प्राप्तमिति चेतसि ॥ १७ ॥  
निधाय घोरं सङ्‌ग्रामं गच्छेथाः सर्वसैन्यवान् ।  
साम्प्रतं गच्छ तद्वेश्म यतस्तद्विद्यते शिवः ॥ १८ ॥  
तथा तान्स्वमहोत्पातांस्तत्र द्रष्टासि दुर्मते ।  
इत्युक्त्वा विररामाथ गर्वहृद्‌भक्तवत्सलः ॥ १९ ॥  
सनत्कुमार उवाच  
तच्छ्रुत्वा रुद्रमभ्यर्च्य दिव्यैरंजलिकुड्मलैः ।  
प्रणम्य च महादेवं बाणश्च स्वगृहं गतः ॥ २० ॥  
कुम्भाण्डाय यथावृत्तं पृष्टः प्रोवाच हर्षितः ।  
पर्यैक्षिष्टासुरो बाणस्तं योगं ह्युत्सुकः सदा ॥ २१ ॥  
अथ दैवात्कदाचित्स स्वयं भग्नं ध्वजं च तम् ।  
दृष्ट्वा तत्रासुरो बाणो हृष्टो युद्धाय निर्ययौ ॥ २२ ॥  
स स्वसैन्यं समाहूय संयुक्तः साष्टभिर्गणैः ।  
इष्टिं साङ्‌ग्रामिकां कृत्वा दृष्ट्वा साङ्‌ग्रामिकं मधु ॥ २३ ॥  
ककुभां मंगलं सर्वं सम्प्रेक्ष्य प्रस्थितोऽभवत् ।  
महोत्साहो महावीरो बलिपुत्रो महारथः ॥ २४ ॥  
इति हृत्कमले कृत्वा कः कस्मादागमिष्यति ।  
योद्धा रणप्रियो यस्तु नानाशस्त्रास्त्रपारगः ॥ २५ ॥  
यस्तु बाहुसहस्रं मे छिनत्त्वनलकाष्ठवत् ।  
तथा शस्त्रैर्महातीक्ष्णैश्च्छिनद्मि शतशस्त्विह ॥ २६ ॥  
एतस्मिन्नन्तरे कालः सम्प्राप्तः शंकरेण हि ।  
यत्र सा बाणदुहिता सुजाता कृतमंगला ॥ २७ ॥  
माधवं माधवे मासि पूजयित्वा महानिशि ।  
सुप्ता चान्तः पुरे गुप्ते स्त्रीभावमुपलम्भिता ॥ २८ ॥  
गौर्या सम्प्रेषितेनापि व्याकृष्टा दिव्यमायया ।  
कृष्णात्मजात्मजेनाथ रुदन्ती सा ह्यनाथवत् ॥ २९ ॥  
स चापि तां बलाद्‌भुक्त्वा पार्वत्याः सखिभिः पुनः ।  
नीतस्तु दिव्ययोगेन द्वारकां निमिषान्तरात् ॥ ३० ॥  
मृदिता सा तदोत्थाय रुदन्ती विविधा गिरः ।  
सखीभ्यः कथयित्वा तु देहत्यागे कृतक्षणा ॥ ३१ ॥  
सख्या कृतात्मनो दोषं सा व्यास स्मारिता पुनः ।  
सर्वं तत्पूर्ववृत्तान्तं ततो दृष्ट्वा च साऽभवत् ॥ ३२ ॥  
अब्रवीच्चित्रलेखां च ततो मधुरया गिरा ।  
ऊषा बाणस्य तनया कुम्भाण्डतनयां मुने ॥ ३३ ॥  
ऊषोवाच  
सखि यद्येष मे भर्ता पार्वत्या विहितः पुरा ।  
केनोपायेन ते गुप्तः प्राप्यते विधिवन्मया ॥ ३४ ॥  
कस्मिन्कुले स वा जातो मम येन हृतं मनः ।  
इत्युषावचनं श्रुत्वा सखी प्रोवाच तां तदा ॥ ३५ ॥  
चित्रलेखोवाच  
त्वया स्वप्ने च यो दृष्टः पुरुषो देवि तं कथम् ।  
अहं संमानयिष्यामि न विज्ञातस्तु यो मम ॥ ३६ ॥  
दैत्यकन्या तदुक्ते तु रागान्धा मरणोत्सुका ।  
रक्षिता च तया सख्या प्रथमे दिवसे ततः ॥ ३७ ॥  
पुनः प्रोवाच सोषां वै चित्रलेखा महामतिः ।  
कुम्भाण्डस्य सुता बाणतनयां मुनिसत्तम ॥ ३८ ॥  
व्यसनं तेऽपकर्षामि त्रिलोक्यां यदि भाष्यते ।  
समानेष्ये नरं यस्ते मनोहर्ता तमादिश ॥ ३९ ॥  
सनत्कुमार उवाच  
इत्युक्त्वा वस्त्रपुटके देवान्दैत्यांश्च दानवान् ।  
गन्धर्वसिद्धनागांश्च यक्षादींश्च तथालिखत् ॥ ४० ॥  
तथा नरांस्तेषु वृष्णीन् शूरमानकदुन्दुभिम् ।  
व्यलिखद्‌रामकृष्णौ च प्रद्युम्नं नरसत्तमम् ॥ ४१ ॥  
अनिरुद्धं विलिखितं प्राद्युम्निं वीक्ष्य लज्जिता ।  
आसीदवाङ्मुखी चोषा हृदये हर्षपूरिता ॥ ४२ ॥  
ऊषा प्रोवाच चौरोऽसौ मया प्राप्तस्तु यो निशि ।  
पुरुषः सखि येनाशु चेतोरत्नं हृतं मम ॥ ४३ ॥  
यस्य संस्पर्शनादेव मोहिताहं तथाभवम् ।  
तमहं ज्ञातुमिच्छामि वद सर्वं च भामिनि ॥ ४४ ॥  
कस्यायमन्वये जातो नाम किं चास्य विद्यते ।  
इत्युक्ता साब्रवीन्नाम योगिनी तस्य चान्वयम् ॥ ४५ ॥  
सर्वमाकर्ण्य सा तस्य कुलादि मुनिसत्तम ।  
उत्सुका बाणतनया बभाषे सा तु कामिनी ॥ ४६ ॥  
ऊषोवाच  
उपायं रचय प्रीत्या तत्प्राप्त्यै सखि तत्क्षणात् ।  
येनोपायेन तं कान्तं लभेयं प्राणवल्लभम् ॥ ४७ ॥  
यं विनाहं क्षणं नैकं सखि जीवितुमुत्सहे ।  
तमानयेह सद्यत्नात्सुखिनीं कुरु मां सखि ॥ ४८ ॥  
सनत्कुमार उवाच  
इत्युक्ता सा तथा बाणात्मजया मन्त्रिकन्यका ।  
विस्मिताभून्मुनिश्रेष्ठ सुविचारपराऽभवत् ॥ ४९ ॥  
ततःसखीं समाभाष्य चित्रलेखा मनोजवा ।  
बुद्ध्वा तं कृष्णपौत्रं सा द्वारकां गन्तुमुद्यता ॥ ५० ॥  
ज्येष्ठकृष्णचतुर्दश्यां तृतीये तु गतेऽहनि ।  
आप्रभातान्मुहूर्ते तु सम्प्राप्ता द्वारकां पुरीम् ॥ ५१ ॥  
एकेन क्षणमात्रेण नभसा दिव्ययोगिनी ।  
ततश्चान्तःपुरोद्याने प्राद्युम्निर्ददृशे तया ॥ ५२ ॥  
क्रीडन्नारीजनैःसार्द्धं प्रपिबन्माधवी मधु ।  
सर्वाङ्‌गसुन्दरः श्यामः सुस्मितो नवयौवनः ॥ ५३ ॥  
ततः खट्वां समारूढमन्धकारपटेन सा ।  
आच्छादयित्वा योगेन तामसेन च माधवम् ॥ ५४ ॥  
ततःसा मूर्ध्नि तां खट्वां गृहीत्वा निमिषान्तरात् ।  
सम्प्राप्ता शोणितपुरं यत्र सा बाणनन्दिनी ॥ ५५ ॥  
कामार्ता विविधान्भावाञ्चकारोन्मत्तमानसा ।  
आनीतमथ तं दृष्ट्वा तदा भीता च साऽभवत् ॥ ५६ ॥  
अन्तःपुरे सुगुप्ते च नवे तस्मिन्समागमे ।  
यावत्क्रीडितुमारब्धं तावज्ज्ञातं च तत्क्षणात् ॥ ५७ ॥  
अन्तःपुरद्वारगतैर्वेत्रजर्जरपाणिभिः ।  
इङ्‌गितैरनुमानैश्च कन्यादौःशील्यमाचरन् ॥ ५८ ॥  
स चापि दृष्टस्तैस्तत्र नरो दिव्यवपुर्धरः ।  
तरुणो दर्शनीयस्तु साहसी समरप्रियः ॥ ५९ ॥  
तं दृष्ट्वा सर्वमाचख्युर्बाणाय बलिसूनवे ।  
पुरुषास्ते महावीराः कन्यान्तःपुररक्षकाः ॥ ६० ॥  
द्वारपाला ऊचुः  
देव कश्चिन्न जानीते गुप्तश्चान्तःपुरे बलात् ।  
स कस्तु तव कन्यां वै स्वयंग्राहादधर्षयत् ॥ ६१ ॥  
दानवेन्द्र महाबाहो पश्यपश्यैनमत्र च ।  
यद्युक्तं स्यात्तत्कुरुष्व न दुष्टा वयमित्युत ॥ ६२ ॥  
सनत्कुमार उवाच  
तेषां तद्वचनं श्रुत्वा दानवेन्द्रो महाबलः ।  
विस्मितोभून्मुनिश्रेष्ठ कन्यायाः श्रुतदूषणः ॥ ६३ ॥  
इति श्रीशिवमहापुराणे द्वितीयायां रुद्रसंहि तायां पञ्चमे  
युद्धखण्डे ऊषाचरित्रवर्णनं नाम द्विपञ्चाशत्तमोऽध्यायः ॥ ५२ ॥  
  
  
श्रीगौरीशंकरार्पणमस्तु  
  
GO TOP
