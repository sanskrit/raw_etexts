PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
द्वितीयोऽध्यायः  
  
शरवणे कार्तिकेयोत्पत्तिवर्णनम्  
ब्रह्मोवाच  
तदाकर्ण्य महादेवो योगज्ञानविशारदः ।  
त्यक्तकामो न तत्याज सम्भोगं पार्वतीभयात् ॥ १ ॥  
आजगाम गृहद्वारि सुराणां निकटं शिवः ।  
दैत्येन पीडितानां च शंकरो भक्तवत्सलः ॥ २ ॥  
देवाःसर्वे प्रभुं दृष्ट्वा हरिणा च मया शिवम् ।  
बभूबुः सुखिनश्चाति तदा वै भक्तवत्सलम् ॥ ३ ॥  
इत्याकर्ण्य वचस्तेषां सुराणां भगवान्भवः ।  
प्रत्युवाच विषण्णात्मा दूयमानेन चेतसा ॥ ४ ॥  
प्रणम्य सुमहाप्रीत्या नतस्कन्धाश्च निर्जराः ।  
तुष्टुवुः शंकरं सर्वे मया च हरिणा मुने ॥ ५ ॥  
देवा ऊचुः  
देवदेव महादेव करुणासागर प्रभो ।  
अन्तर्यामी हि सर्वेषां सर्वं जानासि शंकर ॥ ६ ॥  
देवकार्यं कुरु विभो रक्ष देवान् महेश्वर ।  
जहि दैत्यान् कृपां कृत्वा तारकादीन् महाप्रभून् ॥ ७ ॥  
शिव उवाच  
हे विष्णो हे विधे देवाः सर्वेषां वो मनोगतिः ।  
यद्‌भावि तद्‌भवत्येव कोऽपि नो तन्निवारकः ॥ ८ ॥  
यज्जातं तज्जातमेव प्रस्तुतं शृणुतामराः ।  
शिरस्तस्खलितं वीर्यं को ग्रहीष्यति मेऽधुना ॥ ९ ॥  
स गृह्णीयादिति प्रोच्य पातयामास तद्‌भुवि ।  
अग्निर्भूत्वा कपोतो हि प्रेरितःसर्वनिर्जरैः ॥ १० ॥  
अभक्षच्छाम्भवं वीर्यं चञ्च्वा तु निखिलं तदा ।  
एतस्मिन्नन्तरे तत्राजगाम गिरिजा मुने ॥ ११ ॥  
शिवागमविलम्बे च ददर्श सुरपुङ्‌गवान् ॥  
ज्ञात्वा तद्वृत्तमखिलं महाक्रोधयुता शिवा ॥ १२ ॥  
उवाच त्रिदशान् सर्वान् हरिप्रभृतिकाँस्तदा ॥ १३ ॥  
देव्युवाच  
रे रे सुरगणाःसर्वे यूयं दुष्टा विशेषतः ।  
स्वार्थसंसाधका नित्यं तदर्थं परदुःखदाः ॥ १४ ॥  
स्वार्थहेतोर्महेशानमाराध्य परमं प्रभुम् ।  
नष्टं चक्रुर्मद्विहारं वन्ध्याऽभवमहं सुराः ॥ १५ ॥  
मां विरोध्य सुखं नैव केषाञ्चिदपि निर्जराः ।  
तस्माद्दुःखं भवेद्वो हि दुष्टानां त्रिदिवौकसाम् ॥ १६ ॥  
ब्रह्मोवाच  
इत्युक्त्वा विष्णुप्रमुखान् सुरान् सर्वान् शशाप सा ।  
प्रज्वलन्ती प्रकोपेन शैलराजसुता शिवा ॥ १७ ॥  
पार्वत्युवाच  
अद्यप्रभृति देवानां वन्ध्या भार्या भवन्त्विति ।  
देवाश्च दुःखिताःसन्तु निखिला मद्विरोधिनः ॥ १८ ॥  
ब्रह्मोवाच  
इति शप्त्वाखिलान्देवान् विष्ण्वाद्यान्सकलेश्वरी ।  
उवाच पावकं क्रुद्धा भक्षकं शिवरेतसः ॥ १९ ॥  
पार्वत्युवाच  
सर्वभक्षी भव शुचे पीडितात्मेति नित्यशः ।  
शिवतत्त्वं न जानासि मूर्खोऽसि सुरकार्यकृत् ॥ २० ॥  
रे रे शठ महादुष्ट दुष्टानां दुष्टबोधवान् ।  
अभक्षः शिवीर्यं यन्नाकार्षीरुचितं हि तत् ॥ २१ ॥  
ब्रह्मोवाच  
इति शप्त्वा शिवा वह्निं सहेशेन नगात्मजा ।  
जगाम स्वालयं शीघ्रमसंतुष्टा ततो मुने ॥ २२ ॥  
गत्वा शिवा शिवं सम्यक् बोधयामास यत्नतः ।  
अजीजनत्परं पुत्रं गणेशाख्यं मुनीश्वर ॥ २३ ॥  
तद्वृत्तान्तमशेषं च वर्णयिष्ये मुनेऽग्रतः ।  
इदानीं शृणु सुप्रीत्या गुहोत्पत्तिं वदाम्यहम् ॥ २४ ॥  
पावकादितमन्नादि भुञ्जते निर्जराः खलु ।  
वेदवाण्येति सर्वे ते सगर्भा अभवन्सुराः ॥ २५ ॥  
ततोऽसहन्तस्तद्वीर्यं पीडिता ह्यभवन् सुराः ।  
विष्ण्वाद्या निखिलाश्चाति शिवाऽऽज्ञा नष्टबुद्धयः ॥ २६ ॥  
अथ विष्णुप्रभृतिकाःसर्वे देवा विमोहिताः ।  
दह्यमाना ययुः शीघ्रं शरणं पार्वतीपतेः ॥ २७ ॥  
शिवालयस्य ते द्वारि गत्वा सर्वे विनम्रकाः ।  
तुष्टुवुःसशिवं शम्भुं प्रीत्या साञ्जलयःसुराः ॥ २८ ॥  
देवा ऊचुः  
देवदेव महादेव गिरिजेश महाप्रभो ।  
किं जातमधुना नाथ तव माया दुरत्यया ॥ २९ ॥  
सगर्भाश्च वयं जाता दह्यमानाश्च रेतसा ।  
तव शम्भो कुरु कृपां निवारय दशामिमाम् ॥ ३० ॥  
ब्रह्मोवाच  
इत्याकर्ण्याऽमरनुतिं परमेशः शिवापतिः ।  
आजगाम द्रुतं द्वारि यत्र देवाः स्थिता मुने ॥ ३१ ॥  
आगतं शंकरं द्वारि सर्वे देवाश्च साच्युताः ।  
प्रणम्य तुष्टुवुः प्रीत्या नर्तका भक्तवत्सलम् ॥ ३२ ॥  
देवा ऊचुः  
शम्भो शिव महेशान त्वां नताः स्म विशेषतः ।  
रक्ष नः शरणापन्नान् दह्यमानांश्च रेतसा ॥ ३३ ॥  
इदं दुःखं हर हर भवामो हि मृता ध्रुवम् ।  
त्वां विना कः समर्थोऽद्य देवदुःखनिवारणे ॥ ३४ ॥  
ब्रह्मोवाच  
इति दीनतरं वाक्यमाकर्ण्य सुरराट् प्रभुः ।  
प्रत्युवाच विहस्याऽथ स सुरान् भक्तवत्सलः ॥ ३५ ॥  
शिव उवाच  
हे हरे हे विधे देवाः सर्वे शृणुत मद्वचः ।  
भविष्यति सुखं वोऽद्य सावधाना भवन्तु हि ॥ ३६ ॥  
एतद्वमत मद्वीर्यं द्रुतमेवाऽखिलाःसुराः ।  
सुखिनस्तद्विशेषेण शासनान्मम सुप्रभो ॥ ३७ ॥  
ब्रह्मोवाच  
इत्याज्ञां शिरसाऽधाय विष्ण्वाद्याः सकलाः सुराः ।  
अकार्षुर्वमनं शीघ्रं स्मरन्तः शिवमव्ययम् ॥ ३८ ॥  
तच्छम्भुरेतःस्वर्णाभं पर्वताकारमद्‌भुतम् ।  
अभवत्पतितं भूमौ स्पृशद् द्यामेव सुप्रभम् ॥ ३९ ॥  
अभवन्सुखिनःसर्वे सुराः सर्वेऽच्युतादयः ।  
अस्तुवन् परमेशानं शंकरं भक्तवत्सलम् ॥ ४० ॥  
पावकस्त्वभवन्नैव सुखी तत्र मुनीश्वर ।  
तस्याज्ञां परमोऽदाद्वै शंकरः परमेश्वरः ॥ ४१ ॥  
ततः सवह्निर्विकलः साञ्जलिर्नतको मुने ।  
अस्तौच्छिवं सुखी नात्मा वचनं चेदमब्रवीत् ॥ ४२ ॥  
अग्निरुवाच  
देवदेव महेशान मूढोऽहं तव सेवकः ।  
क्षमस्व मेऽपराधं हि मम दाहं निवारय ॥ ४३ ॥  
त्वं दीनवत्सल स्वामिन् शंकरः परमेश्वरः ।  
प्रत्युवाच प्रसन्नात्मा पावको दीनवत्सलम् ॥ ४४ ॥  
ब्रह्मोवाच  
इत्याकर्ण्य शुचेर्वाणीं स शम्भुः परमेश्वरः ।  
प्रत्युवाच प्रसन्नात्मा पावकं दीनवत्सलः ॥ ४५ ॥  
शिव उवाच  
कृतं त्वनुचितं कर्म मद्रेतो भक्षितं हि यत् ।  
अतोऽनिवृत्तस्ते दाहः पापाधिक्यान्मदाज्ञया ॥ ४६ ॥  
इदानीं त्वं सुखी नाम शुचे मच्छरणागतः ।  
अतः प्रसन्नो जातोऽहं सर्वं दुःखं विनश्यति ॥ ४७ ॥  
कस्याश्चित्सुस्त्रियां योनौ मद्‌रेतस्त्यज यत्नतः ।  
भविष्यति सुखी त्वं हि निर्दाहात्मा विशेषतः ॥ ४८ ॥  
ब्रह्मोवाच  
शम्भुवाक्यं निशम्येति प्रत्युवाच शनैः शुचिः ।  
साञ्जलिर्नतकः प्रीत्या शंकरं भक्तशंकरम् ॥ ४९ ॥  
दुरासदमिदं तेजस्तव नाथ महेश्वर ।  
काचिन्नास्ति विना शक्त्या धर्तुं योनौ जगत्त्रये ॥ ५० ॥  
इत्थं यदाऽब्रवीद्वह्निस्तदा त्वं मुनिसत्तम ।  
शंकरप्रेरितः प्रात्थ हृदाग्निमुपकारकः ॥ ५१ ॥  
नारद उवाच  
शृणु मद्वचनं वह्ने तव दाहहरं शुभम् ।  
परमानन्ददं रम्यं सर्वकष्टनिवारकम् ॥ ५२ ॥  
कृत्वोपायमिमं वह्ने सुखी भव विदाहकः ।  
शिवेच्छया मया सम्यगुक्तं तातेदमादरात् ॥ ५३ ॥  
तपोमासस्नानकर्त्र्य स्त्रियो याःस्युः प्रगे शुचे ।  
तद्देहेषु स्थापय त्वं शिवरेतस्त्विदं महत् ॥ ५४ ॥  
ब्रह्मोवाच  
तस्मिन्नवसरे तत्रा गताः सप्तमुनिस्त्रियः ।  
तपोमासि स्नानकामाः प्रातः सन्नियमा मुने ॥ ५५ ॥  
स्नानं कृत्वा स्त्रियस्ता हि महाशीतार्द्दिताश्च षट् ।  
गन्तुकामा मुने याता वह्निज्वालासमीपतः ॥ ५६ ॥  
विमोहिताश्च ता दृष्ट्वारुन्धती गिरिशाज्ञया ।  
निषिषेध विशेषेण सुचरित्र सुबोधिनी ॥ ५७ ॥  
ताः षड् मुनिस्त्रियो मोहाद्धठात्तत्र गता मुने ।  
स्वशीतविनिवृत्त्यर्थं मोहिताः शिवमायया ॥ ५८ ॥  
तद्‌रेतःकणिकाः सद्यस्तद्देहान् विविशुर्मुने ।  
रोमद्वाराऽखिला वह्निरभूद्दाहविवर्जितः ॥ ५९ ॥  
अन्तर्धाय द्रुतं वह्निर्ज्वालारूपो जगाम ह ।  
सुखी स्वलोकं मनसा स्मरंस्त्वां शंकरं च तम् ॥ ६० ॥  
सगर्भास्ताः स्त्रियः साधोऽभवन् दाहप्रपीडिताः ।  
जग्मुःस्वभवनं तातारुन्धती दुःखिताग्निना ॥ ६१ ॥  
दृष्ट्वा स्वस्त्रीगतिं तात नाथाः क्रोधाकुला द्रुतम् ।  
तत्यजुस्ताः स्त्रियस्तात सुसंमंत्र्य परस्परम् ॥ ६२ ॥  
अथ ताः षट् स्त्रियःसर्वा दृष्ट्वा स्वव्यभिचारकम् ।  
महादुःखान्वितास्ताताऽभवन्नाकुलमानसाः ॥ ६३ ॥  
तत्यजुः शिवरेतस्तद्‌गर्भरूपं मुनिस्त्रियः ।  
ता हिमाचलपृष्ठेऽथाभवन् दाहविवर्जिताः ॥ ६४ ॥  
असहन् शिवरेतस्तद्धिमाद्रिः कंपमुद्वहन् ।  
गङ्‌गायां प्राक्षिपत्तूर्णमसह्यं दाहपीडितः ॥ ६५ ॥  
गङ्‌गयाऽपि च तद्वीर्यं दुःसहं परमात्मनः ।  
निःक्षिप्तं हि शरस्तम्बे तरङ्‌गैः स्वैर्मुनीश्वर ॥ ६६ ॥  
पतितं तत्र तद्‌रेतो द्रुतं बालो बभूव ह ।  
सुन्दरः सुभगः श्रीमांस्तेजस्वी प्रीतिवर्द्धनः ॥ ६७ ॥  
मार्गमासे सिते पक्षे तिथौ षष्ठ्यां मुनीश्वर ।  
प्रादुर्भावोऽभवत्तस्य शिवपुत्रस्य भूतले ॥ ६८ ॥  
तस्मिन्नवसरे ब्रह्मन्नकस्माद्धिमशैलजा ।  
अभूतः सुखिनौ तत्र स्वगिरौ गिरिशोऽपि च ॥ ६९ ॥  
शिवाकुचाभ्यां सुस्राव पय आनन्दसम्भवम् ।  
तत्र गत्वा च सर्वेषां सुखमासीन्मुनेऽधिकम् ॥ ७० ॥  
मंगलं चाऽभवत्तात त्रिलोक्यां सुखदं सताम् ।  
खलानामभवद्विघ्नो दैत्यानां च विशेषतः ॥ ७१ ॥  
अकस्मादभवद् व्योम्नि परमो दुन्दुभिध्वनिः ।  
पुष्पवृष्टिः पपाताऽशु बालकोपरि नारद ॥ ७२ ॥  
विष्ण्वादीनां समस्तानां देवानां मुनिसत्तम ।  
अभूदकस्मात्परम आनन्दः परमोत्सवः ॥ ७३ ॥  
इति श्रीशिवमहापुराणे द्वितीयायां रुद्रसंहितायां चतुर्थे  
कुमारखण्डे शिवपुत्रजननवर्णनं नाम द्वितीयोऽध्यायः ॥ २ ॥  
  
  
श्रीगौरीशंकरार्पणमस्तु  
  
GO TOP
