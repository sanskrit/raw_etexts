PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
द्वाददोऽध्यायः  
  
  
देवस्तुतिवर्णनम्  
सनत्कुमार उवाच  
एतस्मिन्नन्तरे शम्भुं प्रसन्नं वीक्ष्य दानवः ।  
तत्राजगाम सुप्रीतो मयोऽदग्धः कृपाबलात् ॥ १ ॥  
प्रणनाम हरं प्रीत्या सुरानन्यानपि ध्रुवम् ।  
कृताञ्जलिर्नतस्कन्धः प्रणनाम पुनः शिवम् ॥ २ ॥  
अथोत्थाय शिवं दृष्ट्वा प्रेम्णा गद्‌गदसुस्वरः ।  
तुष्टाव भक्तिपूर्णात्मा स दानववरो मयः ॥ ३ ॥  
मय उवाच  
देवदेव महादेव भक्तवत्सल शंकरः ।  
कल्पवृक्षस्वरूपोऽसि सर्वपक्षविवर्जितः ॥ ४ ॥  
ज्योतीरूपो नमस्तेऽस्तु विश्वरूप नमोऽस्तु ते ।  
नमः पूतात्मने तुभ्यं पावनाय नमो नमः ॥ ५ ॥  
चित्ररूपाय नित्याय रूपातीताय ते नमः ।  
दिव्यरूपाय दिव्याय सुदिव्याकृतये नमः ॥ ६ ॥  
नमः प्रणतसर्वार्तिनाशकाय शिवात्मने ।  
कर्त्रे भर्त्रे च संहर्त्रे त्रिलोकानां नमो नमः ॥ ७ ॥  
भक्तिगम्याय भक्तानां नमस्तुभ्यं कृपालवे ।  
तपःसत्फलदात्रे ते शिवाकान्त शिवेश्वर ॥ ८ ॥  
न जानामि स्तुतिं कर्तुं स्तुतिप्रिय परेश्वर ।  
प्रसन्नो भव सर्वेश पाहि मां शरणागतम् ॥ ९ ॥  
सनत्कुमार उवाच  
इत्याकर्ण्य मयोक्तां हि संस्तुतिं परमेश्वरः ।  
प्रसन्नोऽभूद्‌ द्विजश्रेष्ठ मयं प्रोवाच चादरात् ॥ १ ० ॥  
शिव उवाच  
वरं ब्रूहि प्रसन्नोऽहं मय दानवसत्तम ।  
मनोऽभिलषितं यत्ते तद्दास्यामि न संशयः ॥ ११ ॥  
सनत्कुमार उवाच  
श्रुत्वा शिवं वचः शम्भोः स मयो दानवर्षभः ।  
प्रत्युवाच प्रभुं नत्वा नतस्कन्धः कृताञ्जलिः ॥ १२ ॥  
मय उवाच  
देवदेव महादेव प्रसन्नो यदि मे भवान् ।  
वरयोग्योऽस्म्यहं चेद्धि स्वभक्तिं देहि शाश्वतीम् ॥ १३ ॥  
स्वभक्तेषु सदा सख्यं दीनेषु च दयां सदा ।  
उपेक्षामन्यजीवेषु खलेषु परमेश्वर ॥ १४ ॥  
कदापि नासुरो भावो भवेन्मम महेश्वर ।  
निर्भयः स्यां सदा नाथ मग्नस्त्वद्‌भजने शुभे ॥ १५ ॥  
सनत्कुमार उवाच  
इति सम्प्रार्थ्यमानस्तु शंकरः परमेश्वरः ।  
प्रत्युवाच मये नाथः प्रसन्नो भक्तवत्सलः ॥ १६ ॥  
महेश्वर उवाच  
दानवर्षभ धन्यस्त्वं मद्‌भक्तो निर्विकारवान् ।  
प्रदत्तास्ते वराः सर्वेऽभीप्सिता ये तवाधुना ॥ १७ ॥  
गच्छ त्वं वितलं लोकं रमणीयं दिवोऽपि हि ।  
समेतः परिवारेण निजेन मम शासनात् ॥ १८ ॥  
निर्भयस्तत्र सन्तिष्ठ संहृष्टो भक्तिमान् सदा ।  
कदापि नासुरो भावो भविष्यति मदाज्ञया ॥ १९ ॥  
सनत्कुमार उवाच  
इत्याज्ञां शिरसाधाय शंकरस्य महात्मनः ।  
तं प्रणम्य सुरांश्चापि वितलं प्रजगाम सः ॥ २० ॥  
एतस्मिन्नन्तरे ते वै मुण्डिनश्च समागताः ।  
प्रणम्योचुश्च तान्सर्वान्विष्णुब्रह्मादिकान् सुरान् ॥ २१ ॥  
कुत्र याम वयं देवाः कर्म किं करवामहे ।  
आज्ञापयत नः शीघ्रं भवदादेशकारकान् ॥ २२ ॥  
कृतं दुष्कर्म चास्माभिर्हे हरे हे विधे सुराः ।  
दैत्यानां शिवभक्तानां शिवभक्तिर्विनाशिता ॥ २३ ॥  
कोटिकल्पानि नरके नो वासस्तु भविष्यति ।  
नोद्धारो भविता नूनं शिवभक्तविरोधिनाम् ॥ २४ ॥  
परन्तु भवदिच्छात इदं दुष्कर्म नः कृतम् ।  
तच्छान्तिं कृपया ब्रूत वयं वः शरणागताः ॥ २५ ॥  
सनत्कुमार उवाच  
तेषां तद्वचनं श्रुत्वा विष्णुब्रह्मादयःसुराः ।  
अब्रुवन्मुण्डिनस्तांस्ते स्थितानग्रे कृताञ्जलीन् ॥ २६ ॥  
विष्ण्वादय ऊचुः  
न भेतव्यं भवद्‌भिस्तु मुण्डिनो वै कदाचन ।  
शिवाज्ञयेदं सकलं जातं चरितमुत्तमम् ॥ २७ ॥  
युष्माकं भविता नैव कुगतिर्दुःखदायिनी ।  
शिववासा यतो यूयं देवर्षिहितकारकाः ॥ २८ ॥  
सुरर्षिहितकृच्छम्भुःसुरर्षिहितकृत्प्रियः ।  
सुरर्षिहितकृन्नॄणां कदापि कुगतिर्न हि ॥ २९ ॥  
अद्यतो मतमेतं हि प्रविष्टानां नृणां कलौ ।  
कुगतिर्भविता ब्रूमः सत्यं नैवात्र संशयः ॥ ३० ॥  
भवद्‌भिर्मुण्डिनो धीरा गुप्तभावान्ममाज्ञया ।  
तावन्मरुस्थली सेव्या कलिर्यावात्समाव्रजेत् ॥ ३१ ॥  
आगते च कलौ यूयं स्वमतं स्थापयिष्यथ ।  
कलौ तु मोहिता मूढाःसङ्‌ग्रहीष्यन्ति वो मतम् ॥ ३२ ॥  
इत्याज्ञप्ताः सुरेशैश्च मुण्डिनस्ते मुनीश्वर ।  
नमस्कृत्य गतास्तत्र यथोद्दिष्टं स्वमाश्रमम् ॥ ३३ ॥  
ततः स भगवान् रुद्रो दग्ध्वा त्रिपुरवासिनः ।  
कृतकृत्यो महायोगी ब्रह्माद्यैरभिपूजितः ॥ ३४ ॥  
स्वगणैर्निखिलैर्देव्या शिवया सहितः प्रभुः ।  
कृत्वामरमहत्कार्यं ससुतोन्तरधादथ ॥ ३५ ॥  
ततश्चान्तर्हिते देवे परिवारान्विते शिवे ।  
धनुः शररथाद्यैश्च प्राकारोऽन्तर्द्धिमागमत् ॥ ३६ ॥  
ततो ब्रह्मा हरिर्देवा मुनिगन्धर्वकिन्नराः ।  
नागाः सर्पाश्चाप्सरसः संहृष्टाश्चाथ मानुषाः ॥ ३७ ॥  
स्वंस्वं स्थानं मुदा जग्मुः शंसन्तः शाङ्‌करं यशः ।  
स्वंस्वं स्थानमनुप्राप्य निवृतिं परमां ययुः ॥ ३८ ॥  
एतत्ते कथितं सर्वं चरितं शशिमौलिनः ।  
त्रिपुरक्षयसंसूचि परलीलान्वितं महत् ॥ ३९ ॥  
धन्यं यशस्यमायुष्यं धनधान्यप्रवर्द्धकम् ।  
स्वर्गदं मोक्षदं चापि किं भूयः श्रोतुमिच्छसि ॥ ४० ॥  
इदं हि परमाख्यानं यः पठेच्छ्रणुयात्सदा ।  
इह भुक्त्वाखिलान्कामान् अन्ते मुक्तिमवाप्नुयात् ॥ ४१ ॥  
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे  
सनत्कुमारपाराशर्य्यसंवादे त्रिपुरवधानन्तरदेवस्तुतिमय-  
स्तुतिमुण्डिनिवेशनदेवस्वस्थानगमनवर्णनं नाम द्वादशोऽध्यायः ॥ १२ ॥  
  
  
श्रीगौरीशंकरार्पणमस्तु  
  
GO TOP
