PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
षोडशोऽध्यायः  
  
  
देवयुद्धवर्णनम्  
सनत्कुमार उवाच  
पुनर्दैत्यं समायान्तं दृष्ट्वा देवाः सवासवाः ।  
भयात्प्रकम्पिताः सर्वे सहैवादुद्रुवुर्द्रुतम् ॥ १ ॥  
वैकुण्ठं प्रययुः सर्वे पुरस्कृत्य प्रजापतिम् ।  
तुष्टुवुस्ते सुरा नत्वा सप्रजापतयोऽखिलाः ॥ २ ॥  
देवा ऊचुः  
हृषीकेश महाबाहो भगवन् मधुसूदन ।  
नमस्ते देवदेवेश सर्वदैत्यविनाशक ॥ ३ ॥  
मत्स्यरूपाय ते विष्णो वेदान्नीतवते नमः ।  
सत्यव्रतेन सद्‌राज्ञा प्रलयाब्धिविहारिणे ॥ ४ ॥  
कुर्वाणानां सुराणां च मथनायोद्यमं भृशम् ।  
बिभ्रते मन्दरगिरिं कूर्मरूपाय ते नमः ॥ ५ ॥  
नमस्ते भगवन्नाथ क्रतवे सूकरात्मने ।  
वसुन्धरां जनाधारां मूर्द्धतो बिभ्रते नमः ॥ ६ ॥  
वामनाय नमस्तुभ्यमुप्रेन्द्राख्याय विष्णवे ।  
विप्ररूपेण दैत्येन्द्रं बलिं छलयते विभो ॥ ७ ॥  
नमः परशुरामाय क्षत्रनिःक्षत्रकारिणे ।  
मातुर्हितकृते तुभ्यं कुपितायासतां द्रुहे ॥ ८ ॥  
रामाय लोकरामाय मर्यादापुरुषाय ते ।  
रावणान्तकरायाशु सीतायाः पतये नमः ॥ ९ ॥  
नमस्ते ज्ञानगूढाय कृष्णाय परमात्मने ।  
राधाविहारशीलाय नानालीलाकराय च ॥ १० ॥  
नमस्ते गूढदेहाय वेदनिन्दाकराय च ।  
योगाचार्याय जैनाय बौद्धरूपाय मापते ॥ ११ ॥  
नमस्ते कल्किरूपाय म्लेच्छानामन्तकारिणे ।  
अनन्तशक्तिरूपाय सद्धर्मस्थापनाय च ॥ १२  
नमस्ते कपिलरूपाय देवहूत्यै महात्मने ।  
वदते साङ्‌ख्ययोगं च साङ्‌ख्याचार्याय वै प्रभो ॥ १३ ॥  
नमः परमहंसाय ज्ञानं संवदते परम् ।  
विधात्रे ज्ञानरूपाय येनात्मा सम्प्रसीदति ॥ १४ ॥  
वेदव्यासाय वेदानां विभागं कुर्वते नमः ।  
हिताय सर्वलोकानां पुराणरचनाय च ॥ १५ ॥  
एवं मत्स्यादितनुभिर्भक्तकार्योद्यताय ते ।  
सर्गस्थितिध्वंसकर्त्रे नमस्ते ब्रह्मणे प्रभो ॥ १६ ॥  
आर्तिहन्त्रे स्वदासानां सुखदाय शुभाय च ।  
पीताम्बराय हरये तार्क्ष्ययानाय ते नमः ॥  
सर्वक्रियायैककर्त्रे शरण्याय नमोनमः । १७ ॥  
दैत्यसन्तापितामर्त्य दुःखादिध्वंसवज्रक ।  
शेषतल्पशयायार्कचन्द्रनेत्राय ते नमः ॥ १८ ॥  
कृपासिन्धो रमानाथ पाहि नः शरणागतान् ।  
जलन्धरेण देवाश्च स्वर्गात्सर्वे निराकृताः ॥ १९ ॥  
सूर्यो निःसारितः स्थानाच्चन्द्रो वह्निस्तथैव च ।  
पातालान्नागराजश्च धर्मराजो निराकृतः ॥ २० ॥  
विचरन्ति यथा मर्त्याश्शोभन्ते नैव ते सुराः ।  
शरणं ते वयं प्राप्ता वधस्तस्य विचिन्त्यताम् ॥ २१ ॥  
सनत्कुमार उवाच  
इति दीनवचश्श्रुत्वा देवानां मधुसूदनः ।  
जगाद करुणासिन्धुर्मेघनिर्ह्रादया गिरा ॥ २२ ॥  
विष्णुरुवाच  
भयं त्यजत हे देवा गमिष्याम्यहमाहवम् ।  
जलन्धरेण दैत्येन करिष्यामि पराक्रमम् ॥ २३ ॥  
इत्युक्त्वा सहसोत्थाय दैत्यारिः खिन्नमानसः ।  
आरोहद्‌गरुडं वेगात्कृपया भक्तवत्सलः ॥ २४ ॥  
गच्छन्तं वल्लभं दृष्ट्वा देवैःसार्द्धं समुद्रजा ।  
साञ्जलिर्बाष्पनयना लक्ष्मीर्वचनमब्रवीत् ॥ २५ ॥  
लक्ष्म्युवाच  
अहं ते वल्लभा नाथ भक्ता यदि च सर्वदा ।  
तत्कथं ते मम भ्राता युद्धे वध्यः कृपानिधे ॥ २६ ॥  
विष्णुरुवाच  
जलन्धरेण दैत्येन करिष्यामि पराक्रमम् ।  
तैःसंस्तुतो गमिष्यामि युद्धाय त्वरितान्वितः ॥ २७ ॥  
रुद्रांशसम्भवत्वाच्च ब्रह्मणो वचनादपि ।  
प्रीत्या च तव नैवायं मम वध्यो जलन्धरः ॥ २८ ॥  
सनत्कुमार उवाच  
इत्युक्त्वा गरुडारूढः शङ्‌खचक्रगदासिभृत् ।  
विष्णुर्वेगाद्ययौ योद्धुं देवैः शक्रादिभिः सह ॥ २९ ॥  
द्रुतं स प्राप तत्रैव यत्र दैत्यो जलन्धरः ।  
कुर्वन् सिंहरवं देवैर्ज्वलद्‌भिर्विष्णुतेजसा ॥ ३० ॥  
अथारुणानुजजवपक्षवातप्रपीडिताः ।  
वात्याविवर्तिता दैत्या बभ्रमुः खे यथा घनाः ॥ ३१ ॥  
ततो जलन्धरो दृष्ट्वा दैत्यान् वात्याप्रपीडितान् ।  
उद्धृत्य वचनं क्रोधाद् द्रुतं विष्णुं समभ्यगात् ॥ ३२ ॥  
एतस्मिन्नन्तरे देवाश्चक्रुर्युद्धं प्रहर्षिताः ।  
तेजसा च हरेः पुष्टा महाबलसमन्विताः ॥ ३३ ॥  
युद्धोद्यतं समालोक्य देवसैन्यमुपस्थितम् ।  
दैत्यानाज्ञापयामास समरे चातिदुर्मदान् ॥ ३४ ॥  
जलन्धर उवाच  
भोभो दैत्यवरा यूयं युद्धं कुरुत दुस्तरम् ।  
शक्राद्यैरमरैरद्य प्रबलैः कातरैः सदा ॥ ३५ ॥  
मौर्यास्तु लक्षसङ्‌ख्याता धौम्रा हि शतसङ्‌ख्यकाः ।  
असुराः कोटिसङ्‌ख्याताः कालकेयास्तथैव च ॥ ३६ ॥  
कालकानां दौर्हृदानां कङ्‌कानां लक्षसङ्‌ख्यया ।  
अन्येऽपि स्वबलैर्युक्ता विनिर्यान्तु ममाज्ञया ॥ ३७ ॥  
सर्वे सज्जा विनिर्यात बहुसेनाभिसंयुताः ।  
नानाशस्त्रास्त्रसंयुक्ता निर्भयाः गतसंशयाः ॥ ३८ ॥  
भो भो शुम्भनिशुम्भौ च देवान्समरकातरान् ।  
क्षणेन सुमहावीर्यौ तुच्छान्नाशयतं युवाम् ॥ ३९ ॥  
सनत्कुमार उवाच  
दैत्या जलन्धराज्ञप्ता इत्थं युद्धविशारदाः ।  
युयुधुस्ते सुराःसर्वे चतुरङ्‌गबलान्विताः ॥ ४० ॥  
गदाभिस्तीक्ष्णबाणैश्च शूलपट्टिशतोमरैः ।  
केचित्परशुशूलैश्च निजघ्नुस्ते परस्परम् ॥ ४१ ॥  
नानायुधैश्च परैस्तत्र निजघ्नुस्ते बलान्विता ।  
देवास्तथा महावीरा हृषीकेशबलान्विताः ॥  
युयुधुस्तीक्ष्णबाणाश्च क्षिपन्तः सिंहवद्रवाः । ४२ ॥  
केचिद्‌बाणैस्तु तीक्ष्णैश्च केचिन्मुसलतोमरैः ।  
केचित्परशुशूलैश्च निजघ्नुस्ते परस्परम् ॥ ४३ ॥  
इत्थं सुराणां दैत्यानां सङ्‌ग्रामः समभून्महान् ।  
अत्युल्बणो मुनीनां हि सिद्धानां भयकारकः ॥ ४४ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे देवयुद्धवर्णनं नाम षोडशोऽध्यायः ॥ १६ ॥  
  
  
श्रीगौरीशंकरार्पणमस्तु  
  
GO TOP
