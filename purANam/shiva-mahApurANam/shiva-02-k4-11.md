PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
एकादशोऽध्यायः  
  
बाणप्रलम्बवधपूर्वक कुमारविजयवर्णनं लिङ्‌गस्थापनञ्च  
ब्रह्मोवाच  
एतस्मिन्नन्तरे तत्र क्रौञ्चनामाचलो मुने ।  
आजगाम कुमारस्य शरणं बाणपीडितः ॥ १ ॥  
पलायमानो यो युद्धादसोढा तेज ऐश्वरम् ।  
तुतोदातीव स क्रौञ्चं कोट्यायुतबलान्वितः ॥ २ ॥  
प्रणिपत्य कुमारस्य स भक्त्या चरणाम्बुजम् ।  
प्रेमनिर्भरया वाचा तुष्टाव गुहमादरात् ॥ ३ ॥  
क्रौञ्च उवाच  
कुमार स्कन्द देवेश तारकासुरनाशक ।  
पाहि मां शरणापन्नं बाणासुरनिपीडितम् ॥ ४ ॥  
सङ्‌गरात्ते महासेन समुच्छिन्नः पलायितः ।  
न्यपीडयच्च माऽऽगत्य हा नाथ करुणाकर ॥ ५ ॥  
तत्पीडितस्ते शरणमागतोऽहं सुदुःखितः ।  
पलायमानो देवेश शरजन्मन् दयां कुरु ॥ ६ ॥  
दैत्यं तं नाशय विभो बाणाह्वं मां सुखीकुरु ।  
दैत्यघ्नस्त्वं विशेषेण देवावनकरः स्वराट् ॥ ७ ॥  
ब्रह्मोवाच  
इति क्रौञ्चस्तुतःस्कन्दः प्रसन्नो भक्तपालकः ।  
गृहीत्वा शक्तिमतुलां स्वां सस्मार शिवो धिया ॥ ८ ॥  
चिक्षेप तां समुद्दिश्य स बाणं शङ्करात्मजः ।  
महाशब्दो बभूवाथ जज्वलुश्च दिशो नभः ॥ ९ ॥  
सबलं भस्मसात्कृत्वासुरं तं क्षणमात्रतः ।  
गुहोपकण्ठं शक्तिः सा जगाम परमा मुने ॥ १ ० ॥  
ततः कुमार प्रोवाच क्रौञ्चं गिरिवरं प्रभुः ।  
निर्भयः स्वगृहं गच्छ नष्टः स सबलोऽसुरः ॥ ११ ॥  
तच्छुत्वा स्वामिवचनं मुदितो गिरिराट् तदा ।  
स्तुत्वा गुहं तदारातिं स्वधाम प्रत्यपद्यत ॥ १२ ॥  
ततः स्कन्दो महेशस्य मुदा स्थापितवान्मुने ।  
त्रीणि लिङ्‌गानि तत्रैव पापघ्नानि विधानतः ॥ १३ ॥  
प्रतिज्ञेश्वरनामादौ कपालेश्वरमादरात् ।  
कुमारेश्वरमेवाथ सर्वसिद्धिप्रदं त्रयम् ॥ १४ ॥  
पुनःसर्वेश्वरस्तत्र जयस्तम्भसमीपतः ।  
स्तम्भेश्वराभिधं लिङ्‌गं गुहः स्थापितवान्मुदा ॥ १५ ॥  
ततः सर्वे सुरास्तत्र विष्णुप्रभृतयो मुदा ।  
लिङ्‌गं स्थापितवन्तस्ते देवदेवस्य शूलिनः ॥ १६ ॥  
सर्वेषां शिवलिङ्‌गानां महिमाभूत्तदाद्‌भुतः ।  
सर्वकामप्रदश्चापि मुक्तिदो भक्तिकारिणाम् ॥ १७ ॥  
ततः सर्वे सुरा विष्णुप्रमुखाः प्रीतमानसाः ।  
ऐच्छन्गिरिवरं गन्तुं पुरस्कृत्य गुहं मुदा ॥ १८ ॥  
तस्मिन्नवसरे शेषपुत्रः कुमुदनामकः ।  
आजगाम कुमारस्य शरणं दैत्यपीडितः ॥ १९ ॥  
प्रलम्बाख्योऽसुरो यो हि रणादस्मात्पलायितः ।  
स तत्रोपद्रवं चक्रे प्रबलस्तारकानुगः ॥ २० ॥  
सोऽथ शेषस्य तनयः कुमुदोऽहिपतेर्महान् ।  
कुमारशरणं प्राप्तस्तुष्टाव गिरिजात्मजम् ॥ २१ ॥  
कुमुद उवाच  
देवदेव महादेव वरतात महाप्रभो ।  
पीडितोऽहं प्रलम्बेन त्वाऽहं शरणमागतः ॥ २२ ॥  
पाहि मां शरणापन्नं प्रलम्बासुरपीडितम् ।  
कुमार स्कन्द देवेश तारकारे महाप्रभो ॥ २३ ॥  
त्वं दीनबन्धुः करुणासिन्धुरानतवत्सलः ।  
खलनिग्रहकर्ता हि शरण्यश्च सतां गतिः ॥ २४ ॥  
कुमुदेनस्तुतश्चेत्थं विज्ञप्तस्तद्वधाय हि ।  
स्वाश्च शक्तिं स जग्राह स्मृत्वा शिवपदाम्बुजौ ॥ २५ ॥  
चिक्षेप तां समुद्दिश्य प्रलम्बं गिरिजासुतः ।  
महाशब्दो बभूवाथ जज्वलुश्च दिशो नभः ॥ २६ ॥  
तं सायुतबलं शक्तिर्द्रुतं कृत्वा च भस्मसात् ।  
गुहोपकण्ठं सहसाजगामाक्लिष्टकारिणी ॥ २७ ॥  
ततः कुमारः प्रोवाच कुमुदं नागबालकम् ।  
निर्भयः स्वगृहं गच्छ नष्टः स सबलोऽसुरः ॥ २८ ॥  
तच्छुत्वा गुहवाक्यं स कुमुदोऽहिपतेः सुतः ।  
स्तुत्वा कुमारं नत्वा च पातालं मुदितो ययौ ॥ २९ ॥  
एवं कुमारविजयं वर्णितं ते मुनीश्वर ।  
चरितं तारकवधं परमाश्चर्यकारकम् ॥ ३० ॥  
सर्वपापहरं दिव्यं सर्वकामप्रदं नृणाम् ।  
धन्यं यशस्यमायुष्यं भुक्तिमुक्तिप्रदं सताम् ॥ ३१ ॥  
ये कीर्तयन्ति सुयशोऽमितभाग्ययुता नराः ।  
कुमारचरितं दिव्यं शिव लोकं प्रयान्ति ते ॥ ३२ ॥  
श्रोष्यन्ति ये च तत्कीर्तिं भक्त्या श्रद्धान्विता जनाः ।  
मुक्तिं प्राप्स्यन्ति ते दिव्यामिह भुक्त्वा परं सुखम् ॥ ३३ ॥  
इति श्रीशिवमहापुराणे द्वितीयायां रुद्रसंहितायां चतुर्थे  
कुमारखण्डे बाणप्रलम्बवध कुमारविजयवर्णनं नामैकादशोऽध्यायः ॥ ११ ॥  
  
  
श्रीगौरीशङ्करार्पणमस्तु  
  
GO TOP
