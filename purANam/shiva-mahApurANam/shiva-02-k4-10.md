PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
दशमोऽध्यायः  
  
तारकासुरवधः देवोत्सववर्णनञ्च  
ब्रह्मोवाच  
निवार्य वीरभद्रं तं कुमारः परवीरहा ।  
समैच्छत्तारकवधं स्मृत्वा शिवपदाम्बुजौ ॥ १ ॥  
जगर्जाथ महातेजाः कार्तिकेयो महाबलः ।  
सन्नद्धः सोऽभवत्क्रुद्धः सैन्येन महता वृतः ॥ २ ॥  
तदा जय जयेत्युक्तं सर्वैर्देर्वेर्गणैस्तथा ।  
संस्तुतो वाग्भिरिष्टाभिस्तदैव च सुरर्षिभिः ॥ ३ ॥  
तारकस्य कुमारस्य सङ्‌ग्रामोऽतीव दुःसहः ।  
जातस्तदा महाघोरः सर्वभूत भयङ्‌करः ॥ ४ ॥  
शक्तिहस्तौ च तौ वीरौ युयुधाते परस्परम् ।  
सर्वेषां पश्यतां तत्र महाश्चर्यवतां मुने ॥ ५ ॥  
शक्तिनिर्भिन्नदेहौ तौ महासाधनसंयुतौ ।  
परस्परं वञ्चयन्तौ सिंहाविव महाबलौ ॥ ६ ॥  
वैतालिकं समाश्रित्य तथा खेचरकं मतम् ।  
पापं तं च समाश्रित्य शक्त्या शक्तिं विजघ्नतुः ॥ ७ ॥  
एभिर्मन्त्रैर्महावीरौ चक्रतुर्युद्धमद्‌भुतम् ।  
अन्योन्यं साधकौ भूत्वा महाबलपराक्रमौ ॥ ८ ॥  
महाबलं प्रकुर्वन्तौ परस्परवधैषिणौ ।  
जघ्नतुः शक्तिधाराभी रणे रणविशारदौ ॥ ९ ॥  
मूर्ध्नि कण्ठे तथा चोर्वोर्जान्वोश्चैव कटीतटे ।  
वक्षस्युरसि पृष्ठे च चिच्छिदुश्च परस्परम् ॥ १० ॥  
तदा तौ युध्यमानौ च हन्तुकामौ महाबलौ ।  
वल्गन्तौ वीरशब्दैश्च नानायुद्धविशारदौ ॥ ११ ॥  
अभवन्प्रेक्षकाः सर्वे देवा गन्धर्वकिन्नराः ।  
ऊचुः परस्परं तत्र कोस्मिन् युद्धे विजेष्यते ॥ १२ ॥  
तदा नभोगता वाणी जगौ देवांश्च सान्त्वयन् ।  
असुरं तारकं चात्र कुमारोऽयं हनिष्यति ॥ १३ ॥  
मा शोच्यतां सुरैः सर्वै सुखेन स्थीयतामिति ।  
युष्मदर्थं शंकरो हि पुत्ररूपेण संस्थितः ॥ १४ ॥  
श्रुत्वा तदा तां गगने समीरितां  
    वाचं शुभां स प्रमथेःसमावृतः ।  
निहन्तुकामः सुखितः कुमारको  
    दैत्याधिपं तारकमाश्वभूत्तदा ॥ १५ ॥  
शक्त्या तया महाबाहुराजघान स्तनान्तरे ।  
कुमारः स्म रुषाविष्टस्तारकासुरमोजसा ॥ १६ ॥  
तं प्रहारमनादृत्य तारको दैत्यपुङ्‌गवः ।  
कुमारं चापि सङ्‌क्रुद्धः स्वशक्त्या सञ्जघान सः ॥ १७ ॥  
तेन शक्तिप्रहारेण शाङ्‌करिर्मूच्छितोऽभवत् ।  
मुहूर्ताच्चेतनां प्राप स्तूयमानो महर्षिभिः ॥ १८ ॥  
यथा सिंहो मदोन्मत्तो हन्तुकामस्तथासुरम् ।  
कुमारस्तारकं शक्त्या स जघान प्रतापवान् ॥ १९ ॥  
एवं परस्परं तौ हि कुमारश्चापि तारकः ।  
युयुधातेऽतिसंरब्धौ शक्तियुद्धविशारदौ ॥ २० ॥  
अभ्यासपरमावास्तामन्योन्यं विजिगीषया ।  
पदातिनौ युध्यमान्नौ चित्ररूपौ तरस्विनौ ॥ २१ ॥  
विविधैर्घातपुञ्जैस्तावन्योन्यं विनिजघ्नतुः ।  
नानामार्गान्प्रकुर्वन्तौ गर्जन्तौ सुपराक्रमौ ॥ २२ ॥  
अवलोकपराः सर्वे देवगन्धर्वकिन्नराः ।  
विस्मयं परमं जग्मुर्नोचुः किञ्चन तत्र ते ॥ २३ ॥  
न ववौ पवमानश्च निष्प्रभोऽभूद्दिवाकरः ।  
चचाल वसुधा सर्वा सशैलवनकानना ॥ २४ ॥  
एतस्मिन्नन्तरे तत्र हिमालयमुखा धराः ।  
स्नेहार्दितास्तदा जग्मुः कुमारं च परीप्सवः ॥ २५ ॥  
ततः स दृष्ट्वा तान्सर्वान्भयभीतांश्च शाङ्‌करिः ।  
पर्वतान्गिरिजापुत्रो बभाषे परिबोधयन् ॥ २६ ॥  
कुमार उवाच  
मा खिद्यतां महाभागा मा चिन्तां कुर्वतां नगाः ।  
घातयाम्यद्य पापिष्ठं सर्वेषां वः प्रपश्यताम् ॥ २७ ॥  
एवं समाश्वास्य तदा पर्वतान् निर्जरान् गणान् ।  
प्रणम्य गिरिजां शम्भुमाददे शक्तिमुत्प्रभाम् ॥ २८ ॥  
तं तारकं हन्तुमनाः करशक्तिर्महाप्रभुः ।  
विरराज महावीरः कुमारः शम्भुबालकः ॥ २९ ॥  
शक्त्या तया जघानाथ कुमारस्तारकासुरम् ।  
तेजसाढ्यः शंकरस्य लोकक्लेशकरं च तम् ॥ ३० ॥  
पपात सद्यः सहसा विशीर्णाङ्‌गोऽसुरः क्षितौ ।  
तारकाख्यो महावीरःसर्वासुरगणाधिपः ॥ ३१ ॥  
कुमारेण हतः सोऽतिवीरः स खलु तारकः ।  
लयं ययौ च तत्रैव सर्वेषां पश्यतां मुने ॥ ३२ ॥  
तथा तं पतितं दृष्ट्वा तारकं बलवत्तरम् ।  
न जघान पुनर्वीरः स गत्वा व्यसुमाहवे ॥ ३३ ॥  
हते तस्मिन्महादैत्ये तारकाख्ये महाबले ।  
क्षयं प्रणीता बहवोऽसुरा देवगणैस्तदा ॥ ३४ ॥  
केचिद्‌भीताः प्राञ्जलयो बभूवुस्तत्र चाहवे ।  
छिन्नभिन्नाङ्‌गकाः केचिन्मृता दैत्याःसहस्रशः ॥ ३५ ॥  
केचिज्जाताः कुमारस्य शरणं शरणार्थिनः ।  
वदन्तः पाहि पाहीति दैत्याः साञ्जलयस्तदा ॥ ३६ ॥  
कियन्तश्च हतास्तत्र कियन्तश्च पलायिताः ।  
पलायमाना व्यथिता स्ताडिता निर्ज्जरैर्गणैः ॥ ३७ ॥  
सहस्रशः प्रविष्टास्ते पाताले च जिजीषवः ।  
पलायमानास्ते सर्वे भग्नाशा दैन्यमागताः ॥ ३८ ॥  
एवं सर्वं दैत्यसैन्यं भ्रष्टं जातं मुनीश्वर ।  
न केचित्तत्र सन्तस्थुर्गणदेवभयात्तदा ॥ ३९ ॥  
आसीन्निष्कंटकं सर्वं हते तस्मिन्दुरात्मनि ।  
ते देवाः सुखमापन्नाः सर्वे शक्रादयस्तदा ॥ ४० ॥  
एवं विजयमापन्नं कुमारं निखिलाः सुराः ।  
बभूवुर्युगपद् हृष्टास्त्रिलोकाश्च महासुखा ॥ ४१ ॥  
तदा शिवोऽपि तं ज्ञात्वा विजयं कार्तिकस्य च ।  
तत्राजगाम स मुदा सगणः प्रियया सह ॥ ४२ ॥  
स्वात्मजं स्वाङ्‌कमारोप्य कुमारं सूर्यवर्चसम् ।  
लालयामास सुप्रीत्या शिवा च स्नेहसङ्‌कुला ॥ ४३ ॥  
हिमालयस्तदागत्य स्वपुत्रैः परिवारितः ।  
सबन्धुःसानुगः शम्भुं तुष्टाव च शिवां गुहम् ॥ ४४ ॥  
ततो देवगणाः सर्वे मुनयः सिद्धचारणाः ।  
तुष्टुवुः शाङ्‌करिं शम्भुं गिरिजां तुषितां भृशम् ॥ ४५ ॥  
पुष्पवृष्टिं सुमहतीं चक्रुश्चोपसुरास्तदा ।  
जगुर्गन्धर्वपतयो ननृतुश्चाप्सरोगणाः ॥ ४६ ॥  
वादित्राणि तथा नेदुस्तदानीं च विशेषतः ।  
जयशब्दो नमः शब्दो बभूवोच्चैर्मुहुर्मुहुः ॥ ४७ ॥  
ततो मयाच्युतश्चापि सन्तुष्टोभूद्विशेषतः ।  
शिवं शिवां कुमारं च सन्तुष्टाव समादरात् ॥ ४८ ॥  
कुमारमग्रतः कृत्वा हरिकेन्द्रमुखाः सुराः ।  
चक्रुर्नीराजनं प्रीत्या मुनयश्चापरे तथा ॥ ४९ ॥  
गीतवादित्रघोषेण ब्रह्मघोषेण भूयसा ।  
तदोत्सवो महानासीत्कीर्तनं च विशेषतः ॥ ५० ॥  
गीतवाद्यैः सुप्रसन्नैस्तथा साञ्जलिभिर्मुने ।  
स्तूयमानो जगन्नाथः सर्वैर्दैवैर्गणैरभूत ॥ ५१ ॥  
ततःस भगवान् रुद्रो भवान्या जगदम्बया ।  
सर्वैः स्तुतो जगामाथ स्वगिरिं स्वगणैर्वृतः ॥ ५२ ॥  
इति श्री शिवमहापुराणे द्वितीयायां रुद्रसंहितायां चतुर्थे कुमारखण्डे  
तारका सुरवधदेवोत्सववर्णनं नाम दशमोऽध्यायः ॥ १० ॥  
  
  
श्रीगौरीशंकरार्पणमस्तु  
  
GO TOP
