PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
सप्तदशोऽध्यायः  
  
गणेशदेहे गजमुखयोजनवर्णनम्  
नारद उवाच  
ब्रह्मन् वद महाप्राज्ञ तद्वृत्तान्तेखिले श्रुते ।  
किमकार्षीन्महादेवी श्रोतुमिच्छामि तत्त्वतः ॥ १ ॥  
ब्रह्मोवाच  
श्रूयतां मुनिशार्दूल कथयाम्यद्य तद्ध्रुवम् ।  
चरितं जगदम्बाया यज्जातं तदनन्तरम् ॥ २ ॥  
मृदङ्‌गान्पटहांश्चैव गणाश्चावादयंस्तथा ।  
महोत्सवं तदा चक्रुर्हते तस्मिन्गणाधिपे ॥ ३ ॥  
शिवोपि तच्छिरश्छित्वा यावद्दुःखमुपाददे ।  
तावच्च गिरिजा देवी चुक्रोधाति मुनीश्वर ॥ ४ ॥  
किं करोमि क्व गच्छामि हाहा दुःखमुपागतम् ।  
कथं दुःखं विनश्येतास्याऽतिदुखं ममाधुना ॥ ५ ॥  
मत्सुतो नाशितश्चाद्य देवेःसर्वैर्गणैस्तथा ।  
सर्वांस्तान्नाशयिष्यामि प्रलयं वा करोम्यहम् ॥ ६ ॥  
इत्येवं दुःखिता सा च शक्तीः शतसहस्रशः ।  
निर्ममे तत्क्षणं क्रुद्धा सर्वलोकमहेश्वरी ॥ ७ ॥  
निर्मितास्ता नमस्कृत्य जगदम्बां शिवां तदा ।  
जाज्वल्यमाना ह्यवदन्मातरादिश्यतामिति ॥ ८ ॥  
तच्छुत्वा शम्भुशक्तिःसा प्रकृतिः क्रोधतत्परा ।  
प्रत्युवाच तु ताः सर्वा महामाया मुनीश्वर ॥ ९ ॥  
देव्युवाच  
हे शक्तयोऽधुना देव्यो युष्माभिर्मन्निदेशतः ।  
प्रलयश्चात्र कर्त्तव्यो नात्र कार्या विचारणा ॥ १० ॥  
देवांश्चैव ऋषींश्चैव यक्षराक्षसकांस्तथा ।  
अस्मदीयान्परांश्चैव सख्यो भक्षत वै हठात् ॥ ११ ॥  
ब्रह्मोवाच  
तदाज्ञप्ताश्च ताः सर्वाः शक्तयः क्रोधतत्पराः ।  
देवादीनां च सर्वेषां संहारं कर्तुमुद्यताः ॥ १२ ॥  
यथा च तृणसंहारमनलः कुरुते तथा ।  
एवं ताः शक्तयः सर्वाः संहारं कर्तुमुद्यताः ॥ १३ ॥  
गणपो वाथ विष्णुर्वा ब्रह्मा वा शंकरस्तथा ।  
इन्द्रो वा यक्षराजो वा स्कन्दो वा सूर्य एव वा ॥ १४ ॥  
सर्वेषां चैव संहारं कुर्वन्ति स्म निरन्तरम् ।  
यत्रयत्र तु दृश्येत तत्रतत्रापि शक्तयः ॥ १५ ॥  
कराली कुब्जका खञ्जा लम्बशीर्षा ह्यनेकशः ।  
हस्ते धृत्वा तु देवांश्च मुखे चैवाक्षिपंस्तदा ॥ १६ ॥  
तं संहारं तदा दृष्ट्वा हरो ब्रह्मा तथा हरिः ।  
इन्द्रादयोऽखिलाः देवा गणाश्च ऋषयस्तथा ॥ १७ ॥  
किं करिष्यति सा देवी संहारं वाप्यकालतः ।  
इति संशयमापन्ना जीवनाशा हताऽभवत् ॥ १८ ॥  
सर्वे च मिलिताश्चेमे कि कर्त्तव्यं विचिन्त्यताम् ।  
एवं विचारयन्तस्ते तूर्णमूचुः परस्परम् ॥ १९ ॥  
यदा च गिरिजा देवी प्रसन्ना हि भवेदिह ।  
तदा चैव भवेत्स्वास्थ्यं नान्यथा कोटियत्नतः ॥ २० ॥  
शिवोपि दुःखमापन्नो लौकिकीं गतिमाश्रितः ।  
मोहयन्सकलांस्तत्र नानालीलाविशारदः ॥ २१ ॥  
सर्वेषां चैव देवानां कटिर्भग्ना यदा तदा ।  
शिवा क्रोधमयी साक्षाद्‌ गन्तुं न पुर उत्सहेत् ॥ । २२ ॥  
स्वीयो वा परकीयो वा देवो वा दानवोपि वा ।  
गणो वापि च दिक्पालो यक्षो वा किन्नरो मुनिः ॥ २३ ॥  
विष्णुर्वापि तथा ब्रह्मा शंकरश्च तथा प्रभुः ।  
न कश्चिद्‌गिरिजाग्रे च स्थातुं शक्तोऽभवन्मुने ॥ २४ ॥  
जाज्वल्यमानं तत्तेजःसर्वतो दाहि तेऽखिलाः ।  
दृष्ट्वा भीततरा आसन् सर्वे दूरतरं स्थिताः ॥ २५ ॥  
एतस्मिन्समये तत्र नारदो दिव्यदर्शनः ।  
आगतस्त्वं मुने देवगणानां सुखहेतवे ॥ २६ ॥  
ब्रह्माणं मां भवं विष्णुं शंकरं च प्रणम्य साः ।  
समागत्य मिलित्वोचे विचार्य कार्यमेव वा ॥ २७ ॥  
सर्वे संमन्त्रयां चक्रुस्त्वया देवा महात्मना ।  
दुःखशान्तिः कथं स्याद्वै समूचुस्तत एव ते ॥ २८ ॥  
यावच्च गिरिजा देवी कृपां नैव करिष्यति ।  
तावन्नैव सुखं स्याद्वै नात्र कार्या विचारणा ॥ २९ ॥  
ऋषयो हि त्वदाद्याश्च गतास्ते वै शिवान्तिकम् ।  
सर्वे प्रसादयामासुः क्रोधशान्त्यै तदा शिवाम् ॥ ३० ॥  
पुनः पुनः प्रणेमुश्च स्तुत्वा स्तोत्रैरनेकशः ।  
सर्वे प्रसादयन्प्रीत्या प्रोचुर्देवगणाज्ञया ॥ ३१ ॥  
सुरर्षय ऊचुः  
जगदम्ब नमस्तुभ्यं शिवायै ते नमोस्तु ते ।  
चण्डिकायै नमस्तुभ्यं कल्याण्यै ते नमोस्तु ते ॥ ३२ ॥  
आदिशक्तिस्त्वमेवाम्ब सर्वसृष्टिकरी सदा ।  
त्वमेव पालिनी शक्तिस्त्वमेव प्रलयङ्‌करी ॥ ३३ ॥  
प्रसन्ना भव देवेशि शान्तिं कुरु नमोऽस्तु ते ।  
सर्वं हि विकलं देवि त्रिजगत्तव कोपतः ॥ ३४ ॥  
ब्रह्मोवाच  
एवं स्तुता परा देवी ऋषिभिश्च त्वदादिभिः ।  
क्रुद्धदृष्ट्या तदा ताश्च किञ्चिन्नोवाच सा शिवा ॥ ३५ ॥  
तदा च ऋषयः सर्वे नत्वा तच्चरणाम्बुजम् ।  
पुनरूचुः शिवां भक्त्या कृताञ्जलिपुटाः शनैः ॥ ३६ ॥  
ऋषय ऊचुः क्षम्यतां देवि संहारो जायतेऽधुना ।  
तव स्वामी स्थितश्चात्र पश्य पश्य तमम्बिके ॥ ३७ ॥  
वयं के च इमे देवा विष्णुब्रह्मादयस्तथा ।  
प्रजाश्च भवदीयाश्च कृताञ्जलिपुटाः स्थिताः ॥ ३८ ॥  
क्षन्तव्यश्चापराधो वै सर्वेषां परमेश्वरि ।  
सर्वे हि विकलाश्चाद्य शान्तिं तेषां शिवे कुरु ॥ ३९ ॥  
ब्रह्मोवाच  
इत्युक्त्वा ऋषयःसर्वे सुदीनतरमाकुलाः ।  
सन्तस्थिरे चण्डिकाग्रे कृताञ्जलिपुटास्तदा ॥ ४० ॥  
एवं श्रुत्वा वचस्तेषां प्रसन्ना चण्डिकाऽभवत् ।  
प्रत्युवाच ऋषींस्तान्वै करुणाविष्टमानसा ॥ ४१ ॥  
देव्युवाच  
मत्पुत्रो यदि जीवेत तदा संहरणं न हि ।  
यथा हि भवतां मध्ये पूज्योऽयं च भविष्यति ॥ ४२ ॥  
सर्वाध्यक्षो भवेदद्य यूयं कुरुत तद्यदि ।  
तदा शान्तिर्भवेल्लोके नान्यथा सुखमाप्स्यथ ॥ ४३ ॥  
ब्रह्मोवाच  
इत्युक्तास्ते तदा सर्वे ऋषयो युष्मदादयः ।  
तेभ्यो देवेभ्य आगत्य सर्वं वृत्तं न्यवेदयन् ॥ ४४ ॥  
ते च सर्वे तथा श्रुत्वा शंकराय न्यवेदयन् ।  
नत्वा प्राञ्जलयो दीनाः शक्रप्रभृतयः सुराः ॥ ४५ ॥  
प्रोवाचेति सुराञ्छ्रुत्वा शिवश्चापि तथा पुनः ।  
कर्त्तव्यं च तथा सर्वलोकस्वास्थ्यं भवेदिह ॥ ४६ ॥  
उत्तरस्यां पुनर्यात प्रथमं यो मिलेदिह ।  
तच्छिरश्च समाहृत्य योजनीयं कलेवरे ॥ ४७ ॥  
ब्रह्मोवाच  
ततस्तैस्तत्कृतं सर्वं शिवाज्ञाप्रतिपालकैः ।  
कलेवरं समानीय प्रक्षाल्य विधिवच्च तत् ॥ ४८ ॥  
पूजयित्वा पुनस्ते वै गताश्चोदङ्मुखास्तदा ।  
प्रथमं मिलितस्तत्र हस्ती चाप्येकदन्तकः ॥ ४९ ॥  
तच्छिरश्च तदा नीत्वा तत्र तेऽयोजयन् ध्रुवम् ।  
संयोज्य देवताःसर्वाः शिवं विष्णुं विधिं तदा ॥ ५० ॥  
प्रणम्य वचनं प्रोचुर्भवदुक्तं कृतं च नः ।  
अनन्तरं च तत्कार्यं भवताद्‌भवशेषितम् ॥ ५१ ॥  
ब्रह्मोवाच  
ततस्ते तु विरेजुश्च पार्षदाश्च सुराः सुखम् ।  
अथ तद्वचनं श्रुत्वा शिवोक्तं पर्यपालयन् ॥ ५२ ॥  
ऊचुस्ते च तदा तत्र ब्रह्मविष्णुसुरास्तथा ।  
प्रणम्येशं शिवं देवं स्वप्रभुं गुणवर्जितम् ॥ ५३ ॥  
यस्मात्त्वत्तेजसःसर्वे वयं जाता महात्मनः ।  
त्वत्तेजस्तत्समायातु वेदमन्त्राभियोगतः ॥ ५४ ॥  
इत्येवमभिमन्त्रेण मन्त्रितं जलमुत्तमम् ।  
स्मृत्वा शिवं समेतास्ते चिक्षिपुस्तत्कलेवरे ॥ ९५ ॥  
तज्जलस्पर्शमात्रेण चिद्युतो जीवितो द्रुतम् ।  
तदोत्तस्थौ सुप्त इव स बालश्च शिवेच्छया ॥ ५६ ॥  
सुभगः सुन्दरतरो गजवक्त्रः सुरक्तकः ।  
प्रसन्नवदनश्चाति सुप्रभो ललिताकृतिः ॥ ५७ ॥  
तं दृष्ट्वा जीवितं बालं शिवापुत्रं मुनीश्वर ।  
सर्वे मुमुदिरे तत्र सर्वं दुःखं क्षयं गतम् ॥ ५८ ॥  
देव्यै सन्दर्शयामासुः सर्वे हर्षसमन्विताः ।  
जीवितं तनयं दृष्ट्वा देवी हृष्टतराभवत् ॥ ५९ ॥  
इति श्रीशिवमहापुराणे द्वितीयायां रुद्रसंहितायां चतुर्थे  
कुमारखण्डे गणेशजीवनवर्णनं नाम सप्तदशोऽध्यायः ॥ १७ ॥  
  
  
श्रीगौरीशंकरार्पणमस्तु  
  
GO TOP
