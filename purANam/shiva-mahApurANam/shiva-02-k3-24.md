PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
चतुर्विंशोऽध्यायः  
  
शिवकृता पार्वतीविवाहस्वीकृतिः  
देवा ऊचुः  
नमो रुद्राय देवाय मदनान्तकराय च ॥  
स्तुत्याय भूरिभासाय त्रिनेत्राय नमो नमः ॥ १ ॥  
शिपिविष्टाय भीमाय भीमाक्षाय नमोनमः ।  
महादेवाय प्रभवे त्रिविष्टपतये नमः ॥ २ ॥  
त्वं नाथः सर्वलोकानां पिता माता त्वमीश्वरः ।  
शम्भुरीशः शंकरोसि दयालुस्त्वं विशेषतः ॥ ३ ॥  
त्वं धाता सर्वजगतां त्रातुमर्हसि नः प्रभो ।  
त्वां विना कः समर्थोऽस्ति दुःखनाशे महेश्वर ॥ ४ ॥  
ब्रह्मोवाच  
इत्याकर्ण्य वचस्तेषां सुराणां नन्दिकेश्वरः ।  
कृपया परया युक्तो विज्ञप्तुं शम्भुमारभत् ॥ ५ ॥  
नन्दिकेश्वर उवाच  
विष्ण्वादयःसुरगणा मुनिसिद्धसङ्‌घा-  
     स्त्वां द्रष्टुमेव सुरवर्य विशेषयन्ति ।  
कार्यार्थिनोऽसुरवरैः परिभर्त्स्य मानाः  
     सम्यक् पराभवपदं परमं प्रपन्नाः ॥ ६ ॥  
तस्मात्त्वया हि सर्वेश त्रातव्या मुनयः सुराः ।  
दीनबन्धुर्विशेषेण त्वमुक्तो भक्तवत्सलः ॥ ७ ॥  
ब्रह्मोवाच  
एवं दयावता शम्भुर्विज्ञप्तो नन्दिना भृशम् ।  
शनैः शनैरुपरमद्ध्यानादुन्मील्य चाक्षिणी ॥ ८ ॥  
ईशोऽथोपरतः शम्भुस्तदा परमकोविदः ।  
समाधेः परमात्मासौ सुरान्सर्वानुवाच ह ॥ ९ ॥  
शम्भुरुवाच  
कस्माद्यूयं समायाता मत्समीपं सुरेश्वराः ।  
हरिब्रह्मादयःसर्वे ब्रूत कारणमाशु तत् ॥ १० ॥  
ब्रह्मोवाच  
इति श्रुत्वा वचः शम्भोः सर्वे देवा मुदाऽन्विताः ।  
विष्णोर्विलोकयामासुर्मुखं विज्ञप्तिहेतवे ॥ ११ ॥  
अथ विष्णुर्महाभक्तो देवानां हितकारकः ।  
मदीरितमुवाचेदं सुरकार्यं महत्तरम् ॥ १२ ॥  
तारकेण कृतं शम्भो देवानां परमाद्‌भुतम् ।  
कष्टात्कष्टतरं देवा विज्ञप्तुं सर्व आगताः ॥ १३ ॥  
हे शम्भो तव पुत्रेणौरसेन हि भविष्यति ।  
निहतस्तारको दैत्यो नान्यथा मम भाषितम् ॥ १४ ॥  
विचार्येत्थं महादेव कृपां कुरु नमोऽस्तु ते ।  
देवान्समुद्धर स्वामिन् कष्टात्तारकनिर्मितात् ॥ १५ ॥  
तस्मात्त्वया गिरिजा देव शम्भो  
     ग्रहीतव्या पाणिना दक्षिणेन ।  
पाणिग्रहेणैव महानुभावां  
     दत्तां गिरीन्द्रेण च तां कुरुष्व ॥ १६ ॥  
विष्णोस्तद्वचनं श्रुत्वा प्रसन्नो ह्यब्रवीच्छिवः ।  
दर्शयन् सद्‌गतिं तेषां सर्वेषां योगतत्परः ॥ १७ ॥  
शिव उवाच  
यदा मे स्वीकृता देवी गिरिजा सर्वसुन्दरी ।  
तदा सर्वे सुरेन्द्राश्च मुनयो ऋषयस्तदा ॥ १८ ॥  
सकामाश्च भविष्यन्ति न क्षमाश्च परे पथि ।  
जीवयिष्यति दुर्गा सा पाणिग्रहणतः स्मरम् ॥ १९ ॥  
मदनो हि मया दग्धःसर्वेषां कार्यसिद्धये ।  
ब्रह्मणो वचनाद्विष्णो नात्र कार्या विचारणा ॥ २० ॥  
एवं विमृश्य मनसा कार्याकार्यव्यवस्थितौ ।  
सुधीः सर्वैश्च देवेन्द्र हठं नो कर्तुमर्हसि ॥ २१ ॥  
दग्धे कामे मया विष्णो सुरकार्यं महत् कृतम् ।  
सर्वे तिष्ठन्तु निष्कामा मया सह सुनिश्चितम् ॥ २२ ॥  
यथाऽहं च सुराःसर्वे तथा यूयमयत्नतः ।  
तपः परमसंयुक्ताः करिष्यध्वं सुदुष्करम् ॥ २३ ॥  
यूयं समाधिना तेन मदनेन विना सुराः ।  
परमानन्दसंयुक्ता निर्विकारा भवन्तु वै ॥ २४ ॥  
पुरावृत्तं स्मरकृतं विस्मृतं यद् विधे हरे ।  
महेन्द्र मुनयो देवा यत्तत्सर्वं विमृश्यताम् ॥ २५ ॥  
महाधनुर्धरेणैव मदनेन हठात्सुराः ।  
सर्वेषां ध्यानविध्वंसः कृतस्तेन पुराऽमराः ॥ २६ ॥  
कामो हि नरकायैव तस्मात् क्रोधोभिजायते ।  
क्रोधाद्‌भवति संमोहो मोहाच्च भ्रंशते तपः ॥ २७ ॥  
कामक्रोधौ परित्याज्यौ भवद्‌भिःसुरसत्तमैः ।  
सर्वैरेव च मन्तव्यं मद्वाक्यं नान्यथा क्वचित् ॥ २८ ॥  
ब्रह्मोवाच  
एवं विश्राव्य भगवान् महादेवो वृषध्वजः ।  
सुरान् प्रवाचयामास विधिविष्णू तथा मुनीन् ॥ २९ ॥  
तूष्णीम्भूतोऽभवच्छम्भुर्ध्यानमाश्रित्य वै पुनः ।  
आस्ते पुरा यथा स्थाणुर्गणैश्च परिवारितः ॥ ३० ॥  
स्वात्मानमात्मना शम्भुरात्मन्येव व्यचिन्तयत् ।  
निरञ्जनं निराभासं निर्विकारं निरामयम् ॥ ३१ ॥  
परात्परतरं नित्यं निर्ममं निरवग्रहम् ।  
शब्दातीतं निर्गुणं च ज्ञानगम्यं परात्परम् ॥ ३२ ॥  
एवं स्वरूपं परमं चिन्तयन् ध्यानमास्थितः ।  
परमानन्दसंमग्नो बभूव बहुसूतिकृत् ॥ ३३ ॥  
ध्यानस्थितं च सर्वेशं दृष्ट्वा सर्वे दिवौकसः ।  
हरि शक्रादयः सर्वे नन्दिनं प्रोचुरानताः ॥ ३४ ॥  
देवा ऊचुः  
किं वयं करवामाद्य विरक्तो ध्यानमास्थितः ।  
शम्भुस्त्वं शंकरसखः सर्वज्ञः शुचिसेवकः ॥ ३५ ॥  
केनोपायेन गिरिशः प्रसन्नः स्याद्‌गणाधिप ।  
तदुपायं समाचक्ष्व वयं त्वच्छरणं गताः ॥ ३६ ॥  
ब्रह्मोवाच  
इति विज्ञापितो देवैर्मुने हर्षादिभिस्तदा ।  
प्रत्युवाच सुरांस्तान्स नन्दी शम्भुप्रियो गणः ॥ ३७ ॥  
नन्दीश्वर उवाच  
हे हरे हे विधे शक्रनिर्जरा मुनयस्तथा ।  
शृणुध्वं वचनं मे हि शिवसन्तोषकारकम् ॥ ३८ ॥  
यदि वो हठ एवाद्य शिव दारपरिग्रहे ।  
अतिदीनतया सर्वे सुनुतिं कुरुतादरात् ॥ ३९ ॥  
भक्तेर्वश्यो महादेवो न साधारणतः सुराः ।  
अकार्यमपि सद्‌भक्त्या करोति परमेश्वरः ॥ ४० ॥  
एवं कुरुत सर्वे हि विधिविष्णुमुखाः सुराः ।  
यथागतेन मार्गेणान्यथा गच्छत मा चिरम् ॥ ४१ ॥  
ब्रह्मोवाच  
इत्याकर्ण्य वचस्तस्य मुने विष्ण्वादयः सुराः ।  
तथेति मत्त्वा सुप्रीत्या शंकरं तुष्टुवुर्हि ते ॥ ४२ ॥  
देवदेव महादेव करुणासागर प्रभो ।  
समुद्धर महाक्लेशात्त्राहि नः शरणागतान् ॥ ४३ ॥  
ब्रह्मोवाच  
इत्येवं बहुदीनोक्त्या तुष्टुवुः शंकरं सुराः ।  
रुरुदुःसुस्वरं सर्वे प्रेमव्याकुलमानसः ॥ ४४ ॥  
हरिर्मया सुदीनोक्त्या सुविज्ञप्तं चकार ह ।  
संस्मरन्मनसा शम्भुं भक्त्या परमयान्वितः ॥ ४५ ॥  
ब्रह्मोवाच  
सुरैरेवं स्तुतः शम्भुर्हरिणा च मया भृशम् ।  
भक्तवात्सल्यतो ध्यानाद्विरतोभून्महेश्वरः ॥ ४६ ॥  
उवाच सुप्रसन्नात्मा हर्यादीन्हर्षयन्हरः ।  
विलोक्य करुणादृष्ट्या शंकरो भक्तवत्सलः ॥ ४७ ॥  
शंकर उवाच  
हे हरे हे विधे देवाः शक्राद्या युगपत्समे ।  
किमर्थमागता यूयं सत्यं ब्रूत ममाग्रतः ॥ ४८ ॥  
हरिरुवाच  
सर्वज्ञस्त्वं महेशान त्वन्तर्याम्यखिलेश्वरः ।  
किं न जानासि चित्तस्थं तथा वच्म्यपि शासनात् ॥ ४९ ॥  
तारकासुरतो दुःखं सम्भूतं विविधं मृड ।  
सर्वेषां नस्तदर्थं हि प्रसन्नोऽकारि वै सुरैः ॥ ५० ॥  
शिवा सा जनिता शैलात्त्वदर्थं हि हिमालयात् ।  
तस्यां त्वदुद्‌भवात्पुत्रात्तस्य मृत्युर्न चान्यथा ॥ ५१ ॥  
इति दत्तो ब्रह्मणा हि तस्मै दैत्याय यद्वरः ।  
तदन्यस्मादमृत्युः स बाधते निखिलं जगत् ॥ ५२ ॥  
नारदस्य निर्देशात्सा करोति कठिनं तपः ।  
तत्तेजसाखिलं व्याप्तं त्रैलोक्यं सचराचरम् ॥ ५३ ॥  
वरं दातुं शिवायै हि गच्छ त्वं परमेश्वर ।  
देवदुःखं जहि स्वामिन्नस्माकं सुखमावह ॥ ५४ ॥  
देवानां मे महोत्साहो हृदये चास्ति शंकर ।  
विवाहं तव सन्द्रष्टुं तत्त्वं कुरु यथोचितम् ॥ ५५ ॥  
रत्यै यद्‌भवता दत्तो वरस्तस्य परात्पर ।  
प्राप्तोऽवसर एवाशु सफलं स्वपणं कुरु ॥ ५६ ॥  
ब्रह्मोवाच  
इत्युक्त्वा तं प्रणम्यैव विष्णुर्देवा महर्षयः ।  
संस्तूय विविधैस्तोत्रैः सन्तस्थुस्तत्पुरोऽखिलाः ॥ ५७ ॥  
भक्ताधीनः शंकरोऽपि श्रुत्वा देववचस्तदा ।  
विहस्य प्रत्युवाचाशु वेदमर्यादरक्षकः ॥ ५८ ॥  
शंकर उवाच  
हे हरे हे विधे देवाः शृणुतादरतोऽखिलाः ।  
यथोचितमहं वच्मि सविशेषं विवेकतः ॥ ५९ ॥  
नोचितं हि विधानं वै विवाहकरणं नृणाम् ।  
महानिगडसञ्ज्ञो हि विवाहो दृढबन्धनः ॥ ६० ॥  
कुसङ्‌गा बहवो लोके स्त्रीसङ्‌गस्तत्र चाधिकः ।  
उद्धरेत्सकलैबन्धैर्न स्त्रीसङ्‌गात्प्रमुच्यते ॥ ६१ ॥  
लोहदारुमयैः पाशैर्दृढं बद्धोऽपि मुच्यते ।  
स्त्र्यादिपाशसुसम्बद्धो मुच्यते न कदाचन ॥ ६२ ॥  
वर्द्धन्ते विषयाः शश्वन्महाबन्धनकारिणः ।  
विषयाक्रान्तमनसः स्वप्ने मोक्षोऽपि दुर्लभः ॥ ६३ ॥  
सुखमिच्छतु चेत्प्राज्ञो विधिवद्विषयाँस्त्यजेत् ।  
विषवद्विषयानाहुर्विषयैर्यैर्निहन्यते ॥ ६४ ॥  
जनो विषयिणा साकं वार्तातः पतति क्षणात् ।  
विषयं प्राहुराचार्याः सितालितेन्द्रवारुणीम् ॥ ६५ ॥  
यद्यप्येवं हि जानामि सर्वं ज्ञानं विशेषतः ।  
तथाप्यहं करिष्यामि प्रार्थनां सफलां च वः ॥ ६६ ॥  
भक्ताधीनोऽहमेवास्मि तद्वशात्सर्वकार्यकृत् ।  
अयथोचितकर्ता हि प्रसिद्धो भुवनत्रये ॥ ६७ ॥  
कामरूपाधिपस्यैव पणश्च सफलः कृतः ।  
सुदक्षिणस्य भूपस्य मर्मबन्धगतस्य हि ॥ ६८ ॥  
गौतमक्लेशकर्ताहं त्र्यम्बकात्मा सुखावहः ।  
तत्कष्टप्रददुष्टानां शापदायी विशेषतः ॥ ६९ ॥  
विषं पीतं सुरार्थं हि भक्तवत्सलभावधृक् ।  
देवकष्टं हृतं यत्नात्सर्वदैव मया सुराः ॥ ७० ॥  
भक्तार्थमसहं कष्टं बहुशो बहुयत्नतः ।  
विश्वानर मुनेर्दुःखं हृतं गृहपतिर्भवन् ॥ ७१ ॥  
किं बहूक्तेन च हरे विधे सत्यं ब्रवीम्यहम् ।  
मत्पणोऽस्तीति यूयं वै सर्वे जानीथ तत्त्वतः ॥ ७२ ॥  
यदा यदा विपत्तिर्हि भक्तानां भवति क्वचित् ।  
तदा तदा हरम्याशु तत्क्षणात्सर्वशःसदा ॥ ७३ ॥  
जानेऽहं तारकाद्दुःखं सर्वेषां वः समुत्थितम् ।  
असुरात्तद्धरिष्यामि सत्यं सत्यं वदाम्यहम् ॥ ७४ ॥  
नास्ति यद्यपि मे काचिद्विहारकरणे रुचिः ।  
विवाहयिष्ये गिरिजां पुत्रोत्पादनहेतवे ॥ ७५ ॥  
गच्छत स्वगृहाण्येव निर्भयाःसकलाः सुराः ।  
कार्यं वः साधयिष्यामि नात्र कार्या विचारणा ॥ ७६ ॥  
ब्रह्मोवाच  
इत्युक्त्वा मौनमास्थाय समाधिस्थोऽभवद्धरः ।  
सर्वे विष्ण्वादयो देवाःस्वधामानि ययुर्मुने ॥ ७७ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे पार्वतीविवाहस्वीकारो नाम चतुर्विशोऽध्यायः ॥ २४ ॥  
  
  
श्रीगौरीशंकरार्पणमस्तु  
  
GO TOP
