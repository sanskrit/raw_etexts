PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
त्रिचत्वारिंशोऽध्यायः  
  
मेनामोहनाय शिवकृताद्भुतलीलावर्णनम्  
मेनोवाच  
निरीक्षिष्यामि प्रथमं मुने तं गिरिजापतिम् ।  
कीदृशं शिवरूपं हि यदर्थे तप उत्तमम् ॥ १ ॥  
ब्रह्मोवाच  
इत्यज्ञानपरा सा च दर्शनार्थं शिवस्य च ।  
त्वया मुने समं सद्यश्चन्द्रशालां समागता ॥ २ ॥  
शिवोऽपि च तदा तस्यां ज्ञात्वाहङ्‌कारमात्मनः ।  
प्राह विष्णुं च मां तात लीलाकृत्वाद्‌भुतां प्रभुः ॥ ३ ॥  
शिव उवाच  
मदाज्ञया युवां तातौ सदेवौ च पृथक्पृथक् ।  
गच्छतं हि गिरिद्वारं वयं पश्चाद्व्रजेमहि ॥ ४ ॥  
ब्रह्मोवाच  
इत्याकर्ण्य हरिः सर्वानाहूयोवाच तन्मयाः ।  
सुराःसर्वे तथैवाशु गमनं चक्रुरुत्सुकाः ॥ ५ ॥  
स्थितां शिरोगृहे मेनां मुने विश्वेश्वरस्त्वया ।  
तथैव दर्शयामास हृद्‌विभ्रंशो यथा भवेत् ॥ ६ ॥  
एतस्मिन्समये मेना सेनां च परमां शुभाम् ।  
निरीक्षन्ती मुने दृष्ट्वा सामान्यं हर्षिताऽभवत् ॥ ७ ॥  
प्रथमं चैव गन्धर्वाः सुन्दराः सुभगास्तदा ।  
आयाताः शुभवस्त्राढ्या नानालङ्‌कारभूषिताः ॥ ८ ॥  
नानावाहनसंयुक्ता नानावाद्यपरायणाः ।  
पताकाभिर्विचित्राभिरप्सरोगणसंयुताः ॥ ९ ॥  
अथ दृष्ट्वा वसुं तत्र तत्पतिं परमप्रभुम् ।  
मेना प्रहर्षिता ह्यासीच्छिवोऽयमिति चाब्रवीत् ॥ १० ॥  
शिवस्य गणका एते न शिवोयं शिवापतिः ।  
इत्येवं त्वं ततस्तां वै अवोच ऋषिसत्तम ॥ ११ ॥  
एवं श्रुत्वा तदा मेना विचारे तत्पराऽभवत् ।  
इतश्चाभ्यधिको यो वै स च कीदृग्भविष्यति ॥ १२ ॥  
एतस्मिन्नन्तरे यक्षा मणिग्रीवादयश्च ये ।  
तेषां सेना तया दृष्टा शोभादि द्विगुणीकृता ॥ १३ ॥  
तत्पतिं च मणिग्रीवं दृष्ट्वा शोभान्वितं हि सा ।  
अयं रुद्रः शिवास्वामी मेना प्राहेति हर्षिता ॥ १४ ॥  
नायं रुद्रः शिवास्वामी सेवकोयं शिवस्य वै ।  
इत्यवोचोऽगपत्न्यै त्वं तावद्‌वह्निः स आगतः ॥ १५ ॥  
ततोऽपि द्विगुणां शोभां दृष्ट्वा तस्य च साब्रवीत् ।  
रुद्रोऽयं गिरिजास्वामी तदा नेति त्वमब्रवीः ॥ १६ ॥  
तावद्यमः समायातः ततोऽपि द्विगुणप्रभः ।  
तं दृष्ट्वा प्राह सा मेना रुद्रोऽयमिति हर्षिता ॥ १७ ॥  
नेति त्वमब्रवीस्तां वै तावन्निर्ऋतिरागतः ।  
बिभ्राणो द्विगुणां शोभां शुभः पुण्यजनप्रभुः ॥ १८ ॥  
तं दृष्ट्वा प्राह सा मेना रुद्रोऽयमिति हर्षिता ।  
नेति त्वमब्रवीस्तां वै तावद्वरुण आगतः ॥ १९ ॥  
ततोऽपि द्विगुणां शोभां दृष्ट्वा तस्य च साब्रवीत् ।  
रुद्रोऽयं गिरिजास्वामी तद्वा नेति त्वमब्रवीः ॥ २० ॥  
तावद्वायुः समायातः ततोऽपि द्विगुणप्रभः ।  
तं दृष्ट्वा प्राह सा मेना रुद्रोऽयमिति हर्षिता ॥ २१ ॥  
नेति त्वमब्रवीस्तां वै तावद्धनद आगतः ।  
ततोऽपि द्विगुणां शोभां बिभ्राणो गुह्यकाधिपः ॥ २२ ॥  
तं दृष्ट्वा प्राह सा मेना रुद्रोऽयमिति हर्षिता ।  
नेति त्वमब्रवीस्तां वै तावदीशान आगतः ॥ २३ ॥  
ततोऽपि द्विगुणां शोभां दृष्ट्वा तस्य च साब्रवीत् ।  
रुद्रोऽयं गिरिजास्वामी तदा नेति त्वमब्रवीः ॥ २४ ॥  
तावदिन्द्रः समायातः ततोऽपि द्विगुणप्रभः ।  
सर्वामरवरो नानादिव्यभस्त्रिदिवेश्वरः ॥ २५ ॥  
तं दृष्ट्वा शङ्करः सोऽयमिति सा प्राह मेनका ।  
शक्रः सुरपतिश्चायं स नेति त्वं तदाब्रवीः ॥ २६ ॥  
तावच्चन्द्रः समायातः शोभा तद्‌द्विगुणा दधत् ।  
दृष्ट्वा तं प्राह रुद्रोऽयं तां तु नेति त्वमब्रवीः ॥ २७ ॥  
तावत्सूर्यः समायातः शोभा तद्‌द्विगुणा दधत् ।  
दृष्ट्वा तं प्राह सा सोयं तां तु नेति त्वमब्रवीः ॥ २८ ॥  
तावत्समागतास्तत्र भृग्वाद्याश्च मुनीश्वराः ।  
तेजसो राशयः सर्वे स्वशिष्यगणसंयुताः ॥ २९ ॥  
तन्मध्ये चैव वागीशं दृष्ट्वा सा प्राह मेनका ।  
रुद्रोऽयं गिरिजास्वामी तदा नेति त्वमब्रवीः ॥ ३० ॥  
तावद्‌ब्रह्मा समायातः तेजसां राशिरुत्तमः ।  
सर्षिवर्यसुतः साक्षाद्धर्मपुञ्ज इव स्तुतः ॥ ३१ ॥  
दृष्ट्वा मां तं तदा मेना महाहर्षवती मुने ।  
सोऽयं शिवापतिः प्राह तां तु नेति त्वमब्रवीः ॥ ३२ ॥  
एतस्मिन्नन्तरे तत्र विष्णुर्देवः समागतः ।  
सर्वशोभान्वितः श्रीमान्मेघश्यामश्चतुर्भुजः ॥ ३३ ॥  
कोटिकन्दर्प्यलावण्यः पीताम्बरधरः स्वराट् ।  
राजीवलोचनः शान्तः पक्षीन्द्रवरवाहनः ॥ ३४ ॥  
शङ्‌खादिलक्षणैर्युक्तो मुकुटादिविभूषितः ।  
श्रीवत्सवक्षा लक्ष्मीशो ह्यप्रमेय प्रभान्वितः ॥ ३५ ॥  
तं दृष्ट्वा चकिताक्ष्यासीन्महाहर्षेण साब्रवीत् ।  
सोऽयं शिवापतिः साक्षाच्छिवो वै नात्र संशयः ॥ ३६ ॥  
अथ त्वं मेनकावाक्यमाकर्ण्योवाच ऊतिकृत् ।  
नायं शिवापतिरयं किन्त्वयं केशवो हरिः ॥ ३७ ॥  
शङ्कराखिलकार्यस्य ह्यधिकारी च तत्प्रियः ।  
अतोऽधिको वरो ज्ञेयःस शिवः पार्वतीपतिः ॥ ३८ ॥  
तच्छोभां वर्णितुं मेने मया नैव हि शक्यते ।  
स एवाखिलब्रह्माण्डपतिः सर्वेश्वरः स्वराट् ॥ ३९ ॥  
ब्रह्मोवाच  
इत्याकर्ण्य वचस्तस्य मेना मेने च तां शुभाम् ।  
महाधनां भाग्यवतीं कुलत्रयसुखावहाम् ॥ ४० ॥  
उवाच च प्रसन्नास्या प्रीतियुक्तेन चेतसा ।  
स्वभाग्यमधिकं चापि वर्णयन्ती मुहुर्मुहुः ॥ ४१ ॥  
मेनोवाच  
धन्याहं सर्वथा जाता पार्वत्या जन्मनाधुना ।  
धन्यो गिरीश्वरोऽप्यद्य सर्वं धन्यतमं मम ॥ ४२ ॥  
ये ये दृष्ट्वा मया देवा नायकाः सुप्रभान्विताः ।  
एतेषां यः पतिः सोऽत्र पतिरस्या भविष्यति ॥ ४३ ॥  
अस्याः किं वर्ण्यते भाग्यमपि वर्षशतैरपि ।  
वर्णितुं शक्यते नैव तत्प्रभुप्राप्तिदर्शनात ॥ ४४ ॥  
ब्रह्मोवाच  
इत्यवादीच्च सा मेना प्रेमनिर्भरमानसा ।  
तावत्समागतो रुद्रोऽद्‌भुतोतिकारकः प्रभुः ॥ ४५ ॥  
अद्‌भुतात्मागणास्तात मेनागर्वापहारकाः ।  
आत्मानं दर्शयन् मायानिर्लिप्तं निर्विकारकम् ॥ ४६ ॥  
तमागतमभिप्रेत्य नारद त्वं मुने तदा ।  
मेनामवोचः सुप्रीत्या दर्शयंस्तं शिवापतिम् ॥ ४७ ॥  
नारद उवाच  
अयं स शङ्करः साक्षाद् दृश्यतां सुन्दरि त्वया ।  
यदर्थे शिवया तप्तं तपोऽति विपिने महत् ॥ ४८ ॥  
ब्रह्मोवाच  
इत्युक्त्वा हर्षिता मेना तं ददर्श मुदा प्रभुम् ।  
अद्‌भुताकृतिमीशानमद्‌भुतानुगमद्‌भुतम् ॥ ४९ ॥  
तावदेव समायाता रुद्रसेना महाद्‌भुता ।  
भूतप्रेतादिसंयुक्ता नानागणसमन्विता ॥ ५० ॥  
वात्यारूपधराः केचित्पताकामर्मरस्वनाः ।  
वक्रतुण्डास्तत्र केचिद्‌विरूपाश्चापरे तथा ॥ ५१ ॥  
करालाः श्मश्रुलाः केचित्केचित्खञ्जा ह्यलोचनाः ।  
दण्डपाशधराः केचित्केचिन्मुद्‌गरपाणयः ॥ ५२ ॥  
विरुद्धवाहनाः केचिच्छृङ्‌गनादनिनादिनः ।  
डमरोर्वादिनः केचित्केचिद्‌गोमुखवादिनः ॥ ५३ ॥  
अमुखा विमुखाः केचित्केचिद्‌बहुमुखा गणाः ।  
अकरा विकराः केचित्केचिद्‌ बहुकरा गणाः ॥ ५४ ॥  
अनेत्रा बहुनेत्राश्च विशिराः कुशिरास्तथा ।  
अकर्णा बहुकर्णाश्च नानावेषधरा गणाः ॥ ५५ ॥  
इत्यादिविकृताकारा अनेके प्रबला गणाः ।  
असङ्‌ख्यातास्तथा तात महावीरा भयङ्‌कराः ॥ ५६ ॥  
अङ्‌गुल्या दर्शयँस्त्वं तां मुने रुद्रगणाँस्ततः ।  
हरस्य सेवकान्पश्य हरं चापि वरानने ॥ ५७ ॥  
असङ्‌ख्यातान् गणान् दृष्ट्वा भूतप्रेतादिकान् मुने ।  
तत्क्षणादभवत्सा वै मेनका त्राससङ्‌कुला ॥ ५८ ॥  
तन्मध्ये शङ्करं चैव निर्गुणं गुणवत्तरम् ।  
वृषभस्थं पञ्चवक्त्रं त्रिनेत्रं भूतिभूषितम् ॥ ५९ ॥  
कपर्दिनं चन्द्रमौलिं दशहस्तं कपालिनम् ।  
व्याघ्रचर्मोत्तरीयं च पिनाकवरपाणिनम् ॥ ६० ॥  
शूलयुक्तं विरूपाक्षं विकृताकारमाकुलम् ।  
गजचर्म वसानं हि वीक्ष्य त्रेसे शिवाप्रसूः ॥ ६१ ॥  
चकितां कम्पसंयुक्तां विह्वलां विभ्रमद्धियम् ।  
शिवोऽयमिति चाङ्‌गुल्या दर्शयंस्तां त्वमब्रवीः ॥ ६२ ॥  
त्वदीयं तद्वचः श्रुत्वा वाताहतलता इव ।  
सा पपात द्रुतं भूमौ मेना दुःखभरा सती ॥ ६३ ॥  
किमिदं विकृतं दृष्ट्वा वञ्चिताहं दुराग्रहे ।  
इत्युक्त्वा मूर्च्छिता तत्र मेनका साऽभवत्क्षणात् ॥ ६४ ॥  
अथ प्रयत्नैर्विविधैः सखीभिरुपसेविता ।  
लेभे सञ्ज्ञां शनैर्मेना गिरीश्वरप्रिया तदा ॥ ६५ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे शिवाद्‌भुतलीलावर्णनं नाम त्रिचत्वारिंशोऽध्यायः ॥ ४३ ॥  
  
  
श्रीगौरीशङ्करार्पणमस्तु  
  
GO TOP
