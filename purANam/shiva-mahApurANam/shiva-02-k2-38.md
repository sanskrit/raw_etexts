PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
अष्टत्रिंशोऽध्यायः ॥  
  
क्षुवदधीचविवादः  
सूत उवाच  
इत्याकर्ण्य वचस्तस्य विधेरमितधीमतः ।  
पप्रच्छ नारदः प्रीत्या विस्मितस्तं द्विजोत्तमः ॥ १ ॥  
नारद उवाच  
शिवं विहाय दक्षस्य सुरैर्यज्ञं हरिर्गतः ।  
हेतुना केन तद्ब्रूहि यत्रावज्ञाऽ भवत्ततः ॥ २ ॥  
जानाति किं स शम्भुं नो हरिः प्रलयविक्रमम् ।  
रणं कथं च कृतवांस्तद्‌गणैरबुधो यथा ॥ ३ ॥  
एष मे संशयो भूयांस्तं छिन्धि करुणानिधे ।  
चरितं ब्रूहि शम्भोस्तु चित्तोत्साहकरं प्रभो ॥ ४ ॥  
ब्रह्मोवाच  
द्विजवर्य शृणु प्रीत्या चरितं शशिमौलिनः ।  
यत्पृच्छते कुर्वतश्च सर्वसंशयहारकम् ॥ ५ ॥  
दधीचस्य मुनेः शापाद्‌भ्रष्टज्ञानो हरिः पुरा ।  
सामरो दक्षयज्ञं वै गतः क्षुवसहायकृत् ॥ ६ ॥  
नारद उवाच  
किमर्थं शप्तवान्विष्णुं दधीचो मुनिसत्तमः ।  
कोपाकारः कृतस्तस्य हरिणा तत्सहायिना ॥ ७ ॥  
ब्रह्मोवाच  
समुत्पन्नो महातेजा राजा क्षुव इति स्मृतः ।  
अभून्मित्रं दधीचस्य मुनीन्द्रस्य महाप्रभोः ॥ ८ ॥  
चिरात्तपः प्रसङ्‌गाद्वै वादः क्षुवदधीचयोः ।  
महानर्थकरः ख्यातस्त्रिलोकेष्वभवत्पुरा ॥ ९ ॥  
तत्र त्रिवर्णतः श्रेष्ठो विप्र एव न संशयः ।  
इति प्राह दधीचो हि शिवभक्तस्तु वेदवित् ॥ १० ॥  
तच्छ्रुत्वा वचनं तस्य दधीचस्य महामुने ।  
क्षुवः प्राहेति नृपतिः श्रीमदेन विमोहितः ॥ ११ ॥  
क्षुव उवाच  
अष्टानां लोकपालानां वपुर्धारयते नृपः ।  
तस्मान्नृपो वरिष्ठो हि वर्णाश्रमपतिः प्रभुः ॥ १२ ॥  
सर्वदेवमयो राजा श्रुति प्राहेति तत्परा ।  
महती देवता या सा सोऽहमेव ततो मुने ॥ १३ ॥  
तस्माद्विप्राद्वरो राजा च्यवनेय विचार्यताम् ।  
नावमन्तव्य एवातः पूज्योऽहं सर्वथा त्वया ॥ १४ ॥  
ब्रह्मोवाच  
श्रुत्वा तथा मतं तस्य क्षुवस्य मुनिसत्तमः ।  
श्रुतिस्मृतिविरुद्धं तं चुकोपातीव भार्गवः ॥ १५ ॥  
अथ क्रुद्धो महातेजा गौरवाच्चात्मनो मुने ।  
अताडयत्क्षुवं मूर्ध्नि दधीचो वाममुष्टितः ॥ १६ ॥  
वज्रेण तं च चिच्छेद दधीचं ताडितः क्षुवः ।  
जगर्जातीव सङ्‌क्रुद्धो ब्रह्माण्डाधिपतिः कुधीः ॥ १७ ॥  
पपात भूमौ निहतो तेन वज्रेण भार्गवः ।  
शुक्रं सस्मार क्षुवकृद्‌भार्गवस्य कुलन्धरः ॥ १८ ॥  
शुक्रोऽथ सन्धयामास ताडितं च क्षुवेन तु ।  
योगी दधीचस्य तदा देहमागत्य स द्रुतम् ॥ १९ ॥  
सन्धाय पूर्ववद्देहं दधीचस्याह भार्गवः ।  
शिवभक्ताग्रणीर्भृत्यञ्जयविद्याप्रवर्तकः ॥ २० ॥  
शुक्र उवाच  
दधीच तात सम्पूज्य शिवं सर्वेश्वरं प्रभुम् ।  
महामृत्युञ्जयं मन्त्रं श्रौतमग्र्यं वदामि ते ॥ २१ ॥  
त्र्यम्बकं यजामहे त्रैलोक्यं पितरं प्रभुम् ।  
त्रिमण्डलस्य पितरं त्रिगुणस्य महेश्वरम् ॥ २२ ॥  
त्रितत्त्वस्य त्रिवह्नेश्च त्रिधाभूतस्य सर्वतः ।  
त्रिदिवस्य त्रिबाहोश्च त्रिधाभूतस्य सर्वतः ॥ २३ ॥  
त्रिदेवस्य महादेवः सुगन्धिं पुष्टिवर्द्धनम् ।  
सर्वभूतेषु सर्वत्र त्रिगुणेषु कृतौ यथा ॥ २४ ॥  
इन्द्रियेषु तथान्येषु देवेषु च गणेषु च ।  
पुष्पे सुगन्धिवत्सूरः सुगन्धिममरेश्वरः ॥ २५ ॥  
पुष्टिश्च प्रकृतेर्यस्मात्पुरुषाद्वै द्विजोत्तम ।  
महदादिविशेषान्तविकल्पश्चापि सुव्रत ॥ २६ ॥  
विष्णोः पितामहस्यापि मुनीनां च महामुने ।  
इन्द्रियाणां च देवानां तस्माद्वै पुष्टिवर्द्धनः ॥ २७ ॥  
तं देवममृतं रुद्रं कर्मणा तपसापि वा ।  
स्वाध्यायेन च योगेन ध्यानेन च प्रजापते ॥ २८ ॥  
सत्येनान्येन सूक्ष्माग्रान्मृत्युपाशाद्‌भवः स्वयम् ।  
बन्धमोक्षकरो यस्मादुर्वारुकमिव प्रभुः ॥ २९ ॥  
मृतसञ्जीवनीमन्त्रो मम सर्वोत्तमः स्मृतः ।  
एवं जपपरः प्रीत्या नियमेन शिवं स्मरन् ॥ ३० ॥  
जप्त्वा हुत्वाभिमन्त्र्यैव जलं पिब दिवानिशम् ।  
शिवस्य सन्निधौ ध्यात्वा नास्ति मृत्युभयं क्वचित् ॥ ३१ ॥  
कृत्वा न्यासादिकं सर्वं सम्पूज्य विधिवच्छिवम् ।  
संविधायेदं निर्व्यग्रः शंकरं भक्तवत्सलम् ॥ ३२ ॥  
ध्यानमस्य प्रवक्ष्यामि यथा ध्यात्वा जपन्मनुम् ।  
सिद्धमन्त्रो भवेद्धीमान् यावच्छम्भुप्रभावतः ॥ ३३ ॥  
हस्ताम्भोजयुगस्थकुम्भयुगला-  
     दुद्धृत्यतोयं शिरः ।  
सिञ्चन्तं करयोर्युगेन दधतं  
     स्वाङ्‌केभकुम्भौ करौ ।  
अक्षस्रङ्मृगहस्तमम्बुजगतं  
     मूर्द्धस्थचन्द्रस्रवत्  
पीयूषार्द्रतनुं भजे सगिरिजं  
     त्र्यक्षं च मृत्युञ्जयम् ॥ ३४ ॥  
ब्रह्मोवाच  
उपदिश्येति शुक्रस्तं दधीचिं मुनिसत्तमम् ।  
स्वस्थानमगमत्तात संस्मरन् शंकरं प्रभुम् ॥ ३५ ॥  
तस्य तद्वचनं श्रुत्वा दधीचो हि महामुनिः ।  
वनं जगाम तपसे महाप्रीत्या शिवं स्मरन् ॥ ३६ ॥  
तत्र गत्वा विधानेन महामृत्युञ्जयाभिधम् ।  
तं मनुं प्रजपन् प्रीत्या तपस्तेपे शिवं स्मरन् ॥ ३७ ॥  
तन्मनुं सुचिरं जप्त्वा तपसाराध्य शंकरम् ।  
शिवं सन्तोषयामास महामृत्युञ्जयं हि सः ॥ ३८ ॥  
अथ शम्भुः प्रसन्नात्मा तज्जपाद्‌भक्तवत्सलः ।  
आविर्बभूव पुरतस्तस्य प्रीत्या महामुने ॥ ३९ ॥  
तं दृष्ट्वा स्वप्रभुं शम्भुं स मुमोद मुनीश्वरः ।  
प्रणम्य विधिवद्‌भक्त्या तुष्टाव सुकृताञ्जलिः ॥ ४० ॥  
अथ प्रीत्या शिवस्तात प्रसन्नश्च्यावनिं मुने ।  
वरं ब्रूहीति स प्राह सुप्रसन्नेन चेतसा ॥ ४१ ॥  
तच्छ्रुत्वा शम्भुवचनं दधीचो भक्तसत्तमः ।  
साञ्जलिर्नतकः प्राह शंकरं भक्तवत्सलम् ॥ ४२ ॥  
दधीच उवाच  
देवदेव महादेव मह्यं देहि वरत्रयम् ।  
वज्रास्थित्वमवध्यत्वमदीनत्वं हि सर्वतः ॥ ४३ ॥  
ब्रह्मोवाच  
तदुक्तवचनं श्रुत्वा प्रसन्नः परमेश्वरः ।  
वरत्रयं ददौ तस्मै दधीचाय तथास्त्विति ॥ ४४ ॥  
वरत्रयं शिवात्प्राप्य सानन्दश्च महामुनिः ।  
क्षुवस्थानं जगामाशु वेदमार्गे प्रतिष्ठितः ॥ ४५ ॥  
ब्रह्मोवाच  
प्राप्यावध्यत्वमुग्रात्स वज्रास्थित्वमदीनताम् ।  
अताडयच्च राजेन्द्रं पादमूलेन मूर्द्धनि ॥ ४६ ॥  
क्षुवो दधीचं वज्रेण जघानोरस्यथो नृपः ।  
क्रोधं कृत्वा विशेषेण विष्णुगौरवगर्वितः ॥ ४७ ॥  
नाभून्नाशाय तद्वज्रं दधीचस्य महात्मनः ।  
प्रभावात्परमेशस्य धातृपुत्रो विसिस्मिये ॥ ४८ ॥  
दृष्ट्वाप्यवध्यत्वमदीनतां च  
     वज्रस्य चात्यन्तपरप्रभावम् ।  
क्षुवो दधीचस्य मुनीश्वरस्य  
     विसिस्मिये चेतसि धातृपुत्रः ॥ ४९ ॥  
आराधयामास हरिं मुकुन्द-  
     मिन्द्रानुजं काननमाशु गत्वा ।  
प्रपन्नपालश्च पराजितो हि  
     दधीचमृत्युञ्जयसेवकेन ॥ ५० ॥  
पूजया तस्य सन्तुष्टो भगवान् मधुसूदनः ।  
प्रददौ दर्शनं तस्मै दिव्यं वै गरुडध्वजः ॥ ५१ ॥  
दिव्येन दर्शनेनैव दृष्ट्वा देवं जनार्दनम् ।  
तुष्टाव वाग्भिरिष्टाभिः प्रणम्य गरुडध्वजम् ॥ ५२ ॥  
सम्पूज्य चैवं त्रिदशेश्वराद्यैः  
     स्तुत्वा स्तुतं देवमजेयमीशम् ।  
विज्ञापयामास निरीक्ष्य भक्त्या  
     जनार्दनाय प्रणिपत्य मूर्ध्ना ॥ ५३ ॥  
राजोवाच  
भगवन् ब्राह्मणः कश्चिद्दधीच इति विश्रुतः ।  
धर्मवेत्ता विनीतात्मा सखा मम पुराऽभवत् ॥ ५४ ॥  
अवध्यः सर्वदा सर्वैः शंकरस्य प्रभावतः ।  
तमाराध्य महादेवं मृत्युञ्जयमनामयम् ॥ ५५ ॥  
सावज्ञं वामपादेन मम मूर्ध्नि सदस्यपि ।  
ताडयामास वेगेन स दधीचो महातपाः ॥ ५६ ॥  
उवाच तं च गर्वेण न बिभेमीति सर्वतः ।  
मृत्युञ्जयाप्तसुवरो गर्वितो ह्यतुलं हरिः ॥ ५७ ॥  
ब्रह्मोवाच  
अथ ज्ञात्वा दधीचस्य ह्यवध्यत्वं महात्मनः ।  
सस्मारास्य महेशस्य प्रभावमतुलं हरिः ॥ ५८ ॥  
एवं स्मृत्वा हरिः प्राह क्षुवं विधिसुतं द्रुतम् ।  
विप्राणां नास्ति राजेन्द्र भयमण्वपि कुत्रचित् ॥ ५९ ॥  
विशेषाद्‌रुद्रभक्तानां भयं नास्ति च भूपते ।  
दुःखं करोति विप्रस्य शापार्थं ससुरस्य मे ॥ ६० ॥  
भविता तस्य शापेन दक्षयज्ञे सुरेश्वरात् ।  
विनाशो मम राजेन्द्र पुनरुत्थानमेव च ॥ ६१ ॥  
तस्मात्समेत्य राजेन्द्र सर्वयज्ञो न भूयते ।  
करोमि यत्नं राजेन्द्र दधीचविजयाय ते ॥ ६२ ॥  
श्रुत्वा वाक्यं क्षुवः प्राह तथास्त्विति हरेर्नृपः ।  
तस्थौ तत्रैव तत्प्रीत्या तत्कामोत्सुकमानसः ॥ ६३ ॥  
इति श्रीशिवमहापुराणे द्वितीयायां रुद्रसंहितायां द्वितीय  
सतीखण्डे क्षुवदधीचवादवर्णनं नामाष्टत्रिंशोऽध्यायः ॥ ३८ ॥  
  
  
श्रीगौरीशंकरार्पणमस्तु  
  
GO TOP
