PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
एकचत्वारिंशोऽध्यायः  
  
विवाहमण्डपं दृष्ट्वादेवानां मोहवर्णनम्  
ब्रह्मोवाच  
ततः सम्मन्त्र्य च मिथः प्राप्याज्ञां शाङ्‌करीं हरिः ।  
मुने त्वां प्रेषयामास प्रथमं कुधरालयम् ॥ १ ॥  
अथ प्रणम्य सर्वेशं गतस्त्वं नारदाग्रतः ।  
हरिणा नोदितः प्रीत्या हिमाचलगृहं प्रति ॥ २ ॥  
त्वं मुनेऽपश्य आत्मानं गत्वा तद्‌व्रीडयान्वितम् ।  
कृत्रिमं रचितं तत्र विस्मितो विश्वकर्मणा ॥ ३ ॥  
श्रान्तस्त्वमात्मना तेन कृत्रिमेण महामुने ।  
अवलोकपरः सोऽभूच्चरितं विश्वकर्मणः ॥ ४ ॥  
प्रविष्टो मण्डपं तस्य हिमाद्रे रत्नचित्रितम् ।  
सुवर्णकलशैर्जुष्टं रम्भादिबहुशोभितम् ॥ ५ ॥  
सहस्रस्तम्भसंयुक्तं विचित्रं परमाद्‌भुतम् ।  
वेदिकां च तथा दृष्ट्वा विस्मयं त्वं मुने ह्ययाः ॥ ६ ॥  
तदावोचश्च स मुने नारद त्वं नगेश्वरम् ।  
विस्मितोऽतीव मनसि नष्टज्ञानो विमूढधीः ॥ ७ ॥  
आगतास्ते किमधुना देवा विष्णुपुरोगमाः ।  
तथा महर्षयः सर्वे सिद्धा उपसुरास्तथा ॥ ८ ॥  
महादेवो वृषारूढो गणैश्च परिवारितः ।  
आगतः किं विवाहार्थं वद तथ्यं नगेश्वर ॥ ९ ॥  
ब्रह्मोवाच  
इत्येवं वचनं श्रुत्वा तव विस्मित चेतसः ।  
उवाच त्वां मुने तथ्यं वाक्यं स हिमवान् गिरिः ॥ १० ॥  
हिमवानुवाच  
हे नारद महाप्राज्ञागतो नैवाधुना शिवः ।  
विवाहार्थं च पार्वत्याः सगणः सवरातकः ॥ ११ ॥  
विश्वकर्मकृतं चित्रं विद्धि नारद सद्धिया ।  
विस्मयं त्यज देवर्षे स्वस्थो भव शिवं स्मर ॥ १२ ॥  
भुक्त्वा विश्रम्य सुप्रीतः कृपां कृत्वा ममोपरि ।  
मैनाकादिधरैः सार्द्धं गच्छ त्वं शङ्करान्तिकम् ॥ १३ ॥  
एभिःसमेतो गिरिभिर्महामते  
     सम्प्रार्थ्य शीघ्रं शिवमत्र चानय ।  
देवैःसमेतं च महर्षिसङ्‌घैः  
     सुरासुरैरर्चितपादपल्लवम् ॥ १४ ॥  
ब्रह्मोवाच  
तथेति चोक्त्वागम आशु हि त्वं  
     सदैव तैः शैलसुतादिभिश्च ।  
तत्रत्यकृत्यं सुविधाय भुक्त्वा  
     महामनास्त्वं शिवसन्निधानम् ॥ १५ ॥  
तत्र दृष्टो महादेवो देवादिपरिवारितः ।  
नमस्कृतस्त्वया दीप्तः शैलैस्तैर्भक्तितश्च वै ॥ १६ ॥  
तदा मया विष्णुना च सर्वे देवाः सवासवाः ।  
पप्रच्छुस्त्वां मुने सर्वे रुद्रस्यानुचरास्तथा ॥ १७ ॥  
विस्मिताः पर्वतान्दृष्ट्वा सन्देहाकुलमानसाः ।  
मैनाकसह्यमेर्वाद्यान्नानालङ्‌कारसंयुतान् ॥ १८ ॥  
देवा ऊचुः  
हे नारद महाप्राज्ञ विस्मितस्त्वं हि दृश्यसे ।  
सत्कृतोऽसि हिमागेन किं न वा वद विस्तरात् ॥ १९ ॥  
एते कस्मात्समायाताः पर्वता इह सत्तमाः ।  
मैनाकसह्यमेर्वाद्याः सुप्रतापाः स्वलङ्‌कृताः ॥ २० ॥  
कन्यां दास्यति शैलोऽसौ शम्भवे वा न नारद ।  
हिमालयगृहे तात किं भवत्यद्य तद्वद ॥ २१ ॥  
इति सन्दिग्धमनसामस्माकं च दिवौकसाम् ।  
वद त्वं पृच्छमानानां सन्देहं हर सुव्रत ॥ २२ ॥  
ब्रह्मोवाच  
इत्याकर्ण्य वचस्तेषां विष्ण्वादीनान्दिवौकसाम् ।  
अवोचस्तान्मुने त्वं हि विस्मितस्त्वाष्ट्रमायया ॥ २३ ॥  
एकान्तमाश्रित्य च मां हि विष्णु-  
     मभाषथा वाक्यमिदं मुने त्वम् ।  
शचीपतिं सर्वसुरेश्वरं वै  
     पक्षाच्छिदं पूर्वरिपुन्धराणाम् ॥ २४ ॥  
नारद उवाच  
त्वष्ट्रा कृतन्तद्विकृतं विचित्रं  
     विमोहनं सर्वदिवौकसां हि ।  
येनैव सर्वान्स विमोहितुं सुरान्  
     समिच्छति प्रेमत एव युक्त्या ॥ २५ ॥  
पुरा कृतं तस्य विमोहनं त्वया  
     सुविस्मृतं तत् सकलं शचीपते ।  
तस्मादसौ त्वां विजिगीषुरेव  
     गृहे ध्रुवं तस्य गिरेर्महात्मनः ॥ २६ ॥  
अहं विमोहितस्तेन प्रतिरूपेण भास्वता ।  
तथा विष्णुः कृतस्तेन ब्रह्मा शक्रोऽपि तादृशः ॥ २७ ॥  
किं बहूक्तेन देवेश सर्वदेवगणाः कृताः ।  
कृत्रिमाश्चित्ररूपेण न किञ्चिदवशेषितम् ॥ २८ ॥  
विमोहनार्थं सर्वेषां देवानां च विशेषतः ।  
कृता माया चित्रमयी परिहासविकारिणी ॥ २९ ॥  
ब्रह्मोवाच  
तच्छ्रुत्वा वचनं तस्य देवेन्द्रो वाक्यमब्रवीत् ।  
विष्णुम्प्रति तदा शीघ्रं भयाकुलतनुर्हरिम् ॥ ३० ॥  
देवेन्द्र उवाच  
देवदेव रमानाथ त्वष्टा मां निहनिष्यति ।  
पुत्रशोकेन तप्तोऽसौ व्याजेनानेन नान्यथा ॥ ३१ ॥  
ब्रह्मोवाच  
तस्य तद्वचनं श्रुत्वा देवदेवो जनार्दनः ।  
उवाच प्रहसन् वाक्यं शक्रमाश्वासयंस्तदा ॥ ३२ ॥  
विष्णुरुवाच  
निवातकवचैः पूर्वं मोहितोऽसि शचीपते ।  
महाविद्याबलेनैव दानवैः पूर्ववैरिभिः ॥ ३३ ॥  
पर्वतो हिमवानेष तथान्येऽखिलपर्वताः ।  
विपक्षा हि कृताः सर्वे मम वाक्याच्च वासव ॥ ३४ ॥  
तेनुस्मृत्या तु वै दृष्ट्वा मायया गिरयो ह्यमी ।  
जेतुमिच्छन्तु ये मूढा न भेतव्यमरावपि ॥ ३५ ॥  
ईश्वरो नो हि सर्वेषां शङ्करो भक्तवत्सलः ।  
सर्वथा कुशलं शक्र करिष्यति न संशयः ॥ ३६ ॥  
ब्रह्मोवाच  
एवं संवदमानं तं शक्रं विकृतमानसम् ।  
हरिणोक्तश्च गिरिशो लौकिकीं गतिमाश्रितः ॥ ३७ ॥  
ईश्वर उवाच  
हे हरे हे सुरेशान किं ब्रूथोऽद्य परस्परम् ।  
इत्युक्त्वा तौ महेशानो मुने त्वाम्प्रत्युवाच सः ॥ ३८ ॥  
किन्नु वक्ति महाशैलो यथार्थं वद नारद ।  
वृत्तान्तं सकलं ब्रूहि न गोप्यं कर्तुमर्हसि ॥ ३९ ॥  
ददाति वा नैव ददाति शैलः  
     सुतां स्वकीयां वद तच्च शीघ्रम् ।  
किन्ते दृष्टं किं कृतन्तत्र गत्वा  
     प्रीत्या सर्वं तद्वदाश्वद्य तात ॥ ४० ॥  
ब्रह्मोवाच  
हत्युक्तः शम्भुना तत्र मुने त्वन्देवदर्शनः ।  
सर्वं रहस्यवोचो वै यद् दृष्टं तत्र मण्डपे ॥ ४१ ॥  
नारद उवाच  
देवदेव महादेव शृणु मद्वचनं शुभम् ।  
नास्ति विघ्नभयं नाथ विवाहे किञ्चिदेव हि ॥ ४२ ॥  
अवश्यमेव शैलेशस्तुभ्यं दास्यति कन्यकाम् ।  
त्वामानयितुमायाता इमे शैला न संशयः ॥ ४३ ॥  
किन्तु ह्यमरमोहार्थं माया विरचिताद्‌भुता ।  
कुतूहलार्थं सर्वज्ञ न कश्चिद्विघ्नसम्भवः ॥ ४४ ॥  
विचित्रं मण्डपं गेहेऽकार्षीत्तस्य तदाज्ञया ।  
विश्वकर्मा महामायी नानाश्चर्यमयं विभो ॥ ४५ ॥  
सर्वदेवसमाजश्च कृतस्तत्र विमोहनः ।  
तं दृष्ट्वा विस्मयं प्राप्तोहं तन्मायाविमोहितः ॥ ४६ ॥  
ब्रह्मोवाच  
तच्छ्रुत्वा तद्वचस्तात लोकाचारकरः प्रभुः ।  
हर्षादीन्प्रहसन् शम्भुरुवाच सकलान्सुरान् ॥ ४७ ॥  
ईश्वर उवाच  
कन्यां दास्यति चेन्मह्यं पर्वतो हि हिमाचलः ।  
मायया मम किं कार्यं वद विष्णो यथातथम् ॥ ४८ ॥  
हे ब्रह्मन् शक्र मुनयः सुरा ब्रूत यथार्थतः ।  
मायया मम किं कार्यं कन्यां दास्यति चेद्‌गिरिः ॥ ४९ ॥  
केनाप्युपायेन फलं हि साध्य-  
     मित्युच्यते पण्डितैर्न्यायविद्‌भिः ।  
तस्मात्सर्वैर्गम्यतां शीघ्रमेव  
     कार्यार्थिभिर्विष्णुपुरोगमैश्च ॥ ५० ॥  
ब्रह्मोवाच  
एवं संवदमानोऽसौ देवैः शम्भुरभूत्तदा ।  
कृतः स्मरेणैव वशी वशं वा प्राकृतो नरः ॥ ५१ ॥  
अथ शम्भ्वाज्ञया सर्वे विष्ण्वाद्या निर्जरास्तदा ।  
ऋषयश्च महात्मानो ययुर्मोहभ्रमावहम् ॥ ५२ ॥  
पुरस्कृत्य मुने त्वां च पर्वतांस्तान्सविस्मयाः ।  
हिमाद्रेश्च तदा जग्मुर्मन्दिरं परमाद्‌भुतम् ॥ ५३ ॥  
अथ विष्ण्वादिसंयुक्तो मुदितैःस्वबलैर्युतः ।  
आजगामोपहैमागपुरं प्रमुदितो हरः ॥ ५४ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे मण्डपरचनावर्णनं नामैकचत्वारिंशोऽध्यायः ॥ ४१ ॥  
  
  
श्रीगौरीशङ्करार्पणमस्तु  
  
GO TOP
