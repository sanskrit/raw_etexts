PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
सप्तत्रिंशोऽध्यायः ॥  
  
दक्षयज्ञविध्वंसः  
ब्रह्मोवाच  
वीरभद्रोऽथ युद्धे वै विष्णुना स महाबलः ।  
संस्मृत्य शंकरं चित्ते सर्वापद्विनिवारणम् ॥ १ ॥  
आरुह्य स्यन्दनं दिव्यं सर्ववैरिविमर्दनः ।  
गृहीत्वा परमास्त्राणि सिंहनादं जगर्ज ह ॥ २ ॥  
विष्णुश्चापि महाघोषं पाञ्चजन्याभिधं निजम् ।  
दध्मौ बली महाशङ्‌खं स्वकीयान् हर्षयन्निव ॥ ३ ॥  
तच्छ्रुत्वा शङ्‌खनिर्ह्रादं देवा ये च पलायिताः ।  
रणं हित्वा गतः पूर्वं ते द्रुतं पुनराययुः ॥ ४ ॥  
वीरभद्र गणैस्तेषां लोकपालाः सवासवाः ।  
युद्धाञ्चक्रुस्तथा सिंहनादं कृत्वा बलान्विताः ॥ ५ ॥  
गणानां लोकपालानां द्वन्द्वयुद्धं भयावहम् ।  
अभवत्तत्र तुमुलं गर्जतां सिंहनादतः ॥ ६ ॥  
नन्दिना युयुधे शक्रोऽनलो वै चाश्मनातथा ।  
कुबेरोपि हि कूष्माण्डपतिना युयुधे बली ॥ ७ ॥  
तदेन्द्रेण हतो नन्दी वज्रेण शतपर्वणा ॥ ८ ॥  
नन्दिना च हतः शक्रस्त्रिशूलेन स्तनान्तरे ॥ ९ ॥  
बलिनौ द्वावपि प्रीत्या युयुधाते परस्परम् ।  
नानाऽऽघातानि कुर्वन्तौ नन्दिशक्रौ जिगीषया ॥ १० ॥  
शक्त्या जघान चाश्मानं शुचिः परमकोपनः ।  
सोऽपि शूलेन तं वेगाच्छितधारेण पावकम् ॥ ११ ॥  
यमेन सह सङ्‌ग्रामं महालोको गणाग्रणीः ।  
चकार तुमुलं वीरो महादेवं स्मरन्मुदा ॥ १२ ॥  
नैर्ऋतेन समागम्य चण्डश्च बलवत्तरः ।  
युयुधे परमास्त्रैश्च नैर्ऋतिं निविडम्बयन् ॥ १३ ॥  
वरुणेन समं वीरो मुण्डश्चैव महाबलः ।  
युयुधे परया शक्त्या त्रिलोकीं विस्मयन्निव ॥ १४ ॥  
वायुना च हतो भृङ्‌गी स्वास्त्रेण परमोजसा ।  
भृङ्‌गिणा च हतो वायुस्त्रिशूलेन प्रतापिना ॥ १५ ॥  
कुबेरेणैव सङ्‌गम्य कूष्माण्डपतिरादरात् ।  
युयुधे बलवान्वीरो ध्यात्वा हृदि महेश्वरम् ॥ १६ ॥  
योगिनीचक्रसंयुक्तो भैरवीनायको महान् ।  
विदार्य देवानखिलान् पपौ शोणितमद्‌भुतम् ॥ १७ ॥  
क्षेत्रपालास्तथा तत्र बुभुक्षुः सुरपुङ्‌गवान् ।  
काली चापि विदार्यैव तान्पपौ रुधिरं बहु ॥ १८ ॥  
अथ विष्णुर्महातेजा युयुधे तैश्च शत्रुहा ।  
चक्रं चिक्षेप वेगेन दहन्निव दिशो दश ॥ १९ ॥  
क्षेत्रपालःसमायान्तं चक्रमालोक्य वेगतः ।  
तत्रागत्यागतो वीरश्चाग्रसत्सहसा बली ॥ २० ॥  
चक्रं ग्रसितमालोक्य विष्णुः परपुरञ्जयः ।  
मुखं तस्य परामृज्य तमुद्‌गालितवानरिम् ॥ २१ ॥  
स्वचक्रमादाय महानुभाव  
     श्चुकोप चातीव भवैकभर्त्ता ।  
महाबली तैर्युयुधे प्रवीरैः  
     सङ्क्रुद्धनानायुधधारकोऽस्त्रैः ॥ २२ ॥  
चक्रे महारणं विष्णुस्तैःसार्द्धं युयुधे मुदा ।  
नानायुधानि सङ्‌क्षिप्य तुमुलं भीमविक्रमम् ॥ २३ ॥  
अथ ते भैरवाद्याश्च युयुधुस्तेन भूरिशः ।  
नानास्त्राणि विमुञ्चन्तः सङ्‌कुद्धाः परमौजसा ॥ २४ ॥  
इत्थं तेषां रणं दृष्ट्वा हरिणाऽतुलतेजसा ।  
विनिवृत्य समागम्य तान्स्वयं युयुधे बली ॥ २५ ॥  
अथ विष्णुर्महातेजाश्चक्रमुद्यम्य मूर्च्छितः ।  
युयुधे भगवांस्तेन वीरभद्रेण माधवः ॥ २६ ॥  
तयोः समभवद्युद्धं सुघोरं रोमहर्षणम् ।  
महावीराब्धिपत्योस्तु नानास्त्रधरयोर्मुने ॥ २७ ॥  
विष्णोर्योगबलात्तस्य देवदेव सुदारुणाः ।  
शङ्खचक्रगदाहस्ता असङ्‌ख्याताश्च जज्ञिरे ॥ २८ ॥  
ते चापि युयुधुस्तेन वीरभद्रेण भाषता ।  
विष्णुवद्‌बलवन्तो हि नानायुधधरा गणाः ॥ २९ ॥  
तान्सर्वानपि वीरोऽसौ नारायणसमप्रभान् ।  
भस्मीचकार शूलेन हत्वा स्मृत्वा शिवं प्रभुम् ॥ ३० ॥  
ततश्चोरसि तं विष्णुं लीलयैव रणाजिरे ।  
जघान वीरभद्रो हि त्रिशूलेन महाबली ॥ ३१ ॥  
तेन घातेन सहसा विहतः पुरुषोत्तमः ।  
पपात च तदा भूमौ विसञ्ज्ञोभून्मुने हरिः ॥ ३२ ॥  
ततो जज्ञेऽद्‌भुतं तेजः प्रलयानलसन्निभम् ।  
त्रैलोक्यदाहकं तीव्रं वीराणामपि भीकरम् ॥ ३३ ॥  
क्रोधरक्तेक्षणः श्रीमान् पुनरुत्थाय स प्रभुः ।  
प्रहर्तुं चक्रमुद्यम्य ह्यतिष्ठत्पुरुषर्षभः ॥ ३४ ॥  
तस्य चक्रं महारौद्रं कालादित्यसमप्रभम् ।  
व्यष्टम्भयददीनात्मा वीरभद्रः शिवः प्रभुः ॥ ३५ ॥  
मुने शम्भोः प्रभावात्तु मायेशस्य महाप्रभोः ।  
न चचाल हरेश्चक्रं करस्थं स्तम्भितं ध्रुवम् ॥ ३६ ॥  
अथ विष्णुर्गणेशेन वीरभद्रेण भाषता ।  
अतिष्ठत्स्तम्भितस्तेन शृङ्‌गवानिव निश्चलः ॥ ३७ ॥  
ततो विष्णुः स्तम्भितो हि वीरभद्रेण नारद ।  
यज्वोपमन्त्रणमनुं नीःस्तम्भनकरं जपन् ॥ ३८ ॥  
ततःस्तम्भननिर्मुक्तः शार्ङ्‌गधन्वा रमेश्वरः ।  
शार्ङ्‌गं जग्राह स क्रुद्धः स्वधनुः सशरं मुने ॥ ३९ ॥  
त्रिभिश्च धर्षितं बाणस्तेन शार्ङ्‌गधनुर्हरेः ।  
वीरभद्रेण तत्तात त्रिधाभूत्तत्क्षणान्मुने ॥ ४० ॥  
अथ विष्णुर्महावाण्या बोधितस्तं महागणम् ।  
असह्यवर्चसं ज्ञात्वा ह्यन्तर्धातुं मनो दधे ॥ ४१ ॥  
ज्ञात्वा च तत्सर्वमिदं भविष्यं  
     सतीकृतं दुष्प्रसहं परेषाम् ।  
गताः स्वलोकं स्वगणान्वितास्तु  
     स्मृत्वा शिवं सर्वपतिं स्वतन्त्रम् ॥ ४२ ॥  
सत्यलोकगतश्चाहं पुत्र शोकेन पीडितः ।  
अचिन्तयं सुदुःखार्तो मया किं कार्यमद्य वै ॥ ४३ ॥  
विष्णौ मयि गते चैव देवाश्च मुनिभिः सह ।  
विनिर्जिता गणैः सर्वे ये ते यज्ञोपजीविनः ॥ ४४ ॥  
तमुपद्रवमालक्ष्य विध्वस्तं च महामखम् ।  
मृगस्वरूपो यज्ञो हि महाभीतोऽपि दुद्रुवे ॥ ४५ ॥  
तं तदा मृगरूपेण धावन्तं गगनं प्रति ।  
वीरभद्रःसमादाय विशिरस्कमथाकरोत् ॥ ४६ ॥  
ततः प्रजापतिं धर्मं कश्यपं च प्रगृह्य सः ।  
अरिष्टनेमिनं वीरो बहुपुत्रं मुनीश्वरम् ॥ ४७ ॥  
मुनिमाङ्‌गिरसं चैव कृशाश्वं च महागणः ।  
जघान मूर्ध्नि पादेन दत्तं च मुनिपुङ्‌गवम् ॥ ४८ ॥  
सरस्वत्याश्च नासाग्रं देवमास्तु तथैव च ।  
चिच्छेद करजाग्रेण वीर भद्रः प्रतापवान् ॥ ४९ ॥  
ततोन्यानपि देवादीन् विदार्य पृथिवीतले ।  
पातयामास सोयं वै क्रोधाक्रान्तातिलोचनः ॥ ५० ॥  
वीरभद्रो विदार्य्यापि देवान्मुख्यान्मुनीनपि ।  
नाभूच्छान्तो द्रुतक्रोधः फणिराडिव मण्डितः ॥ ५१ ॥  
वीरभद्रोद्धृतारातिः केसरीव वनद्विपान् ।  
दिशो विलोकयामास कः कुत्रास्तीत्यनुक्षणम् ॥ ५२ ॥  
व्यपोथयद्‌भृगुं यावन्मणिभद्रः प्रतापवान् ।  
पदाक्रम्योरसि तदाऽकार्षीत्तच्छ्मश्रुलुञ्चनम् ॥ ५३ ॥  
चण्डश्चोत्पाटयामास पूष्णो दन्तान् प्रवेगतः ।  
शप्यमाने हरे पूर्वं योऽहसद्दर्शयन्दतः ॥ ५४ ॥  
नन्दी भगस्य नेत्रे हि पातितस्य रुषा भुवि ।  
उज्जहार स दक्षमक्ष्णा यः शपन्तमसूसुचत् ॥ ५५ ॥  
विडम्बिता स्वधा तत्र सा स्वाहा दक्षिणा तथा ।  
मन्त्रास्तन्त्रास्तथा चान्ये तत्रस्था गणनायकैः ॥ ५६ ॥  
ववृषुस्ते पुरीषाणि वितानाऽग्नौ रुषा गणाः ।  
अनिर्वाच्यं तदा चक्रुर्गणा वीरास्तमध्वरम् ॥ ५७ ॥  
अन्तर्वेद्यन्तरगतं निलीनं तद्‌भयाद्‌बलात् ।  
आनिनाय समाज्ञाय वीरभद्रेः स्वभूःसुतम् ॥ ५८ ॥  
कपोलेऽस्य गृहीत्वा तु खड्गेनोपहृतं शिरः ।  
अभेद्यमभवत्तस्य तच्च योगप्रभावतः ॥ ५९ ॥  
अभेद्यं तच्छिरो मत्वा शस्त्रास्त्रैश्च तु सर्वशः ।  
करेण त्रोटयामास पद्‌भ्यामाक्रम्य चोरसि ॥ ६० ॥  
तच्छिरस्तस्य दुष्टस्य दक्षस्य हरवैरिणः ।  
अग्निकुण्डे प्रचिक्षेप वीरभद्रो गणाग्रणीः ॥ ६१ ॥  
रेजे तदा वीरभद्रस्त्रिशूलं भ्रामयन्करे ।  
क्रुद्धा रणाक्षसंवर्ताः प्रज्वाल्य पर्वतोपमाः ॥ ६२ ॥  
अनायासेन हत्वैतान् वीरभद्रस्ततोऽग्निना ।  
ज्वालयामास सक्रोधो दीप्ताग्निः शलभानिव ॥ ६३ ॥  
वीरभद्रस्ततो दग्धान्दृष्ट्वा दक्षपुरोगमान् ।  
अट्टाट्टहासमकरोत्पूरयंश्च जगत्त्रयम् ॥ ६४ ॥  
वीरश्रिया वृतस्तत्र ततो नन्दनसम्भवा ।  
पुष्पवृष्टिरभूद्दिव्या वीरभद्रे गणान्विते ॥ ६५ ॥  
ववुर्गन्धवहाः शीताः सुगन्धाः सुखदाः शनैः ।  
देवदुन्दुभयो नेदुः सममेव ततः परम् ॥ ६६ ॥  
कैलासं स ययौ वीरः कृतकार्यस्ततः परम् ।  
विनाशितदृढध्वान्तो भानुमानिव सत्वरम् ॥ ६७ ॥  
कृतकार्यं वीरभद्रं दृष्ट्वा सन्तुष्टमानसः ।  
शम्भुर्वीरगणाध्यक्षं चकार परमेश्वरः ॥ ६८ ॥  
इति श्रीशिवमहापुराणे द्वितीयायां रुद्रसहितायां द्वितीये  
सतीखण्डे यज्ञविध्वंसवर्णनं नाम सप्तत्रिंशोऽध्यायः ॥ ३७ ॥  
  
  
श्रीगौरीशंकरार्पणमस्तु  
  
GO TOP
