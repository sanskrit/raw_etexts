PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
षष्ठोऽध्यायः  
  
  
शिवस्तुतिवर्णनम्  
व्यास उवाच  
तस्मिन् दैत्याधिपे पौरे सभ्रातरि विमोहिते ।  
सनत्कुमार किं वासीत्तदाचक्ष्वाखिलं विभो ॥ १ ॥  
सनत्कुमार उवाच  
त्रिपुरे च तथाभूते दैत्ये त्यक्तशिवार्चने ।  
स्त्रीधर्मे निखिले नष्टे दुराचारे व्यवस्थिते ॥ २ ॥  
कृतार्थ इव लक्ष्मीशो देवैः सार्द्धमुमापतिम् ।  
निवेदितुं तच्चरित्रं कैलासमगमद्धरिः ॥ ३ ॥  
तस्योपकण्ठं स्थित्वाऽसौ देवैःसह रमापतिः ।  
ततो भूरि स च ब्रह्मा परमेण समाधिना ॥ ४ ॥  
मनसा प्राप्य सर्वज्ञं ब्रह्मणा स हरिस्तदा ।  
तुष्टाव वाग्भिरिष्टाभिः शङ्करं पुरुषोत्तमः ॥ ५ ॥  
विष्णुरुवाच  
महेश्वराय देवाय नमस्ते परमात्मने ।  
नारायणाय रुद्राय ब्रह्मणे ब्रह्मरूपिणे ॥ ६ ॥  
एवं कृत्वा महादेवं दण्डवत्प्रणिपत्य ह ।  
जजाप रुद्रमन्त्रं च दक्षिणामूर्तिसम्भवम् ॥ ७ ॥  
जले स्थित्वा सार्द्धकोटिप्रमितं तन्मनाः प्रभुः ।  
संस्मरन् मनसा शम्भुं स्वप्रभुं परमेश्वरम् ॥ ८ ॥  
तावद्देवास्तदा सर्वे तन्मनस्का महेश्वरम् ॥ ९ ॥  
देवा ऊचुः  
नमःसर्वात्मने तुभ्यं शङ्करायार्तिहारिणे ।  
रुद्राय नीलकण्ठाय चिद्‌रूपाय प्रचेतसे ॥ १० ॥  
गतिर्नः सर्वदा त्वं हि सर्वापद्‌विनिवारकः ।  
त्वमेव सर्वदात्माभिर्वन्द्यो देवारिसूदन ॥ ११ ॥  
त्वमादिस्त्वमनादिश्च स्वानन्दश्चाक्षयः प्रभुः ।  
प्रकृतेः पुरुषस्यापि साक्षात्स्रष्टा जगत्प्रभुः ॥ १२ ॥  
त्वमेव जगतां कर्ता भर्ता हर्ता त्वमेव हि ।  
ब्रह्मा विष्णुर्हरो भूत्वा रजःसत्त्वतमोगुणैः ॥ १३ ॥  
तारकोऽसि जगत्यस्मिन् सर्वेषामधिपोऽव्ययः ।  
वरदो वाङ्मयो वाच्यो वाच्यवाचकवर्जितः ॥ १४ ॥  
याच्यो मुक्त्यर्थमीशानो योगिभिर्योगवित्तमैः ।  
हृत्पुण्डरीकविवरे योगिनां त्वं हि संस्थितः ॥ १५ ॥  
वदन्ति वेदास्त्वां सन्तः परब्रह्मस्वरूपिणम् ।  
भवन्तं तत्त्वमित्यद्य तेजोराशिं परात्परम् ॥ १६ ॥  
परमात्मानमित्याहुररस्मिन् जगति यद्विभो ।  
त्वमेव शर्व सर्वात्मन् त्रिलोकाधिपते भव ॥ १७ ॥  
दृष्टं श्रुतं स्तुतं सर्वं ज्ञायमानं जगद्‌गुरो ।  
अणोरल्पतरं प्राहुर्महतोपि महत्तरम् ॥ १८ ॥  
सर्वतः पाणिपादं तत् सर्वतोऽक्षिशिरोमुखम् ।  
सर्वतः श्रवणघ्राणं त्वां नमामि च सर्वतः ॥ १९ ॥  
सर्वज्ञं सर्वतो व्यापिन् सर्वेश्वरमनावृतम् ।  
विश्वरूपं विरूपाक्षं त्वां नमामि च सर्वतः ॥ २० ॥  
सर्वेश्वरं भवाध्यक्षं सत्यं शिवमनुत्तमम् ।  
कोटि भास्करसङ्‌काशं त्वां नमामि च सर्वतः ॥ २१ ॥  
विश्वदेवमनाद्यन्तं षट्त्रिंशत्कमनीश्वरम् ।  
प्रवर्तकं च सर्वेषां त्वां नमामि च सर्वतः ॥ २२ ॥  
प्रवर्तकं च प्रकृतेः सर्वस्य प्रपितामहम् ।  
सर्वविग्रहमीशं हि त्वां नमामि च सर्वतः ॥ २३ ॥  
एवं वदन्ति वरदं सर्वावासं स्वयम्भुवम् ।  
श्रुतयः श्रुतिसारज्ञं श्रुतिसारविदश्च ये ॥ २४ ॥  
अदृश्यमस्माभिरनेकभूतं  
    त्वया कृतं यद्‌भवताथ लोके ।  
त्वामेव देवासुरभूसुराश्च  
    अन्ये च वै स्थावरजङ्‌गमाश्च ॥ २५ ॥  
पाह्यनन्यगतीन् शम्भो सुरान्नो देववल्लभ ।  
नष्टप्रायांस्त्रिपुरतो विनिहत्यासुरान्क्षणात् ॥ २६ ॥  
मायया मोहितास्तेऽद्य भवतः परमेश्वर ।  
विष्णुना प्रोक्तयुक्त्या त उज्झिता धर्मतः प्रभो ॥ २७ ॥  
सन्त्यक्तसर्वधर्माश्च बोद्धागमसमाश्रिताः ।  
अस्मद्‌भाग्यवशाज्जाता दैत्यास्ते भक्तवत्सल ॥ २८ ॥  
सदा त्वं कार्यकर्त्ता हि देवानां शरणप्रद ।  
वयं ते शरणापन्ना यथेच्छसि तथा कुरु ॥ २९ ॥  
सनत्कुमार उवाच  
इति स्तुत्वा महेशानं देवास्तु पुरतः स्थिताः ।  
कृताञ्जलिपुटा दीना आसन् सन्नतमूर्तयः ॥ ३० ॥  
स्तुतश्चैवं सुरेन्द्राद्यैर्विष्णोर्जाप्येन चेश्वरः ।  
अगच्छत्तत्र सर्वेशो वृषमारुह्य हर्षितः ॥ ३१ ॥  
विष्णुमालिङ्‌ग्य नन्दिशादवरुह्य प्रसन्नधीः ।  
ददर्श सुदृशा तत्र नन्दीदत्तकरोऽखिलान् ॥ ३२ ॥  
अथ देवान् समालोक्य कृपादृष्ट्या हरिं हरः ।  
प्राह गम्भीरया वाचा प्रसन्नः पार्वतीपतिः ॥ ३३ ॥  
शिव उवाच  
ज्ञातं मयेदमधुना देवकार्यं सुरेश्वर ।  
विष्णोर्मायाबलं चैव नारदस्य च धीमतः ॥ ३४ ॥  
तेषामधर्मनिष्ठानां दैत्यानां देवसत्तम ।  
पुरत्रयविनाशं च करिष्येऽहं न संशयः ॥ ३५ ॥  
परन्तु ते महादैत्या मद्‌भक्ता दृढमानसाः ।  
अथ वध्या मयैव स्युर्व्याजत्यक्तवृषोत्तमाः ॥ ३६ ॥  
विष्णुर्हन्यात्परो वाथ यत्त्याजितवृषाः कृताः ।  
दैत्या मद्‌भक्तिरहिताः सर्वे त्रिपुरवासिनः ॥ ३७ ॥  
इति शम्भोस्तु वचनं श्रुत्वा सर्वे दिवौकसः ।  
विमनस्का बभूवुस्ते हरिश्चापि मुनीश्वर ॥ ३८ ॥  
देवान् विष्णुमुदासीनान् दृष्ट्वा च भवकृद्विधिः ।  
कृताञ्जलिपुरः शम्भुं ब्रह्मा वचनमब्रवीत् ॥ ३९ ॥  
ब्रह्मोवाच  
न किञ्चिद्विद्यते पापं यस्मात्त्वं योगवित्तमः ।  
परमेशः परब्रह्म सदा देवर्षिरक्षकः ॥ ४० ॥  
तवैव शासनात्ते वै मोहिताः प्रेरको भवान् ।  
त्यक्तस्वधर्मत्वत्पूजाः परवध्यास्तथापि न ॥ ४१ ॥  
अतस्त्वया महादेव सुरर्षिप्राणरक्षक ।  
साधूनां रक्षणार्थाय हन्तव्या म्लेच्छजातयः ॥ ४२ ॥  
राज्ञस्तस्य न तत्पापं विद्यते धर्मतस्तव ।  
तस्माद्‌रक्षेद्‌द्विजान् साधून् कण्टकाद्वै विशोधयेत् ॥ ४३ ॥  
एवमिच्छेदिहान्यत्र राजा चेद्‌राज्यमात्मनः ।  
प्रभुत्वं सर्वलोकानां तस्माद्‌रक्षस्व मा चिरम् ॥ ४४ ॥  
मुनीन्द्रेशास्तथा यज्ञा वेदाः शास्त्रादयोखिलाः ।  
प्रजास्ते देवदेवेश ह्ययं विष्णुरपि ध्रुवम् ॥ ४५ ॥  
देवता सार्वभौमस्त्वं सम्राट्सर्वेश्वरः प्रभो ।  
परिवारस्तवैवैष हर्यादि सकलं जगत् ॥ ४६ ॥  
युवराजो हरिस्तेऽज ब्रह्माहं ते पुरोहितः ।  
राजकार्यकरः शक्रस्त्वदाज्ञापरिपालकः ॥ ४७ ॥  
देवा अन्येपि सर्वेश तव शासनयन्त्रिताः ।  
स्वस्वकार्यकरा नित्यं सत्यं सत्यं न संशयः ॥ ४८ ॥  
सनत्कुमार उवाच  
एतच्छ्रुत्वा वचस्तस्य ब्रह्मणः परमेश्वरः ।  
प्रत्युवाच प्रसन्नात्मा शङ्करःसुरपो विधिम् ॥ ४९ ॥  
शिव उवाच  
हे ब्रह्मन् यद्यहं देवराजःसम्राट् प्रकीर्त्तितः ।  
तत्प्रकारो न मे कश्चिद्‌ गृह्णीयां यमिह प्रभुः ॥ ५० ॥  
रथो नास्ति महादिव्यस्तादृक् सारथिना सह ।  
धनुर्बाणादिकं चापि सङ्‌ग्रामे जयकारकम् ॥ ५१ ॥  
यमास्थाय धनुर्बाणान् गृहीत्वा योज्य वै मनः ।  
निहनिष्याम्यहं दैत्यान् प्रबलानपि सङ्‌गरे ॥ ५२ ॥  
सनत्कुमार उवाच  
अद्य सब्रह्मका देवाःसेन्द्रोपेन्द्राः प्रहर्षिताः ।  
श्रुत्वा प्रभोस्तदा वाक्यं नत्वा प्रोचुर्महेश्वरम् ॥ ५३ ॥  
देवा ऊचुः  
वयं भवाम देवेश तत्प्रकारा महेश्वर ।  
रथादिकाः तव स्वामिन्सन्नद्धाः सङ्‌गराय हि ॥ ५४ ॥  
इत्युक्त्वा संहताः सर्वे शिवेच्छामधिगम्य ह ।  
पृथगूचुः प्रसन्नास्ते कृताञ्जलिपुटाःसुराः ॥ ५५ ॥  
इति श्रीशिवमहापुराणे द्वितीयायां रुद्रसंहितायां  
पञ्चमे युद्धखण्डे शिवस्तुतिवर्णनं नाम षष्ठोऽध्यायः ॥ ६ ॥  
  
  
श्रीगौरीशङ्करार्पणमस्तु  
  
GO TOP
