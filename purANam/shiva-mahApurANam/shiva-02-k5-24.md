PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
चतुर्विंशोऽध्यायः  
  
  
जलन्धरवर्णनम्  
व्यास उवाच  
विधेः श्रेष्ठसुत प्राज्ञः कथेयं श्राविताद्‌भुता ।  
ततश्च किमभूदाजौ कथं दैत्यो हतो वद ॥ १ ॥  
सनत्कुमार उवाच  
अदृश्य गिरिजां तत्र दैत्येन्द्रे रणमागते ।  
गान्धर्वे च विलीने हि चैतन्योऽभूद्वृषध्वजः ॥ २ ॥  
अन्तर्धानगतां मायां दृष्ट्वा बुद्धो हि शङ्करः ।  
चुक्रोधातीव संहारी लौकिकीं गतिमाश्रितः ॥ ३ ॥  
ततः शिवो विस्मितमानसः पुन-  
     र्जगाम युद्धाय जलन्धरं रुषा ।  
स चापि दैत्यः पुनरागतं शिवं  
     दृष्ट्वा शरोघैःसमवाकिरद्रणे ॥ ४ ॥  
क्षिप्तं प्रभुस्तं शरजालमुग्रं  
     जलन्धरेणातिबलीयसा हरः ।  
द्रुतं प्रचिच्छेद शरैर्वरैर्निजै-  
     र्नचित्रमत्र त्रिभवप्रहन्तुः ॥ ५ ॥  
ततो जलन्धरो दृष्ट्वा रुद्रमद्‌भुतविक्रमम् ।  
चकार मायया गौरीं त्र्यम्बकं मोहयन्निव ॥ ६ ॥  
रथोपरि गतां बद्धां रुदन्तीं पार्वतीं शिवः ।  
निशुम्भ शुम्भदैत्यैश्च बध्यमानां ददर्श सः ॥ ७ ॥  
गौरीं तथाविधां दृष्ट्वा लौकिकीं दर्शयन् गतिम् ।  
बभूव प्राकृत इव शिवोप्युद्विग्नमानसः ॥ ८ ॥  
अवाङ्मुखस्थितस्तूष्णीं नानालीलाविशारदः ।  
शिथिलाङ्‌गो विषण्णात्मा विस्मृत्य स्वपराक्रमम् ॥ ९ ॥  
ततो जलन्धरो वेगात्त्रिभिर्विव्याध सायकैः ।  
आपुङ्‌खमग्नैस्तं रुद्रं शिरस्युरसि चोदरे ॥ १० ॥  
ततो रुद्रो महालीलो ज्ञाततत्त्वः क्षणात्प्रभुः ।  
रौद्ररूपधरो जातो ज्वालामालातिभीषणः ॥ ११ ॥  
तस्यातीव महारौद्ररूपं दृष्ट्वा महासुराः ।  
न शेकुः प्रमुखे स्थातुं भेजिरे ते दिशो दश ॥ १२ ॥  
निशुम्भशुम्भावपि यौ विख्यातौ वीरसत्तमौ ।  
आपे तौ शेकतुर्नैव रणे स्थातुं मुनीश्वर ॥ १३ ॥  
जलन्धरकृता मायान्तर्हिताभूच्च तत्क्षणम् ।  
हाहाकारो महानासीत्सङ्‌ग्रामे सर्वतोमुखे ॥ १४ ॥  
ततः शापं ददौ रुद्रस्तयोः शुम्भनिशुम्भयोः ।  
पलायमानौ तौ दृष्ट्वा धिक्‌कृत्य क्रोधसंयुतः ॥ १५ ॥  
रुद्र उवाच  
युवां दुष्टावतिखलावपराधकरौ मम ।  
पार्वतीदण्डदातारौ रणादस्मात्पराङ्मुखौ ॥ १६ ॥  
पराङ्मुखो न हन्तव्य इति वध्यौ न मे युवाम् ।  
मम युद्धादतिक्रान्तौ गौर्य्या वध्यौ भविष्यतः ॥ १७ ॥  
एवं वदति गौरीशे सिन्धुपुत्रो जलन्धरः ।  
चुक्रोधातीव रुद्राय ज्वलज्ज्वलनसन्निभः ॥ १८ ॥  
रुद्रे रणे महावेगाद्ववर्ष निशिताञ्छरान् ।  
बाणान्धकारसञ्छन्नं तथा भूमितलं ह्यभूत् ॥ १९ ॥  
यावद्‌रुद्रः प्रचिच्छेद तस्य बाणगणान् द्रुतम् ।  
तावत्सपरिघेणाशु जघान वृषभं बली ॥ २० ॥  
वृषस्तेन प्रहारेण परवृत्तो रणाङ्‌गणात् ।  
रुद्रेण कृश्यमाणोऽपि न तस्थौ रणभूमिषु ॥ २१ ॥  
अथ लोके महारुद्रः स्वीयं तेजोऽतिदुःसहम् ।  
दर्शयामास सर्वस्मै सत्यमेतन्मुनीश्वर ॥ २२ ॥  
ततः परमसङ्‌क्रुद्धो रुद्रो रौद्रवपुर्धरः ।  
प्रलयानलवद् घोरो बभूव सहसा प्रभुः ॥ २३ ॥  
दृष्ट्वा पुरः स्थितं दैत्यं मेघकूटमिव स्थितम् ।  
अवध्यत्वमपि श्रुत्वाप्यन्यैरभ्युद्यतोऽभवत् ॥ २४ ॥  
ब्रह्मणो वचनं रक्षन्रक्षको जगतां प्रभुः ।  
हृदानुग्रहमातन्वंस्तद्वधाय मनो दधत् ॥ २५ ॥  
कोपं कृत्वा परं शूली पादाङ्‌गुष्ठेन लीलया ।  
महाम्भसि चकाराशु रथाङ्‌गं रौद्रमद्‌भुतम् ॥ २६ ॥  
कृत्वार्णवाम्भसि शितं भगवान्रथाङ्‌गं  
     स्मृत्वा जगत्त्रयमनेन हतं पुरारिः ।  
दक्षान्धकान्तकपुरत्रययज्ञहन्ता  
     लोकत्रयान्तककरः प्रहसन्नुवाच २७ ॥  
महारुद्र उवाच  
पादेन निर्मितं चक्रं जलन्धर महाम्भसि ।  
बलवान्यदि चोद्धर्त्तुं तिष्ठ योद्धुं न चान्यथा ॥ २८ ॥  
सनत्कुमार उवाच  
तस्य तद्वचनं श्रुत्वा क्रोधेनादीप्तलोचनः ।  
प्रदहन्निव चक्षुर्भ्यां प्राहालोक्य स शङ्करम् ॥ २९ ॥  
जलन्धर उवाच  
रेखामुद्धृत्य हत्वा च सगणं त्वां हि शङ्कर ।  
हत्वा लोकान्सुरैः सार्द्धं स्वभागं गरुडो यथा ॥ ३० ॥  
हन्तुं चराचरं सर्वं समर्थोऽहं सवासवम् ।  
को महेश्वर मद्‌बाणैरभेद्यो भुवनत्रये ॥ ३१ ॥  
बालभावेन भगवान्तपसैव विनिर्जितः ।  
ब्रह्मा बलिष्ठः स्थाने मे मुनिभिः सुरपुङ्‌गवैः ॥ ३२ ॥  
दग्धं क्षणेन सकलं त्रैलोक्यं सचराचरम् ।  
तपसा किं त्वया रुद्र निर्जितो भगवानपि ॥ ३३ ॥  
इन्द्राग्नियमवित्तेशवायुवारीश्वरादयः ।  
न सेहिरे यथा नागा गन्धं पक्षिपतेरिव ॥ ३४ ॥  
न लब्धं दिवि भूमौ च वाहनं मम शङ्कर ।  
समस्तान्पर्वतान्प्राप्य धर्षिताश्च गणेश्वराः ॥ ३५ ॥  
गिरीन्द्रो मन्दरः श्रीमान्नीलो मेरुः सुशोभनः ।  
धर्षितो बाहुदण्डेन कण्ड्वा उत्सर्पणाय मे ॥ ३६ ॥  
गङ्‌गा निरुद्धा बाहुभ्यां लीलार्थं हिमवद्‌गिरौ ।  
अरीणां मम भृत्यैश्च जयो लब्धो दिवौकसाम् ॥ ३७ ॥  
वडवाया मुखं बद्धं गृहीत्वा तां करेण तु ।  
तत्क्षणादेव सकलमेकार्णवमभूत्तदा ॥ ३८ ॥  
ऐरावतादयो नागाः क्षिप्ताः सिन्धुजलोपरि ।  
सरथो भगवानिन्द्रः क्षिप्तश्च शतयोजनम् ॥ ३९ ॥  
गरुडोऽपि मया बद्धो नागपाशेन विष्णुना ।  
उर्वश्याद्या मयानीता नार्यः कारागृहान्तरम् ॥ ४० ॥  
मां न जानासि रुद्र त्वं त्रैलोक्यजयकारिणाम् ।  
जलन्धरं महादैत्यं सिन्धुपुत्रं महाबलम् ॥ ४१ ॥  
सनत्कुमार उवाच  
इत्युक्त्वाथ महादेवं तदा वारिधिनन्दनः ।  
न चचाल न सस्मार निहतान्दानवान्युधि ॥ ४२ ॥  
दुर्मदेनाविनीतेन दोर्भ्यामास्फोट्य दोर्बलात् ।  
तिरस्कृतो महादेवो वचनैः कटुकाक्षरैः ॥ ४३ ॥  
तच्छ्रुत्वा दैत्यवचनममङ्गलमतीरितम् ।  
विजहास महादेवाः परमं क्रोधमादधे ॥ ४४ ॥  
सुदर्शनाख्यं यच्चक्रं पदाङ्‌गुष्ठविनिर्मितम् ।  
जग्राह तत्करे रुद्रस्तेन हन्तुं समुद्यतः ॥ ४५ ॥  
सुदर्शनाख्यं तच्चक्रं चिक्षेप भगवान्हरः ।  
कोटिसूर्यप्रतीकाशं प्रलयानलसन्निभम् ॥ ४६ ॥  
प्रदहद्रोदसी वेगात्तदासाद्य जलन्धरम् ।  
जहार तच्छिरो वेगान्महदायतलोचनम् ॥ ४७ ॥  
रथात्कायः पपातोर्व्यां नादयन्वसुधातलम् ।  
शिरश्चाप्यब्धिपुत्रस्य हाहाकारो महानभूत् ॥ ४८ ॥  
द्विधा पपात तद्देहो ह्यञ्जनाद्रिरिवाचलः ।  
कुलिशेन यथा वारान्निधौ गिरिवरो द्विधा ॥ ४९ ॥  
तस्य रौद्रेण रक्तेन सम्पूर्णमभवज्जगत् ।  
ततःसमस्ता पृथिवी विकृताभून्मुनीश्वर ॥ ५० ॥  
तद्रक्तमखिलं रुद्रनियोगान्मांसमेव च ।  
महारौरवमासाद्य रक्तकुण्डमभूदिह ॥ ५१ ॥  
तत्तेजो निर्गतं देहाद् रुद्रे च लयमागमत् ।  
वृन्दादेहोद्‌भवं यद्वद्‌गौर्य्यां हि विलयं गतम् ॥ ५२ ॥  
जलन्धरं हतं दृष्ट्वा देवगन्धर्वपन्नगाः ।  
अभवन्सुप्रसन्नाश्च साधु देवेति चाब्रुवन् ॥ ५३ ॥  
सर्वे प्रसन्नतां याता देवसिद्धमुनीश्वराः ।  
पुष्पवृष्टिं प्रकुर्वाणास्तद्यशो जगुरुच्चकैः ॥ ५४ ॥  
देवाङ्‌गना महामोदान्ननृतुः प्रेमविह्वलाः ।  
कलस्वराः कलपदं किन्नरैःसह सञ्जगुः ॥ ५५ ॥  
दिशः प्रसेदुःसर्वाश्च हते वृन्दापतौ मुने ।  
ववुः पुण्याः सुखस्पर्शा वायवस्त्रिविधा अपि ॥ ५६ ॥  
चन्द्रमाः शीततां यातो रविस्तेपे सुतेजसा ।  
अग्नयो जज्वलुः शान्ता बभूवाविकृतं नभः ॥ ५७ ॥  
एवं त्रैलोक्यमखिलं स्वास्थ्यमापाधिकं मुने ।  
हतेऽब्धितनये तस्मिन्हरेणानतमूर्तिना ॥ ५८ ॥  
इति श्रीशिवमहापुराणे द्वितीयायां रुद्रसंहितायां पञ्चमे  
युद्धखण्डे जलन्धरवर्णनं नाम चतुर्विशोऽध्यायः ॥ २४ ॥  
  
  
श्रीगौरीशङ्करार्पणमस्तु  
  
GO TOP
