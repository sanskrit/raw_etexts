PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
चत्वारिंशोऽध्यायः  
  
हिमगिरिगृहेशिवस्यागमनवर्णनम्  
ब्रह्मोवाच  
अथ शम्भुः समाहूय नन्द्यादीन् सकलान्गणान् ।  
आज्ञापयामास मुदा गन्तुं स्वेन च तत्र वै ॥ १ ॥  
शिव उवाच  
अपि यूयं सह मया सङ्‌गच्छध्वं गिरेः पुरम् ।  
कियद्‌गणानिहास्थाप्य महोत्सवपुरःसरम् ॥ २ ॥  
ब्रह्मोवाच  
अथ ते समनुज्ञप्ता गणेशा निर्ययुर्मुदा ।  
स्वं स्वं बलमुपादाय तान् कथञ्चिद्वदाम्यहम् ॥ ३ ॥  
अभ्यगाच्छङ्‌खकर्णश्च गणकोट्या गणेश्वरः ।  
शिवेन सार्द्धं सङ्‌गन्तुं हिमाचलपुरं प्रति ॥ ४ ॥  
दशकोट्या केकराक्षो गणानां समहोत्सवः ।  
अष्टकोट्या च विकृतो गणानां गणनायकः ॥ ५ ॥  
चतुष्कोट्या विशाखश्च गणानां गणनायकः ।  
पारिजातश्च नवभिः कोटिभिर्गणपुङ्‌गवः ॥ ६ ॥  
षष्टिः सर्वान्तकः श्रीमान् तथैव विकृताननः ।  
गणानान्दुन्दुभोऽष्टाभिः कोटिभिर्गणनायकः ॥ ७ ॥  
पञ्चभिश्च कपालाख्यो गणेशः कोटिभिस्तथा ।  
षड्भिःसन्दारको वीरो गणानां कोटिभिर्मुने ॥ ८ ॥  
कोटिकोटिभिरेवेह कन्दुकः कुण्डकस्तथा ।  
विष्टम्भो गणपोऽष्टाभिर्गणानां कोटिभिस्तथा ॥ ९ ॥  
सहस्रकोट्या गणपः पिप्पलो मुदितो ययौ ।  
तथा सनादको वीरो गणेशो मुनिसत्तम ॥ १० ॥  
आवेशनस्तथाष्टाभिः कोटिभिर्गणनायकः ।  
महाकेशः सहस्रेण कोटीनां गणपो ययौ ॥ ११ ॥  
कुण्डो द्वादशकोट्या हि तथा पर्वतको मुने ।  
अष्टाभिः कोटिभिर्वीरःसमगाच्चन्द्रतापनः ॥ १२ ॥  
कालश्च कालकश्चैव महाकालः शतेन वै ।  
कोटीनां गणनाथो हि तथैवाग्निकनामकः ॥ १३ ॥  
कोट्यग्निमुख एवागाद् गणानां गणनायकः ।  
आदित्यमूर्द्धा कोट्या च तथा चैव घनावहः ॥ १४ ॥  
सन्नाहः शतकोट्या हि कुमुदो गणपस्तथा ।  
अमोघः कोकिलश्चैव शतकोट्या गणाधिपः ॥ १५ ॥  
सुमन्त्रः कोटिकोट्या च गणानां गणानायकः ।  
काकपादोदरः कोटिषष्ट्या सन्तानकस्तथा ॥ १६ ॥  
महाबलश्च नवभिर्मधुपिङ्‌गश्च कोकिलः ।  
नीलो नवत्या कोटीनां पूर्णभद्रस्तथैव च ॥ १७ ॥  
सप्तकोट्या चतुर्वक्त्रः करणो विंशकोटिभिः ।  
ययौ नवतिकोट्या तु गणेशानोऽहिरोमकः ॥ १८ ॥  
यज्वाक्षः शतमन्युश्च मेघमन्युश्च नारद ।  
तावत्कोट्या ययुः सर्वे गणेशा हि पृथक् पृथक् ॥ १९ ॥  
काष्ठाङ्‌गुष्ठश्चतुष्षष्ट्या कोटीनां गणनायकः ।  
विरूपाक्षः सुकेशश्च वृषभश्च सनातनः ॥ २० ॥  
तालकेतुः षडास्यश्च चञ्च्वास्यश्च सनातनः ।  
संवर्तकस्तथा चैत्रो लकुलीशः स्वयम्प्रभुः ॥ २१ ॥  
लोकान्तकश्च दीप्तात्मा तथा दैत्यान्तको मुने ।  
देवो भृङ्‌गिरिटिः श्रीमान्देवदेवप्रियस्तथा ॥ २२ ॥  
अशनिर्भानुकश्चैव चतुष्षष्ट्या सहस्रशः ।  
ययुः शिवविवाहार्थं शिवेन सहसोत्सवाः ॥ २३ ॥  
भूतकोटिसहस्रेण प्रमथाः कोटिभिस्त्रिभिः ।  
वीरभद्रश्चतुःषष्ट्या रोमजानान्त्रिकोटिभिः ॥ २४ ॥  
कोटिकोटिसहस्राणां शतैर्विंशतिभिर्वृताः ।  
तत्र जग्मुश्च नन्द्याद्या गणपाः शङ्करोत्सवे ॥ २५ ॥  
क्षेत्रपालो भैरवश्च कोटिकोटिगणैर्युतः ।  
उद्वाहः शङ्करस्येत्याययौ प्रीत्या महोत्सवः ॥ २६ ॥  
एते चान्ये च गणपा असङ्ख्याता महाबलाः ।  
तत्र जग्मुर्महाप्रीत्या सोत्साहाः शङ्करोत्सवे ॥ २७ ॥  
सर्वे सहस्रहस्ताश्च जटामुकुटधारिणः ।  
चन्द्ररेखावतंसाश्च नीलकण्ठास्त्रिलोचनाः ॥ २८ ॥  
रुद्राक्षाभरणाःसर्वे तथा सद्‌भस्मधारिणः ।  
हारकुण्डलकेयूरमुकुटाद्यैरलङ्‌कृताः ॥ २९ ॥  
ब्रह्मविष्ण्विन्द्रसङ्‌काशा अणिमादिगुणैर्युताः ।  
सूर्यकोटिप्रतीकाशास्तत्र रेजुर्गणेश्वराः ॥ ३० ॥  
पृथिवीचारिणः केचित् केचित्पातालचारिणः ।  
केचिद्‌व्योमचराः केचित्सप्तस्वर्गचरा मुने ॥ ३१ ॥  
किं बहूक्तेन देवर्षे सर्वलोकनिवासिनः ।  
आययुःस्वगणाः शम्भोः प्रीत्या वै शङ्करोत्सवे ॥ ३२ ॥  
इत्थं देवैर्गणैश्चान्यैःसहितः शङ्करः प्रभुः ।  
ययौ हिमगिरिपुरं विवाहार्थं निजस्य वै ॥ ३३ ॥  
यदाजगाम सर्वेशो विवाहार्थे सुरादिभिः ।  
तदा तत्र ह्यभूद्वृत्तं तच्छृणु त्वं मुनीश्वर ॥ ३४ ॥  
रुद्रस्य भगिनी भूत्वा चण्डी सूत्सवसंयुता ।  
तत्राजगाम सुप्रीत्या परेषां सुभयावहा ॥ ३५ ॥  
प्रेतासनसमारूढा सर्पाभरणभूषिता ।  
पूर्णं कलशमादाय हैमं मूर्ध्नि महाप्रभम् ॥ ३६ ॥  
स्वपरीवारसंयुक्ता दीप्तास्या दीप्तलोचना ।  
कुतूहलं प्रकुर्वन्ती जातहर्षा महाबला ॥ ३७ ॥  
तत्र भूतगणा दिव्या विरूपाः कोटिशो मुने ।  
विराजन्ते स्म बहुशस्तथा नानाविधास्तदा ॥ ३८ ॥  
तैःसमेताग्रतश्चण्डी जगाम विकृतानना ।  
कुतूहलान्विता प्रीता प्रीत्युपद्रवकारिणी ॥ ३९ ॥  
चण्ड्या सर्वे रुद्रगणाः पृष्ठतश्च कृतास्तदा ।  
कोट्येकादशसङ्‌ख्याका रौद्ररुद्रप्रियाश्च ते ॥ ४० ॥  
तदा डमरुनिर्घोषैर्व्याप्तमासीज्जगत्त्रयम् ।  
भेरीझङ्‌कारशब्देन शङ्‌खानां निनदेन च ॥ ४१ ॥  
तथा दुन्दुभिनिर्घोषैः शब्दः कोलाहलोऽभवत् ।  
कुर्वञ्जगन्मङ्गलं च नाशयेन्मङ्गलेतरत् ॥ ४२ ॥  
गणानां पृष्ठतो भूत्वा सर्वे देवाःसमुत्सुकाः ।  
अन्वयुःसर्वसिद्धाश्च लोकपालादिका मुने ॥ ४३ ॥  
मध्ये व्रजन् रमेशोऽथ गरुडासनमाश्रितः ।  
शुशुभे ध्रियमाणेन क्षत्रेण महता मुने ॥ ४४ ॥  
चामरैर्वीज्यमानोऽसौ स्वगणैः परिवारितः ।  
पार्षदैर्विलसद्‌भिश्च स्वभूषाविधिभूषितः ॥ ४५  
तथाहमप्यशोभं वै व्रजन्मार्गे विराजितः ।  
वेदैर्मूर्तिधरैः शास्त्रैः पुराणैरागमैस्तथा ॥ ४६ ॥  
सनकादिमहासिद्धैः सप्रजापतिभिः सुतैः ।  
परिवारैः संयुतो हि शिवसेवनतत्परः ॥ ४७ ॥  
स्वसैन्यमध्यगः शक्र ऐरावतगजस्थितः ।  
नानाविभूषितोऽत्यन्तं व्रजन् रेजे सुरेश्वरः ॥ ४८ ॥  
तदा तु व्रजमानास्ते ऋषयो बहवश्च ते ।  
विरेजुरतिसोत्कण्ठः शिवस्योद्वाहनं प्रति ॥ ४९ ॥  
शाकिन्यो यातुधानाश्च वेतालाब्रह्मराक्षसाः ।  
भूतप्रेतपिशाचाश्च तथान्ये प्रमथादयः ॥ ५० ॥  
तुम्बुरुर्नारदो हाहहूहूश्चेत्यादयो वराः ।  
गन्धर्वाः किन्नरा जग्मुर्वाद्यानाध्माय हर्षिताः ॥ ५१ ॥  
जगतो मातरः सर्वा देवकन्याश्च सर्वशः ।  
गायत्री चैव सावित्री लक्ष्मीरन्याः सुरस्त्रियः ॥ ५२ ॥  
एताश्चान्याश्च देवानां पत्नयो भवमातरः ।  
उद्वाहः शङ्करस्येति जग्मुःसर्वा मुदान्विताः ॥ ५३ ॥  
शुद्धस्फटिकसङ्‌काशो वृषभः सर्वसुन्दरः ।  
यो धर्म उच्यते वेदैः शास्त्रैःसिद्धमहर्षिभिः ॥ ५४ ॥  
तमारूढो महादेवो वृषभं धर्मवत्सलः ।  
शुशुभेतीव देवर्षिसेवितः सकलैर्व्रजन् ॥ ५५ ॥  
एभिःसमेतैःसफलैमहर्षिभि-  
     र्बभौ महेशो बहुशोऽत्यलङ्‌कृतः ।  
हिमालयाह्वस्य धरस्य संव्रजन्  
     पाणिग्रहार्थं सदनं शिवायाः ॥ ५६ ॥  
इत्युक्तं शम्भुचरितं गमनं परमोत्सवम् ।  
हिमालयपुरोद्‌भूतं सद्वृत्तं शृणु नारद ॥ ५७ ॥  
इति श्रीशिवमहापुराणे द्वितीयायां रुद्रसंहितायां  
तृतीये पार्वतीखण्डे यात्रावर्णनं नाम चत्वारिशोऽध्यायः ॥ ४० ॥  
  
  
श्रीगौरीशङ्करार्पणमस्तु  
  
GO TOP
