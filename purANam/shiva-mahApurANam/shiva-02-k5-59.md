PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
एकोनषष्टितमोऽध्यायः  
  
  
विदलोत्पलदैत्यवधवर्णनम्  
सनत्कुमार उवाच  
शृणु व्यास सुसम्प्रीत्या चरितं परमेशितुः ।  
यथावधीत्स्वप्रियया दैत्यमुद्दिश्य सञ्ज्ञया ॥ १ ॥  
आस्तां पुरा महादैत्यो विदलोत्पलसञ्ज्ञकौ ।  
अपुंवध्यौ महावीरौ सुदृप्तौ वरतो विधेः ॥ २ ॥  
तृणीकृतत्रिजगती पुरुषाभ्यां स्वदोर्बलात् ।  
ताभ्यां सर्वे सुरा ब्रह्मन् दैत्याभ्यां निर्जिता रणे ॥ ३ ॥  
ताभ्यां पराजिता देवा विधेस्ते शरणं गताः ।  
नत्वा तं विधिवत्सर्वे कथयामासुरादरात ॥ ४ ॥  
इति ब्रह्मा ह्यवोचत्तान् देव्या वध्यौ च तौ ध्रुवम् ।  
धैर्यं कुरुत संस्मृत्य सशिवं शिवमादरात् ॥ ५ ॥  
भक्तवत्सलनामासौ सशिवाशङ्करः शिवः ।  
शं करिष्यत्यदीर्घेण कालेन परमेश्वरः ॥ ६ ॥  
सनत्कुमार उवाच  
इत्युक्त्वा तांस्ततो ब्रह्मा तूष्णीमासीच्छिवं स्मरन् ।  
तेपि देवा मुदं प्राप्य स्वं स्वं धाम ययुस्तदा ॥ ७ ॥  
अथ नारददेवर्षिः शिवप्रेरणया तदा ।  
गत्वा तदीयभवनं शिवासौन्दर्यमुज्जगौ ॥ ८ ॥  
श्रुत्वा तद्वचनं दैत्यावास्तां मायाविमोहितौ ।  
देवीं परिजिहीर्षू तौ विषमेषु प्रपीडितौ ॥ ९ ॥  
विचारयामासतुस्तौ कदा कुत्र शिवा च सा ।  
भविष्यति विधेः प्राप्तोदयान्नाविति सर्वदा ॥ १० ॥  
एकस्मिन्समये शम्भुर्विजहार सुलीलया ।  
कौतुकेनैव चिक्रीडे शिवा कन्दुकलीलया ॥ ११ ॥  
सखीभिःसह सुप्रीत्या कौतुकाच्छिवसन्निधौ ॥ १२ ॥  
उदञ्चन्त्यञ्चदङ्‌गानां लाघवं परितन्वती ।  
निश्वासामोदमुदितभ्रमराकुलितेक्षणा ॥ १३ ॥  
भ्रश्यद्धम्मिल्लसन्माल्यस्वपुरीकृतभूमिका ।  
स्विद्यत्कपोलपत्रालीस्रवदम्बुकणोज्ज्वला ॥ १४ ॥  
स्फुटच्चोलांशुकपथतिर्यदङ्‌गप्रभावृता ।  
उल्लसत्कन्दुकास्फालातिश्रोणितकराम्बुजा ॥ १५ ॥  
कन्दुकानुगसद्दृष्टिनर्तितभ्रूलताञ्चला ।  
मृडानी किल खेलन्ती ददृशे जगदम्बिका ॥ १६ ॥  
अन्तरिक्षचराभ्यां च दितिजाभ्यां कटाक्षिता ।  
क्रोडीकृताभ्यामिव वै समुपस्थितमृत्युना ॥ १७ ॥  
विदलोत्पलसञ्ज्ञाभ्यां दृप्ताभ्यां वरतो विधेः ।  
तृणीकृतत्रिजगती पुरुषाभ्यां स्वदोर्बलात् ॥ १८ ॥  
देवीं तां सञ्जिहीर्षन्तौ विषमेषु प्रपीडितौ ।  
दिव उत्तेरतुः क्षिप्रं मायां स्वीकृत्य शाम्बरीम् ॥ १९ ॥  
धृत्वा पारिषदीं मायामायातावम्बिकान्तिकम् ।  
तावत्यन्तं सुदुर्वृत्तावतिचञ्चलमानसौ ॥ २० ॥  
अथ दुष्टनिहन्त्रा वै सावज्ञेन हरेण तौ ।  
विज्ञातौ च क्षणादास्तां चाञ्चल्याल्लोचनोद्‌भवात् ॥ २१ ॥  
कटाक्षिताथ देवेन दुर्गा दुर्गतिघातिनी ।  
दैत्याविमामिति गणौ नेति सर्वस्वरूपिणा ॥ २२ ॥  
अथ सा नेत्रसञ्ज्ञां स्वस्वामिनस्तां बुबोध ह ।  
महाकौतुकिनस्तात शङ्करस्य परेशितुः ॥ २३ ॥  
ततो विज्ञाय सञ्ज्ञां तां सर्वज्ञार्द्धशरीरिणी ।  
तेनैव कन्दुकेनाथ युगपन्निर्जघान तौ ॥ २४ ॥  
महाबलौ महादेव्या कन्दुकेन समाहतौ ।  
परिभ्रम्य परिभ्रम्य तौ दुष्टौ विनिपेततुः ॥ २५ ॥  
वृन्तादिव फले पक्वे तालेनानिललोलिते ।  
दम्भोलिना परिहते शृङ्‌गे इव महागिरेः ॥ २६ ॥  
तौ निपात्य महादैत्यावकार्यकरणोद्यतौ ।  
ततः परिणतिं यातो लिङ्‌गरूपेण कन्दुकः ॥ २७ ॥  
कन्दुकेश्वरसञ्ज्ञं च तल्लिङ्‌गमभवत्तदा ।  
ज्येष्ठेश्वरसमीपे तु सर्वदुष्टनिवारणम् ॥ २८ ॥  
एतस्मिन्नेव समये हरिब्रह्मादयः सुराः ।  
शिवाविर्भावमाज्ञाय ऋषयश्च समाययुः ॥ २९ ॥  
अथ सर्वे सुराः शम्भोर्वरान्प्राप्य तदाज्ञया ।  
स्वधामानि ययुः प्रीतास्तथा काशीनिवासिनः ॥ ३० ॥  
साम्बिकं शङ्करं दृष्ट्वा कृताञ्जलिपुटाश्च ते ।  
प्रणम्य तुष्टुवुर्भक्त्या वाग्भिरिष्टाभिरादरात् ॥ ३१ ॥  
साम्बिकोऽपि शिवो व्यास क्रीडित्वा सुविहारवित् ।  
जगाम स्वालयं प्रीतःसगणो भक्तवत्सलः ॥ ३२ ॥  
कन्दुकेश्वरलिङ्‌गं च काश्यां दुष्टनिबर्हणम् ।  
भुक्तिमुक्तिप्रदं सर्वकामदं सर्वदा सताम् ॥ ।३३ ॥  
इदमाख्यानमतुलं शृणुयाद्यो मुदान्वितः ।  
श्रावयेद्वा पठेद्यश्च तस्य दुःखभयं कुतः ॥ ३४ ॥  
इह सर्वसुखं भुक्त्वा नानाविधमनुत्तमम् ।  
परत्र लभते दिव्यां गतिं वै देवदुर्लभाम् ॥ ३५ ॥  
इति तं वर्णितं तात चरितं परमाद्‌भुतम् ।  
शिवयोर्भक्तवात्सल्यसूचकं शिवदं सताम् ॥ ३६ ॥  
ब्रह्मोवाच  
इत्युक्त्वामन्त्र्य तं व्यासं तन्नुतो मद्वरात्मजः ।  
ययौ विहायसा काशीं चरितं शशिमौलिनः ॥ ३७ ॥  
युद्धखण्डमिदं प्रोक्तं मया ते मुनिसत्तम ।  
रौद्रीयसंहितामध्ये सर्वकामफलप्रदम् ॥ ३८ ॥  
इयं हि संहिता रौद्री सम्पूर्णा वर्णिता मया ।  
सदाशिवप्रियतरा भुक्तिमुक्तिफलप्रदा ॥ ३९ ॥  
इमां यश्च पठेन्नित्यं शत्रुबाधानिवारिकाम् ।  
सर्वान्कामानवाप्नोति ततो मुक्तिं लभेत ना ॥ ४० ॥  
सूत उवाच  
इति ब्रह्मसुतः श्रुत्वा पित्रा शिवयशः परम् ।  
शतनामाप्य शम्भोश्च कृतार्थोऽभूच्छिवानुगः ॥ ४१ ॥  
ब्रह्मनारदसंवादः सम्पूर्णः कथितो मया ।  
शिवःसर्वप्रधानो हि किं भूयः श्रोतुमिच्छसि ॥ ४२ ॥  
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे  
विदलोत्पलदैत्यवधवर्णनं नामैकोनषष्टितमोऽध्यायः ॥ ५९ ॥  
समाप्तोयं युद्धखण्डः ॥ समाप्तेयं द्वितीया रुद्रसंहिता ॥ २ ॥  
  
  
श्रीगौरीशङ्करार्पणमस्तु  
  
GO TOP
