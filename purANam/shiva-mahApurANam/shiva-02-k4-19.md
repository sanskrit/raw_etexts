PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
एकोनविंशोऽध्यायः  
  
विवाहोपक्रमे गणेशस्य प्रथमपूज्यत्ववर्णनम्  
नारद उवाच  
गणेशस्य श्रुता तात सम्यग्जनिरनुत्तमा ।  
चरित्रमपि दिव्यं वै सुपराक्रमभूषितम् ॥ १ ॥  
ततः किमभवत्तात तत्त्वं वद सुरेश्वरः ।  
शिवाशिवयशःस्फीतं महानन्दप्रदायकम् ॥ २ ॥  
ब्रह्मोवाच  
साधु पृष्टं मुनिश्रेष्ठ भवता करुणात्मना ।  
श्रूयतां दत्तकर्णं हि वक्ष्येऽहं ऋषिसत्तम ॥ ३ ॥  
शिवा शिवश्च विप्रेन्द्र द्वयोश्च सुतयोः परम् ।  
दर्शं दर्शं च तल्लीलां महत्प्रेम समावहत् ॥ ४ ॥  
पित्रोर्लालयतोस्तत्र सुखं चाति व्यवर्द्धत ।  
सदा प्रीत्या मुदा चातिखेलनं चक्रतुः सुतौ ॥ ५ ॥  
तावेव तनयौ तत्र माता पित्रोर्मुनीश्वर ।  
महाभक्त्या यदा युक्तौ परिचर्यां प्रचक्रतुः ॥ ६ ॥  
षण्मुखे च गणेशे च पित्रोस्तदधिकं सदा ।  
स्नेहो व्यवर्द्धत महान् शुक्लपक्षे यथा शशी ॥ ७ ॥  
कदाचित्तौ स्थितौ तत्र रहसि प्रेमसंयुतौ ।  
शिवा शिवश्च देवर्षे सुविचारपरायणौ ॥ ८ ॥  
शिवा शिवावूचतुः -  
विवाहयोग्यौ सञ्जातौ सुताविति च तावुभौ ॥  
विवाहश्च कथं कार्यः पुत्रयोरुभयोः शुभम् । ९ ॥  
षण्मुखश्च प्रियतमो गणेशश्च तथैव च ।  
इति चिन्तासमुद्विग्नौ लीलानन्दौ बभूवतुः ॥ १० ॥  
स्वपित्रोर्मतमाज्ञाय तौ सुतावपि संस्पृहौ ।  
तदिच्छया विवाहार्थं बभूवतुरथो मुने ॥ ११ ॥  
अहं च परिणेष्यामि ह्यहं चैव पुनः पुनः ।  
परस्परं च नित्यं वै विवादे तत्परावुभौ ॥ १२ ॥  
श्रुत्वा तद्वचनं तौ च दम्पती जगतां प्रभू ।  
लौकिकाचारमाश्रित्य विस्मयं परमं गतौ ॥ १३ ॥  
किं कर्तव्यं कथं कार्यो विवाहविधिरेतयोः ।  
इति निश्चित्य ताभ्यां वै युक्तिश्च रचिताद्‌भुता ॥ १४ ॥  
कदाचित्समये स्थित्वा समाहूय स्वपुत्रकौ ।  
कथयामासतुस्तत्र पुत्रयोः पितरौ तदा ॥ १५ ॥  
अस्माकं नियमः पूर्वं कृतश्च सुखदो हि वाम् ॥  
श्रूयतां सुसुतौ प्रीत्या कथयावो यथार्थकम् । १६ ॥  
समौ द्वावपि सत्पुत्रौ विशेषो नात्र लभ्यते ।  
तस्मात्पणः कृतः शन्दः पुत्रयोरुभयोरपि ॥ १७ ॥  
यश्चैव पृथिवीं सर्वां क्रान्त्वा पूर्वमुपाव्रजेत् ।  
तस्यैव प्रथमं कार्यो विवाहः शुभलक्षणः ॥ १८ ॥  
ब्रह्मोवाच  
तयोरेवं वचः श्रुत्वा शरजन्मा महाबलः ।  
जगाम मन्दिरात्तूर्णं पृथिवीक्रमणाय वै ॥ १९ ॥  
गणनाथश्च तत्रैव संस्थितो बुद्धिसत्तमः ।  
सुबुद्ध्या संविचारर्येति चित्त एव पुनः पुनः ॥ २० ॥  
किं कर्तव्यं क्व गन्तव्यं लङ्‌घितुं नैव शक्यते ।  
क्रोशमात्रं गतः स्याद्वै गम्यते न मया पुनः ॥ २१ ॥  
किं पुनः पृथिवीमेतां क्रान्त्वा चोपार्जितं सुखम् ।  
विचार्येति गणेशस्तु यच्चकार शृणुष्व तत् ॥ २२ ॥  
स्नानं कृत्वा यथान्यायं समागत्य स्वयं गृहम् ।  
उवाच पितरं तत्र मातरं पुनरेव सः ॥ २३ ॥  
गणेश उवाच  
आसने स्थापिते ह्यत्र पूजार्थं भवतोरिह ।  
भवन्तौ संस्थितौ तातौ पूर्यतां मे मनोरथः ॥ २४ ॥  
ब्रह्मोवाच  
इति श्रुत्वा वचस्तस्य पार्वतीपरमेश्वरौ ।  
अस्थातामासने तत्र तत्पूजाग्रहणाय वै ॥ २५ ॥  
तेनाथ पूजितौ तौ च प्रक्रान्तौ च पुनः पुनः ।  
एवं च कृतवान् सप्त प्रणामास्तु तथैव सः ॥ २६ ॥  
बद्धाञ्जलिरथोवाच गणेशो बुद्धिसागरः ।  
स्तुत्वा बहुतिथस्तात पितरौ प्रेमविह्वलौ ॥ २७ ॥  
गणेश उवाच  
भो मातर्भो पितस्त्वं च शृणु मे परमं वचः ।  
शीघ्रं चैवात्र कर्तव्यो विवाहः शोभनो मम ॥ २८ ॥  
ब्रह्मोवाच  
इत्येवं वचनं श्रुत्वा गणेशस्य महात्मनः ।  
महाबुद्धिनिधिं तं तौ पितरावूचतुस्तदा ॥ २९ ॥  
शिवाशिवावूचतुः  
प्रक्रामेत भवान्सम्यक् पृथिवीं च सकाननाम् ।  
कुमारो गतवांस्तत्र त्वं गच्छ पुर आव्रज ॥ ३० ॥  
ब्रह्मोवाच  
इत्येवं वचनं श्रुत्वा पित्रोर्गणपतिद्रुतम् ।  
उवाच नियतस्तत्र वचनं क्रोधसंयुतः ॥ ३१ ॥  
गणेश उवाच  
भो मातर्भो पितर्धर्मरूपौ प्राज्ञौ युवां मतौ ।  
धर्मतः श्रूयतां सम्यक् वचनं मम सत्तमौ ॥ ३२ ॥  
मया तु पृथिवी क्रान्ता सप्तवारं पुनः पुनः ।  
एवं कथं ब्रुवाते वै पुनश्च पितराविह ॥ ३३ ॥  
ब्रह्मोवाच  
तद्वचस्तु तदा श्रुत्वा लौकिकीं गतिमाश्रितौ ।  
महालीलाकरौ तत्र पितरावूचतुश्च तम् ॥ ३४  
पितरावूचतुः  
कदा क्रान्ता त्वया पुत्र पृथिवी सुमहत्तरा ।  
सप्तद्वीपा समुद्रान्ता महद्‌भिर्गहनैयुता ॥ ३५ ॥  
ब्रह्मोवाच  
तयोरेवं वचः श्रुत्वा शिवाशङ्करयोर्मुने ।  
महाबुद्धिनिधिः पुत्रो गणेशो वाक्यमब्रवीत् ॥ ३६ ॥  
गणेश उवाच  
भवतोः पूजनं कृत्वा शिवाशङ्करयोरहम् ।  
स्वबुद्ध्या हि समुद्रान्तपृध्वीकृतपरिक्रमः ॥ ३७ ॥  
इत्येवं वचनं देवे शास्त्रे वा धर्मसञ्चये ।  
वर्त्तते किं च तत्तथ्यं नहि किं तथ्यमेव वा ॥ ३८ ॥  
पित्रोश्च पूजनं कृत्वा प्रक्रान्तिं च करोति यः ।  
तस्य वै पृथिवीजन्यफलं भवति निश्चितम् ॥ ३९ ॥  
अपहाय गृहे यो वै पितरौ तीर्थमाव्रजेत् ।  
तस्य पापं तथा प्रोक्तं हनने च तयोर्यथा ॥ ४० ॥  
पुत्रस्य च महत्तीर्थं पित्रोश्चरणपङ्‌कजम् ।  
अन्यतीर्थं तु दूरे वै गत्वा सम्प्राप्यते पुनः ॥ ४१ ॥  
इदं सन्निहितं तीर्थं सुलभं धर्मसाधनम् ।  
पुत्रस्य च स्त्रियाश्चैव तीर्थं गेहे सुशोभनम् ॥ ४२ ॥  
इति शास्त्राणि वेदाश्च भाषन्ते यन्निरन्तरम् ।  
भवद्‌भ्यां तत्प्रकर्त्तव्यमसत्यं पुनरेव च ॥ ४३ ॥  
भवदीयं त्विदं रूपमसत्यं च भवेदिह ।  
तदा वेदोप्यसत्यो वै भवेदिति न संशयः ॥ ४४ ॥  
शीघ्रं च भवितव्यो मे विवाहः क्रियतां शुभः ।  
अथ वा वेदशास्त्रञ्च न्यलीकं कथ्यतामिति ॥ ४५ ॥  
द्वयोः श्रेष्ठतमं मध्ये यत्स्यात्सम्यग्विचार्य तत् ।  
कर्तव्यं च प्रयत्नेन पितरौ धर्मरूपिणौ ॥ ४६ ॥  
ब्रह्मोवाच  
इत्युक्त्वा पार्वतीपुत्रः स गणेशः प्रकृष्टधीः ।  
विरराम महाज्ञानी तदा बुद्धिमतां वरः ॥ ४७ ॥  
तौ दम्पती च विश्वेशौ पार्वतीशङ्करौ तदा ।  
इति श्रुत्वा वचस्तस्य विस्मयं परमं गता ॥ ४८ ॥  
ततः शिवा शिवश्चैव पुत्रं बुद्धिविचक्षणम् ।  
सुप्रशस्योचतुः प्रीत्या तौ यथार्थप्रभाषिणम् ॥ ४९ ॥  
शिवाशिवावूचतुः -  
पुत्र ते विमला बुद्धिः समुत्पन्ना महात्मनः ॥  
त्वयोक्तं यद्वचश्चैव ततश्चैव च नान्यथा ॥ ५० ॥  
समुत्पन्ने च दुःखे च यस्य बुद्धिर्विशिष्यते ।  
तस्य दुखं विनश्येत सूर्ये दृष्टे यथा तमः ॥ ५१ ॥  
बुद्धिर्यस्य बलं तस्य निर्बुद्धेस्तु कुतो बलम् ।  
कूपे सिंहो मदोन्मत्तः शशकेन निपातितः ॥ ५२ ॥  
वेदशास्त्रपुराणेषु बालकस्य यथोदितम् ।  
त्वया कृतं तु तत्सर्वं धर्मस्य परिपालनम् ॥ ५३ ॥  
सम्यक्कृतं त्वया यच्च तत्केनापि भवेदिह ।  
आवाभ्यां मानितं तच्च नान्यथा क्रियतेऽधुना ॥ ५४ ॥  
ब्रह्मोवाच  
इत्युक्त्वा तौ समाश्वास्य गणेशं बुद्धिसागरम् ।  
विवाहकरणे चास्य मतिं चक्रतुरुत्तमाम् ॥ ५५ ॥  
इति श्रीशिवमहापुराणे द्वितीयायां रुद्रसंहितायां चतुर्थे  
कुमारखण्डे गणेशविवाहोपक्रमोनामैकोनविंशोध्यायः ॥ १९ ॥  
  
  
श्रीगौरीशङ्करार्पणमस्तु  
  
GO TOP
