PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
प्रथमोऽध्यायः  
  
तारकार्दितसुराणां शङ्करसन्निधौ दुःखनिवेदनम्  
वन्दे वन्दनतुष्टमानसमतिप्रेमप्रियं प्रेमदं  
पूर्णं पूर्णकरं प्रपूर्णनिखिलैश्वर्यैकवासं शिवम् ।  
सत्यं सत्यमयं त्रिसत्यविभवं सत्यप्रियं सत्यदं  
विष्णुब्रह्मनुतं स्वकीयकृपयोपात्ताकृतिं शङ्करम् ॥ १ ॥  
नारद उवाच  
विवाहयित्वा गिरिजां शङ्करो लोकशङ्करः ।  
गत्वा स्वपर्वतं ब्रह्मन् किमकार्षिद्धि तद्वद ॥ २ ॥  
कथं हि तनयो जज्ञे शिवस्य परमात्मनः ।  
यदर्थमात्मारामोऽपि समुवाह शिवां प्रभुः ॥ ३ ॥  
तारकस्य कथं ब्रह्मन् वधोऽभूद्देवशङ्करः ।  
एतत्सर्वमशेषेण वद कृत्वा दयां मयि ॥ ४ ॥  
सूत उवाच  
इत्याकर्ण्य वचस्तस्य नारदस्य प्रजापतिः ।  
सुप्रसन्नमनाः स्मृत्वा शङ्करं प्रत्युवाच ह ॥ ५ ॥  
ब्रह्मोवाच  
चरितं शृणु वक्ष्यामि शशिमौलेस्तु नारद ।  
गुहजन्मकथां दिव्यां तारकासुरसद्वधम् ॥ ६ ॥  
श्रूयतां कथयाम्यद्य कथां पापप्रणाशिनीम् ।  
यां श्रुत्वा सर्वपापेभ्यो मुच्यते मानवो ध्रुवम् ॥ ७ ॥  
इदमाख्यानमनघं रहस्यं परमाद्‌भुतम् ।  
पापसन्तापहरणं सर्वविघ्नविनाशनम् ॥ ८ ॥  
सर्वमङ्गलदं सारं सर्वश्रुतिमनोहरम् ।  
सुखदं मोक्षबीजं च कर्ममूलनिकृन्तनम् ॥ ९ ॥  
कैलासमागत्य शिवां विवाह्य  
शोभां प्रपेदे नितरां शिवोऽपि ।  
विचारयामास च देवकृत्यं  
पीडां जनस्यापि च देवकृत्ये ॥ १० ॥  
शिवःस भगवान् साक्षात्कैलासमगमद्यदा ।  
सौख्यं च विविधं चक्रुर्गणाः सर्वे सुहर्षिताः ॥ ११ ॥  
महोत्सवो महानासीच्छिवे कैलासमागते ।  
देवाः स्वविषयं प्राप्ता हर्षनिर्भरमानसाः ॥ १२ ॥  
अथ शम्भुर्महादेवो गृहीत्वा गिरिजां शिवाम् ।  
जगाम निर्जनं स्थानं महादिव्यं मनोहरम् ॥ १३ ॥  
शय्यां रतिकरीं कृत्वा पुष्पचन्दनचर्चिताम् ।  
अद्‌भुतां तत्र परमां भोगवस्त्वन्वितां शुभाम् ॥ १४ ॥  
स रेमे तत्र भगवान् शम्भुर्गिरिजया सह ।  
सहस्रवर्षपर्यन्तं देवमानेन मानदः ॥ १५ ॥  
दुर्गाङ्‌गस्पर्शमात्रेण लीलया मूर्च्छितः शिवः ।  
मूर्च्छिता सा शिवस्पर्शाद्‌बुबुधे न दिवानिशम् ॥ १६ ॥  
हरे भोगप्रवृत्ते तु लोकधर्मप्रवर्तिनि ।  
महान् कालो व्यतीयाय तयोः क्षण इवानघ ॥ १७ ॥  
अथ सर्वे सुरास्तात एकत्रीभूय चैकदा ।  
मन्त्रयाञ्चक्रुरागत्य मेरौ शक्रपुरोगमाः ॥ १८ ॥  
सुरा ऊचुः  
विवाहं कृतवाञ्छम्भुरस्मत्कार्यार्थमीश्वरः ।  
योगीश्वरो निर्विकारो स्वात्मारामो निरञ्जनः ॥ १९ ॥  
नोत्पन्नस्तनयस्तस्य न जानीमोऽत्र कारणम् ।  
विलम्बः क्रियते तेन कथं देवेश्वरेण ह ॥ २० ॥  
ब्रह्मोवाच  
एतस्मिन्नन्तरे देवा नारदाद्देवदर्शनात् ।  
बुबुधुस्तन्मितं भोगं तयोश्च रममाणयोः ॥ २१ ॥  
चिरं ज्ञात्वा तयोर्भोगं चिन्तामापुः सुराश्च ते ।  
ब्रह्माणं मां पुरस्कृत्य ययुर्नारायणान्तिकम् ॥ २२ ॥  
तं नत्वा कथितं सर्वं मया वृत्तान्तमीप्सितम् ।  
सन्तस्थिरे सर्वदेवाः चित्रे पुत्तलिका यथा ॥ २३ ॥  
सहस्रवर्षपर्यन्तं देवमानेन शङ्करः ।  
रतौ रतश्च निश्चेष्टो योगी विरमते न हि ॥ २४ ॥  
श्रीभगवानुवाच  
चिन्ता नास्ति जगद्धातः सर्वं भद्रं भविष्यति ।  
शरणं व्रज देवेश शङ्करस्य महाप्रभोः ॥ २५ ॥  
महेशशरणापन्ना ये जना मनसा मुदा ।  
तेषां प्रजेश भक्तानां न कुतश्चिद्‌भयं क्वचित् ॥ २६ ॥  
शृङ्‌गारभङ्‌गः समये भविता नाधुना विधे ।  
कालप्रयुक्तं कार्यं च सिद्धिं प्राप्नोति नान्यथा ॥ २७ ॥  
शम्भोः सम्भोगमिष्टं को भद्रां कर्तुमिहेश्वरः ।  
पूर्णे वर्षसहस्रे च स्वेच्छया हि विरंस्यति ॥ २८ ॥  
स्त्रीपुंसो रतिविच्छेदमुपायेन करोति यः ।  
तस्य स्त्रीपुत्रयोर्भेदो भवेज्जन्मनि जन्मनि ॥ २९ ॥  
भ्रष्टज्ञानो नष्टकीर्त्तिरलक्ष्मीको भवेदिह ।  
प्रयात्यन्ते कालसूत्र वर्षलक्षं स पातकी ॥ ३० ॥  
रम्भायुक्तं शक्रमिमं चकार विरतं रतौ ।  
महामुनीन्द्रो दुर्वासास्तत्स्त्रीभेदो बभूव ह ॥ ३१ ॥  
पुनरन्यां स सम्प्राप्य विषेव्य शुभपाणिकाम् ।  
दिव्यं वर्षसहस्रं च विजहौ विरहज्वरम् ॥ ३२ ॥  
घृताच्या सह संश्लिष्टं कामं वारितवान् गुरुः ।  
षण्मासाभ्यन्तरे चन्द्रस्तस्य पत्नीं जहार ह ॥ ३३ ॥  
पुनः शिवं समाराध्य कृत्वा तारामयं रणम् ।  
तारां सगर्भां सम्प्राप्य विजहौ विरहज्वरम् ॥ ३४  
मोहिनीसहितं चन्द्रं चकार विरतं रतौ ।  
महर्षिर्गौतमस्तस्य स्त्रीविच्छेदो बभूव ह ॥ ३५ ॥  
हरिश्चन्द्रो हालिकं च वृषल्यासह संयुतम् ।  
चारयामास निश्चेष्टं निर्जने तत्फलं शृणु ॥ ३६ ॥  
भ्रष्टः स्त्रीपुत्रराज्येभ्यो विश्वामित्रेण ताडितः ।  
ततः शिवं समाराध्य मुक्तो भूतो हि कश्मलात् ॥ ३७ ॥  
अजामिलं द्विजश्रेष्ठं वृषल्या सह संयुतम् ।  
न भिया वारयामासुः सुरास्तां चापि केचन ॥ ३८ ॥  
सर्वं निषेकसाध्यं च निषेको बलवान् विधे ।  
निषेकफलदो वै स निषेकः केन वार्यते ॥ ३९ ॥  
दिव्यं वर्षसहस्रं च शम्भोः सम्भोगकर्म तत् ।  
पूर्णे वर्षसहस्रे च गत्वा तत्र सुरेश्वराः ॥ ४० ॥  
येन वीर्यं पतेद्‌भूमौ तत् करिष्यथ निश्चितम् ।  
तत्र वीर्ये च भविता स्कन्दनामा प्रभोः सुतः ॥ ४१ ॥  
अधुना स्वगृहं गच्छ विधे सुरगणैः सह ।  
करोतु शम्भुः सम्भोगं पार्वत्या सह निर्जने ॥ ४२ ॥  
ब्रह्मोवाच  
इत्युक्त्वा कमलाकान्तः शीघ्रं स्वान्तः पुरं ययौ ।  
स्वालयं प्रययुर्देवा मया सह मुनीश्वर ॥ ४३ ॥  
शक्तिशक्तिमतोश्चाऽथ विहारेणाऽति च क्षितिः ।  
भाराक्रान्ता चकम्पे सा सशेषाऽपि सकच्छपा ॥ ४४ ॥  
कच्छपस्य हि भारेण सर्वाधारः समीरणः ।  
स्तम्भितोऽथ त्रिलोकाश्च बभूवुर्भयविह्वलाः ॥ ४५ ॥  
अथ सर्वे मया देवा हरेश्च शरणं ययुः ।  
सर्वं निवेदयाञ्चक्रुस्तद्वृत्तं दीनमानसाः ॥ ४६ ॥  
देवा ऊचुः  
देवदेव रमानाथ सर्वावनकर प्रभोः ।  
रक्ष नः शरणापन्नान् भयव्याकुलमानसान् ॥ ४७ ॥  
स्तम्भितस्त्रिजगत्प्राणो न जाने केन हेतुना ।  
व्याकुलं मुनिभिर्लेखैस्त्रैलोक्यं सचराचरम् ॥ ४८ ॥  
ब्रह्मोवाच  
इत्युक्त्वा सकला देवा मया सह मुनीश्वर ।  
दीनास्तस्थुः पुरो विष्णोर्मौनीभूताः सुदुःखिताः ॥ ४९ ॥  
तदाकर्ण्य समादाय सुरान्नः सकलान् हरिः ।  
जगाम पर्वतं शीघ्रं कैलासं शिवल्लभम् ॥ ५० ॥  
तत्र गत्वा हरिर्देवैर्मया च सुरवल्लभः ।  
ययौ शिवरस्थानं शङ्करं द्रष्टुकाम्यया ॥ ५१ ॥  
तत्र दृष्ट्वा शिवं विष्णुर्न सुरैर्विस्मितोऽभवत् ।  
तत्र स्थितान् शिवगणान् पप्रच्छ विनयान्वितः ॥ ५२ ॥  
विष्णुरुवाच  
हे शङ्कराः शिवः कुत्र गतः सर्वप्रभुर्गणाः ।  
निवेदयत नः प्रीत्या दुःखितान्वै कृपालवः ॥ ५३ ॥  
ब्रह्मोवाच  
इत्याकर्ण्य वचस्तस्य सामरस्य हरेर्गुणाः ।  
प्रोचुः प्रीत्या गणास्ते हि शङ्करस्य रमापतिम् ॥ ५४ ॥  
शिवगणा ऊचुः  
हरे शृणु शिवप्रीत्या यथार्थं ब्रूमहे वयम् ।  
ब्रह्मणा निर्जरैः सार्द्धं वृत्तान्तमखिलं च यत् ॥ ५५ ॥  
सर्वेश्वरो महादेवो जगाम गिरिजालयम् ।  
संस्थाप्य नोऽत्र सुप्रीत्या रानालीलाविशारदः ॥ ५६ ॥  
तद्‌गुहाभ्यन्तरे शम्भुः किं करोति महेश्वरः ।  
न जानीमो रमानाथ व्यतीयुर्बहवः समाः ॥ ५७ ॥  
ब्रह्मोवाच  
श्रुत्वेति वचनं तेषां स विष्णुः सामरो मया ।  
विस्मितोऽति मुनिश्रेष्ठ शिवद्वारं जगाम ह ॥ ५८ ॥  
तत्र गत्वा मया देवैः स हरिर्देववल्लभः ।  
आर्तवाण्या मुने प्रोचे तारस्वरतया तदा ॥ ५९ ॥  
शम्भुमस्तौन्महाप्रीत्या सामरो हि मया हरिः ।  
तत्र स्थितो मुनिश्रेष्ठ सर्वलोकप्रभुं हरम् ॥ ६० ॥  
विष्णुरुवाच  
किं करोषि महादेवाऽभ्यन्तरे परमेश्वर ।  
तारकार्तान्सुरान्सर्वान् पाहि नः शरणागतान् ॥ ६१ ॥  
इत्यादि संस्तुवन् शम्भुं बहुधा सोऽमरैर्मया ।  
रुरोदाति हरिस्तत्र तारकार्तैर्मुनीश्वर ॥ ६२ ॥  
दुःखकोलाहलस्तत्र बभूव त्रिदिवौकसाम् ।  
मिश्रितः शिव संस्तुत्याऽसुरार्त्तानां मुनीश्वर ॥ ६३ ॥  
इति श्रीशिवमहापुराणे रुद्रसंहितायां चतुर्थे  
कुमारखण्डे शिविहारवर्णनं नाम प्रथमोऽध्यायः ॥ १ ॥  
  
  
श्रीगौरीशङ्करार्पणमस्तु  
  
GO TOP
