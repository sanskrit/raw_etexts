PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां तृतीयः पार्वतीखण्डे  
एकोनविंशोऽध्यायः  
  
शिवेन कामदेवविनाशः  
नारद उवाच  
ब्रह्मन्विधे महाभाग किं जातं तदनन्तरम् ।  
कथय त्वं प्रसादेन तां कथां पापनाशिनीम् ॥ १ ॥  
ब्रह्मोवाच  
श्रूयतां सा कथा तात यज्जातं तदनन्तरम् ।  
तव स्नेहात्प्रवक्ष्यामि शिवलीलां मुदावहाम् ॥ २ ॥  
धैर्यस्य व्यसनं दृष्ट्वा महायोगी महेश्वरः ।  
विचिचिन्त मनस्येवं विस्मितोऽतिततः परम् ॥ ३ ॥  
शिव उवाच  
किमु विघ्नाः समुत्पन्नाः कुर्वतस्तप उत्तमम् ।  
केन मे विकृतं चित्तं कृतमत्र कुकर्मिणा ॥ ४ ॥  
कुवर्णनं मया प्रीत्या परस्त्र्युपरि वै कृतम् ।  
जातो धर्मविरोधोऽत्र श्रुतिसीमा विलङ्‌घिता ॥ ५ ॥  
ब्रह्मोवाच  
विचिन्त्येत्थं महायोगी परमेशः सतां गतिः ।  
दिशो विलोकयामास परितः शङ्‌कितस्तदा ॥ ६ ॥  
वामभागे स्थितं कामं ददर्शाकृष्टबाणकम् ।  
स्वशरं क्षेप्तुकामं हि गर्वितं मूढचेतसम् ॥ ७ ॥  
तं दृष्ट्वा तादृशं कामं गिरीशस्य परात्मनः ।  
सञ्जातः क्रोधसम्मर्दस्तत्क्षणादपि नारद ॥ ८ ॥  
कामः स्थितोऽन्तरिक्षे स धृत्वा तत्सशरं धनुः ।  
चिक्षेपास्त्रं दुर्निवारममोघं शङ्करे मुने ॥ ९ ॥  
बभूवामोघमस्त्रं तु मोघं तत्परमात्मनि ।  
समशाम्यत्ततस्तस्मिन्सङ्‌कुद्धं परमेश्वरे ॥ १० ॥  
मोघीभूते शिवे स्वेऽस्त्रे भयमापाशु मन्मथः ।  
चकम्पे च पुरः स्थित्वा दृष्ट्वा मृत्युञ्जयं प्रभुम् ॥ ११ ॥  
सस्मार त्रिदशान्सर्वान्छक्रादीन्भयविह्वलः ।  
स स्मरो मुनिशार्दूल स्वप्रयासे निरर्थके ॥ १२ ॥  
कामेन सुस्मृता देवाः शक्राद्यास्ते मुनीश्वर ।  
आययुः सकलास्ते हि शम्भुं नत्वा च तुष्टुवुः ॥ १३ ॥  
स्तुतिं कुर्वत्सु देवेषु कुद्धस्याति हरस्य हि ।  
तृतीयात्तस्य नेत्राद्वै निःससार ततो महान् ॥ १४ ॥  
ललाट मध्यगात्तस्मात्सवह्निर्द्रुतसम्भवः ।  
जज्वालोर्ध्वशिखो दीप्तः प्रलयाग्निसमप्रभः ॥ १५ ॥  
उत्पत्य गगने तूर्णं निष्पत्य धरणी तले ।  
भ्रामं भ्रामं स्वपरितः पपात मेदिनीं परि ॥ १६  
भस्मसात्कृतवान्साधो मदनं तावदेव हि ।  
यावच्च मरुतां वाचः क्षम्यतां क्षम्यतामिति ॥ १७ ॥  
हते तस्मिन्स्मरे वीरे देव दुःखमुपागताः ।  
रुरुदुर्विह्वलाश्चातिक्रोशन्तः किमभूदिति ॥ १८ ॥  
श्वेताङ्‌गा विकृतात्मा च गिरिराजसुता तदा ।  
जगाम मन्दिरं स्वं च समादाय सखीजनम् ॥ १९ ॥  
क्षणमात्रं रतिस्तत्र विसञ्ज्ञा साऽभवत्तदा ।  
भर्तृमृत्युजदुःखेन पतिता सा मृता इव ॥ २० ॥  
जातायां चैव सञ्ज्ञायां रतिरत्यन्तविह्वला ।  
विललाप तदा तत्रोच्चरन्ती विविधं वचः ॥ २१ ॥  
रतिरुवाच  
किं करोमि क्व गच्छामि किं कृतं दैवतैरिह ।  
मत्स्वामिनं समाहूय नाशयामासुरुद्धतम् ॥ २२ ॥  
हा हा नाथ स्मर स्वामिन्प्राणप्रिय सुखप्रद ।  
इदं तु किमभूदत्र हा हा प्रिय प्रियेति च ॥ २३ ॥  
ब्रह्मोवाच  
इत्थं विलपती सा तु वदन्ती बहुधा वचः ।  
हस्तौ पादौ तदास्फाल्य केशानत्रोटयत्तदा ॥ २४ ॥  
तद्विलापं तदा श्रुत्वा तत्र सर्वे वनेचराः ।  
अभवन्दुःखिताःसर्वे स्थावरा अपि नारद ॥ २५ ॥  
एतस्मिन्नन्तरे तत्र देवाः शक्रादयोऽखिलाः ।  
रतिमूचुः समाश्वास्य संस्मरन्तो महेश्वरम् ॥ २६ ॥  
देवा ऊचुः  
किञ्चिद्‌भस्म गृहीत्वा तु रक्ष यत्नाद्‌भयं त्यज ।  
जीवयिष्यति स स्वामी लप्स्यसे त्वं पुनः प्रियम् ॥ २७ ॥  
सुखदाता न कोप्यस्ति दुःखदाता न कश्चन ।  
सर्वोऽपि स्वकृतं भुङ्‌क्ते देवाञ्शोचसि वै वृथा ॥ २८ ॥  
ब्रह्मोवाच  
इत्याश्वास्य रतिं देवाः सर्वे शिवमुपागताः ।  
सुप्रसाद्य शिवं भक्त्या वचनं चेदमब्रुवन् ॥ २९ ॥  
देवा ऊचुः  
भगवञ्छ्रूयतोमेतद्वचनं नः शुभं प्रभो ।  
कृपां कृत्वा महेशान शरणागतवत्सल ॥ ३० ॥  
सुविचारय सुप्रीत्या कृतिं कामस्य शङ्कर ।  
कामेनैतत्कृतं यत्र न स्वार्थं तन्महेश्वर ॥ ३१ ॥  
दुष्टेन पीडितैर्देवैस्तारकेणाऽखिलैर्विभो ।  
कर्म तत्कारितं नाथ नान्यथा विद्धि शङ्कर ॥ ३२ ॥  
रतिरेकाकिनी देव विलापं दुःखिता सती ।  
करोति गिरिश त्वं च तामाश्वासय सर्वदा ॥ ३३ ॥  
संहारं कर्तुकामोऽसि क्रोधेनानेन शङ्कर ।  
दैवतैः सह सर्वेषां हतवांस्तं यदि स्मरम् ॥ ३४ ॥  
दुःखं तस्या रतेर्दृष्ट्वा नष्टप्रायाश्च देवताः ।  
तस्मात्त्वया च कर्त्तव्यं रत्या शोकापनोदनम् ॥ ३५ ॥  
ब्रह्मोवाच  
इत्याकर्ण्य वचस्तेषां प्रसन्नो भगवाञ्छिवः ।  
देवानां सकलानां च वचनं चेदमब्रवीत् ॥ ३६ ॥  
शिव उवाच  
देवाश्च ऋषयः सर्वे मद्वचः शृणुतादरात् ।  
मत्कोपेन च यज्जातं तत्तथा नान्यथा भवत् ॥ ३७ ॥  
अनङ्‌गस्तावदेव स्यात्कामो रतिपतिः प्रभुः ।  
यावच्चावतरेत्कृष्णो धरण्यां रुक्मिणीपतिः ॥ ३८ ॥  
द्वारकायां यदा स्थित्वा पुत्रानुत्पादयिष्यति ।  
तदा कृष्णस्तु रुक्मिण्यां काममुत्पादयिष्यति ॥ ३९ ॥  
प्रद्युम्ननाम तस्यैव भविष्यति न संशयः ।  
जातमात्रं तु तं पुत्रं शम्बरः संहरिष्यति ॥ ४० ॥  
हृत्वा प्रास्य समुद्रे तं शम्बरो दानवोत्तमः ।  
मृतं ज्ञात्वा वृथा मूढो नगरं स्वं गमिष्यति ॥ ४१ ॥  
तावच्च नगरं तस्य रते स्थेयं यथासुखम् ।  
तत्रैव स्वपतेः प्राप्तिः प्रद्युम्नस्य भविष्यति ॥ ४२ ॥  
तत्र कामो मिलित्वा तं हत्वा शम्बरमाहवे ।  
भविष्यति सुखी देवाः प्रद्युम्नाख्यः स्वकामिनीम् ॥ ४३ ॥  
तदीयं चैव यद्द्रव्यं नीत्वा स नगरं पुनः ।  
गमिष्यति तया सार्द्धं देवाः सत्यं वचो मम ॥ ४४ ॥  
ब्रह्मोवाच  
इति श्रुत्वा वचः शम्भोर्देवा ऊचुः प्रणम्य तम् ।  
किञ्चिदुच्छ्वसिताश्चित्ते करौ बद्ध्वा नताङ्‌गकाः ॥ ४५ ॥  
देवा ऊचुः  
देवदेव महादेव करुणासागर प्रभो ।  
शीघ्रं जीवय कामं त्वं रक्ष प्राणान् रतेर्हर ॥ ४६ ॥  
ब्रह्मोवाच  
इत्याकर्ण्यामरवचः प्रसन्नः परमेश्वरः ।  
पुनर्बभाषे करुणासागरः सकलेश्वरः ॥ ४७ ॥  
शिव उवाच  
हे देवाःसुप्रसन्नोऽस्मि जीवयिष्यामि चान्तरे ।  
कामः स मद्‌गणो भूत्वा विहरिष्यति नित्यशः ॥ ४८ ॥  
नाख्येयमिदमाख्यानं कस्यचित्पुरतःसुराः ।  
गच्छत स्वस्थलं दुःखं नाशयिष्यामि सर्वतः ॥ ४९ ॥  
ब्रह्मोवाच  
इत्युक्त्वान्तर्दधे रुद्रो देवानां स्तुवतां तदा ।  
सर्वे देवाः सुप्रसन्ना बभूवुर्गतविस्मयाः ॥ ५० ॥  
ततस्तां च समाश्वास्य रुद्रस्य वचने स्थिताः ।  
उक्त्वा वचस्तदीयं च स्वं स्वं धाम ययुर्मुने ॥ ५१ ॥  
कामपत्नी समादिष्टं नगरं सा गता तदा ।  
प्रतीक्षमाणा तं कालं रुद्रादिष्टं मुनीश्वर ॥ ५२ ॥  
इति श्रीशिवमहापुराणे द्वितीयायां रुद्रसंहितायां तृतीये  
पार्वतीखण्डे कामनाशवर्णनं नामैकोनविंशोऽध्यायः ॥ १९ ॥  
  
  
श्रीगौरीशङ्करार्पणमस्तु  
  
GO TOP
