PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां पञ्चमः युद्धखण्डे  
पञ्चविंशोऽध्यायः  
  
  
जलन्धरवधोपाख्याने देवस्तुतिवर्णनम्  
सनत्कुमार उवाच  
अथ ब्रह्मादयो देवा मुनयश्चाखिलास्तथा ।  
तुष्टुवुर्देवदेवेशं वाग्भिरिष्टाभिरानताः ॥ १ ॥  
देवा ऊचुः  
देवदेव महादेव शरणागतवत्सल ।  
साधुसौख्यप्रदस्त्वं हि सर्वदा भक्तदुःखहा ॥ २ ॥  
त्वं महाद्‌भुतसल्लीलो भक्तिगम्यो दुरासदः ।  
दुराराध्योऽसतां नाथ प्रसन्नःसर्वदा भव ॥ ३ ॥  
वेदोऽपि महिमानं ते न जानाति हि तत्त्वतः ।  
यथामति महात्मानःसर्वे गायन्ति सद्यशः ॥ ४ ॥  
माहात्म्यमतिगूढं ते सहस्रवदनादयः ।  
सदा गायन्ति सुप्रीत्या पुनन्ति स्वगिरं हि ते ॥ ५ ॥  
कृपया तव देवेश ब्रह्मज्ञानी भवेज्जडः ।  
भक्तिगम्यः सदा त्वं वा इति वेदा ब्रुवन्ति हि ॥ ६ ॥  
त्वं वै दीनदयालुश्च सर्वत्र व्यापकःसदा ।  
आविर्भवसि सद्‌भक्त्या निर्विकारःसतां गतिः ॥ ७ ॥  
भक्त्यैव ते महेशान बहवः सिद्धिमागताः ।  
इह सर्वसुखं भुक्त्वा दुःखिता निर्विकारतः ॥ ८ ।  
पुरा यदुपतिर्भक्तो दाशार्हः सिद्धिमागतः ।  
कलावती च तत्पत्नी भक्त्यैव परमां प्रभो ॥ ९ ॥  
तथा मित्रसहो राजा मदयन्ती च तत्प्रिया ।  
भक्त्यैव तव देवेश कैवल्यं परमं ययौ ॥ १० ॥  
सौमिनी नाम तनया कैकेयाग्रभुवस्तथा ।  
तव भक्त्या सुखं प्राप परं सद्योगिदुर्लभम् ॥ ११ ॥  
विमर्षणो नृपवरः सप्तजन्मावधि प्रभो ।  
भुक्त्वा भोगांश्च विविधांस्त्वद्‌भक्त्या प्राप सद्‌गतिम् ॥ १२ ॥  
चन्द्रसेनो नृपवरः त्वद्‌भक्त्या सर्वभोगभुक् ।  
दुःखमुक्तः सुखं प्राप परमत्र परत्र च ॥ १३ ॥  
गोपीपुत्रः श्रीकरस्ते भक्त्या भुक्त्वेह सद्‌गतिम् ।  
परं सुखं महावीरशिष्यः प्राप परत्र वै । १४ ॥  
त्वं सत्यरथभूजानेर्दुःखहर्ता गतिप्रदः ।  
धर्मगुप्तं राजपुत्रमतार्षीःसुखिनं त्विह ॥ १५ ॥  
तथा शुचिव्रतं विप्रमदरिद्रं महाप्रभो ।  
त्वद्‌भक्तिवर्तिनं मात्रा ज्ञानिनं कृपयाऽकरोः ॥ १६ ॥  
चित्रवर्मा नृपवरस्त्वद्‌भक्त्या प्राप सद्‌गतिम् ।  
इह लोके सदा भुक्त्वा भोगानमरदुर्लभान् ॥ १७ ॥  
चन्द्राङ्‌गदो राजपुत्रः सीमन्तिन्या स्त्रिया सह ।  
विहाय सकलं दुःखं सुखी प्राप महागतिम् ॥ १८ ॥  
द्विजो मन्दरनामापि वेश्यागामी खलोऽधमः ।  
त्वद्‌भक्तः शिव सम्पूज्य तया सह गतिं गतः ॥ १९ ॥  
भद्रायुस्ते नृपसुतः सुखमाप गतव्यथः ।  
त्वद्‌भक्तकृपया मात्रा गतिं च परमां प्रभो ॥ २० ॥  
सर्वस्त्रीभोगनिरतो दुर्जनस्तव सेवया ।  
विमुक्तोऽभूदपि सदाऽभक्ष्यभोजी महेश्वर ॥ २१ ॥  
शम्बरः शङ्करे भक्तश्चिताभस्मधरःसदा ।  
नियमाद्‌भस्मनः शम्भो स्वस्त्रिया ते पुरं गतः ॥ २२ ॥  
भद्रसेनस्य तनयस्तथा मन्त्रिसुतः प्रभो ।  
सुधर्मशुभकर्माणौ सदा रुद्राक्षधारिणौ ॥ २३ ॥  
त्वत्कृपातश्च तौ मुक्तावास्तां भुक्तेह सत्सुखम् ।  
पूर्वजन्मनि यौ कीशकुक्कुटौ रुद्रभूषणौ ॥ २४ ॥  
पिङ्‌गला च महानन्दा वेश्ये द्वे तव भक्तितः ।  
सद्‌गतिं प्रापतुर्नाथ भक्तोद्धारपरायण ॥ २५ ॥  
शारदा विप्रतनया बालवैधव्यमागता ।  
तव भक्तेः प्रभावात्तु पुत्रसौभाग्यवत्यभूत् ॥ २६ ॥  
बिन्दुगो द्विजमात्रो हि वेश्याभोगी च तत्प्रिया ।  
वञ्चुका त्वद्यशः श्रुत्वा परमां गतिमाययौ ॥ २७ ॥  
इत्यादि बहवः सिद्धिं गता जीवास्तव प्रभो ।  
भक्तिभावान्महेशान दीनबन्धो कृपालय ॥ २८ ॥  
त्वं परः प्रकृतेर्ब्रह्म पुरुषात्परमेश्वर ।  
निर्गुणस्त्रिगुणाधारो ब्रह्मविष्णुहरात्मकः ॥ २९ ॥  
नानाकर्मकरो नित्यं निर्विकारोऽखिलेश्वरः ।  
वयं ब्रह्मादयः सर्वे तव दासा महेश्वर ॥ ३० ॥  
प्रसन्नो भव देवेश रक्षास्मान्सर्वदा शिव ।  
त्वत्प्रजाश्च वयं नाथ सदा त्वच्छरणं गताः ॥ ३१ ॥  
सनत्कुमार उवाच  
इति स्तुत्वा च ते देवा ब्रह्माद्याः समुनीश्वराः ।  
तूष्णीं बभूवुर्हि तदा शिवाङ्‌घ्रिद्वन्द्वचेतसः ॥ ३२ ॥  
अथ शम्भुर्महेशानः श्रुत्वा देवस्तुतिं शुभाम् ।  
दत्त्वा वरान् वरान् सद्यः तत्रैवान्तर्दधे प्रभुः ॥ ३३ ॥  
देवाःसर्वेऽपि मुदिता ब्रह्माद्या हतशत्रवः ।  
स्वं स्वं धाम ययुः प्रीता गायन्तः शिवसद्यशः ॥ ३४ ॥  
इदं परममाख्यानं जलन्धरविमर्दनम् ।  
महेशचरितं पुण्यं महाघौघविनाशनम् ॥ ३५ ॥  
देवस्तुतिरियं पुण्या सर्वपापप्रणाशिनी ।  
सर्वसौख्यप्रदा नित्यं महेशानन्ददायिनी ॥ ३६ ॥  
यः पठेत्पाठयेद्वापि समाख्यानमिदं द्वयम् ।  
स भुक्त्वेह परं सौख्यं गाणपत्यमवाप्नुयात् ॥ ३७ ॥  
इति श्रीशिवमहापुराणे द्वितीयायां रुद्रसंहितायां पञ्चमे युद्धखण्डे  
जलन्धरवधोपाख्याने देवस्तुतिवर्णनं नाम पञ्चविंशोऽध्यायः ॥ २५ ॥  
  
  
श्रीगौरीशङ्करार्पणमस्तु  
  
GO TOP
