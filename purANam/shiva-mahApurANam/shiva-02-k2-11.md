PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
एकादशोऽध्यायः ॥  
  
दुर्गास्तुतिर्ब्रह्मवरप्राप्तिश्च  
नारद उवाच  
ब्रह्मंस्तात महाप्राज्ञ वद नो वदतां वर ।  
गते विष्णौ किमभवदकार्षीत्किं विधे भवान् ॥ १ ॥  
ब्रह्मोवाच  
विप्रनन्दनवर्य त्वं सावधानतया शृणु ।  
विष्णौ गते भगवति यदकार्षमहं खलु ॥ २ ॥  
विद्याविद्यात्मिकां शुद्धां परब्रह्मस्वरूपिणीम् ।  
स्तौमि देवीं जगद्धात्रीं दुर्गां शम्भुप्रियां सदा ॥ ३ ॥  
सर्वत्र व्यापिनीं नित्यां निरालम्बां निराकुलाम् ।  
त्रिदेवजननीं वन्दे स्थूलस्थूलाभरूपिणीम् ॥ ४ ॥  
त्वं चितिः परमानन्दा परमात्मस्वरूपिणी ।  
प्रसन्ना भव देवेशि मत्कार्यं कुरु ते नमः ॥ ५ ॥  
एवं संस्तूयमाना सा योगनिद्रा मया मुने ।  
आविर्बभूव प्रत्यक्षं देवर्षे चण्डिका मम ॥ ६ ॥  
स्निग्धाञ्जनद्युतिश्चारुरूपा दिव्यचतुर्भुजा ।  
सिंहस्था वरहस्ता च मुक्तामणिकचोत्कटा ॥ ७ ॥  
शरदिन्द्वानना शुभ्रचन्द्रभाला त्रिलोचना ।  
सर्वावयवरम्या च कमलाङ्‌घ्रिनखद्युतिः ॥ ८ ॥  
समक्षं तामुमां वीक्ष्य मुने शक्तिं शिवस्य हि ।  
भक्त्या विनततुङ्‌गांशः प्रास्तवं सुप्रणम्य वै ॥ ९ ॥  
ब्रह्मोवाच  
नमो नमस्ते जगतःप्रवृत्ति-  
     निवृतिरूपे स्थितिसर्गरूपे ।  
चराचराणां भवती सुशक्तिः  
     सनातनी सर्वविमोहनीति ॥ १० ॥  
या श्रीः सदा केशवमूर्तिमाला  
     विश्वम्भरा या सकलं बिभर्ति ।  
या त्वं पुरा सृष्टिकरी महेशी  
     हर्त्री त्रिलोकस्य परा गुणेभ्य ॥ ११ ॥  
या योगिनां वै महिता मनोज्ञा  
     सा त्वं नमस्ते परमाणुसारे ।  
यमादिपूते हृदि योगिनां या  
     या योगिनां ध्यानपथे प्रतीता ॥ १२ ॥  
प्रकाशशुद्ध्यादियुता विरागा  
     सा त्वं हि विद्या विविधावलम्बा ।  
कूटस्थमव्यक्तमनन्तरूपं  
     त्वं बिभ्रती कालमयी जगन्ति ॥ १३ ॥  
विकारबीजं प्रकरोपि नित्यं  
     गुणान्विता सर्वजनेषु नूनम् ।  
त्वं वै गुणानां च शिवे त्रयाणां  
     निदानभूता च ततः पराऽसि ॥ १४ ॥  
सत्वं रजस्तामस इत्यमीषां  
     विकारहीना सभुवस्तुरीया ।  
सा त्वं गुणानां जगदेकहेतुं  
     ब्रह्मान्तरारम्भसि चात्सि पासि ॥ १५ ॥  
अशेषजगतां बीजे ज्ञेयज्ञानस्वरूपिणि ।  
जगद्धिताय सततं शिवपत्नि नमोस्तु ते ॥ १६ ॥  
ब्रह्मोवाच  
इत्याकर्ण्य वचः सा मे काली लोक विभाविनी ।  
प्रीत्या मां जगतामूचे स्रष्टारं जनशब्दवत् ॥ १७ ॥  
देव्युवाच  
ब्रह्मन् किमर्थं भवता स्तुताहमवधारय ।  
उच्यतां यदि धृष्योऽसि तच्छीघ्रं पुरतो मम ॥ १८ ॥  
प्रत्यक्षमपि जातायां सिद्धिः कार्यस्य निश्चिता ।  
तस्मात्त्वं वाञ्छितं ब्रूहि या करिष्यामि भाविता ॥ १९ ॥  
ब्रह्मोवाच  
शृणु देवि महेशानि कृपां कृत्वा ममोपरि ।  
मनोरथस्थं सर्वज्ञे प्रवदामि त्वदाज्ञया ॥ २० ॥  
यः पतिस्तव देवेशि ललाटान्मेऽभवत्पुरा ।  
शिवो रुद्राख्यया योगी स वै कैलासमास्थितः ॥ २१ ॥  
तपश्चरति भूतेश एक एवाविकल्पकः ।  
अपत्नीको निर्विकारो न द्वितीयां समीहते ॥ २२ ॥  
तं मोहय यथा चान्यां द्वितीयां सति वीक्षते ।  
त्वदृते तस्य नो काचिद्‌भविष्यति मनोहरा ॥ २३ ॥  
तस्मात् त्वमेव रूपेण भवस्व भवमोहिनी ।  
सुता भूत्वा च दक्षस्य रुद्रपत्नी शिवे भव ॥ २४ ॥  
यथा धृतशरीरा त्वं लक्ष्मीरूपेण केशवम् ।  
आमोदयसि विश्वस्य हितायैतं तथा कुरु ॥ २५ ॥  
कान्ताभिलाषमात्रं मे दृष्ट्वाऽनिन्दद्वृषध्वजः ।  
स कथं वनितां देवी स्वेच्छया सङ्‌ग्रहीष्यति ॥ २६ ॥  
हरे गृहीतकान्ते तु कथं सृष्टिः शुभावहा ।  
आद्यन्तमध्ये चैतस्य हेतौ तस्मिन्विरागिणि ॥ २७ ॥  
इति चिन्तापरो नाहं त्वदन्यं शरणं हितम् ।  
कृच्छ्रवांस्तेन विश्वस्य हितायैतत्कुरुष्व मे ॥ २८ ॥  
न विष्णुस्तस्य मोहाय न लक्ष्मीर्न मनोभवः ।  
न चाप्यहं जगन्मातर्नान्यस्त्वां कोपि वै विना ॥ २९ ॥  
तस्मात्त्वं दक्षजा भूत्वा दिव्यरूपा महेश्वरी ।  
तत्पत्नी भव मद्‌भक्त्या योगिनं मोहयेश्वरम् ॥ ३० ॥  
दक्षस्तपति देवेशि क्षीरोदोत्तरतीरगः ।  
त्वामुद्दिश्य समाधाय मनस्त्वयि दृढव्रतः ॥ ३१ ॥  
इत्याकर्ण्य वचः सा चिन्तामाप शिवा तदा ।  
उवाच च स्वमनसि विस्मिता जगदम्बिका ॥ ३२ ॥  
देव्युवाच  
अहो सुमहदाश्चर्यं वेदवक्तापि विश्वकृत् ।  
महाज्ञानपरो भूत्वा विधाता किं वदत्ययम् ॥ ३३ ॥  
विधेश्चेतसि सञ्जातो महामोहोऽसुखावहः ।  
यद्वरं निर्विकारं तं संमोहयितुमिच्छति ॥ ३४ ॥  
हरमोहवरं मत्तः समिच्छति विधिस्त्वयम् ।  
को लाभोस्यात्र स विभुर्निर्मोहो निर्विकल्पकः ॥ ३५ ॥  
परब्रह्माख्यो यः शम्भुर्निर्गुणो निर्विकारवान् ।  
तस्याहं सर्वदा दासी तदाज्ञावशगा सदा ॥ ३६ ॥  
स एव पूर्णरूपेण रुद्रनामाभवच्छिवः ।  
भक्तोद्धारणहेतोर्हि स्वतन्त्रः परमेश्वरः ॥ ३७ ॥  
हरेर्विधेश्च स स्वामी शिवान्यूनो न कर्हिचित् ।  
योगादरो ह्यमायस्थो मायेशः परतः परः ॥ ३८ ॥  
मत्वा तमात्मजं ब्रह्मा सामान्यसुरसंनिभम् ।  
इच्छत्ययं मोहयितुमतोऽज्ञानविमोहितः ॥ ३९ ॥  
न दद्याच्चेद्वरं वेदनीतिर्भ्रष्टा भवेदिति ।  
किं कुर्यां येन न विभुः क्रुद्धः स्यान्मे महेश्वरः ॥ ४० ॥  
ब्रह्मो वाच  
विचार्येत्थं महेशं तं सस्मार मनसा शिवा ।  
प्रापानुज्ञां शिवस्याथोवाच दुर्गा च मां तदा ॥ ४१ ॥  
दुर्गोवाच  
यदुक्तं भवता ब्रह्मन् समस्तं सत्यमेव तत् ।  
मदृते मोहयित्रीह शङ्‌करस्य न विद्यते ॥ ४२ ॥  
हरेऽगृहीतदारे तु सृष्टिनैषा सनातनी ।  
भविष्यतीति तत्सत्यं भवता प्रतिपादितम् ॥ ४३ ॥  
ममापि मोहने यन्नो विद्यतेस्य महाप्रभोः ।  
त्वद्वाक्याद्‌द्विगुणो मेद्य प्रयत्नोऽभूत्स निर्भरः ॥ ४४ ॥  
अहं तथा यतिष्यामि यथा दारपरिग्रहम् ।  
हरः करिष्यति विधे स्वयमेव विमोहितः ॥ ४५ ॥  
सतीमूर्तिमहं धृत्वा तस्यैव वशवर्तिनी ।  
भविष्यामि महाभागा लक्ष्मीर्विष्णोर्यथाप्रिया ॥ ४६ ॥  
यथा सोऽपि मयैवेय वशवर्ती सदा भवेत् ।  
तथा यत्नं करिष्यामि तस्यैव कृपया विधे ॥ ४७ ॥  
उत्पन्ना दक्षजायायां सतीरूपेण शङ्‌करम् ।  
अहं सभाजयिष्यामि लीलया तं पितामह ॥ ४८ ॥  
यथान्यजन्तुरवनौ वर्तते वनितावशे ।  
मद्‌भक्त्या स हरो वामावशवर्ती भविष्यति ॥ ४९ ॥  
ब्रह्मोवाच  
मह्यमित्थं समाभाष्य शिवा सा जगदम्बिका ।  
वीक्ष्यमाणा मया तात तत्रैवान्तर्दधे ततः ॥ ५० ॥  
तस्यामन्तर्हितायां तु सोऽहं लोकपितामहः ।  
अगमं यत्र स्वसुतास्तेभ्यःसर्वमवर्णयम् ॥ ५१ ॥  
इति श्रीशिवपुराणे द्वितीयायां रुद्रसंहितायां सतीखण्डे  
दुर्गास्तुतिब्रह्मवरप्राप्तिवर्णनं नामैकादशोऽध्यायः ॥ ११ ॥  
  
  
श्रीगौरीशंकरार्पणमस्तु  
  
GO TOP
