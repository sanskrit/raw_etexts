PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
चतुर्विंशोऽध्यायः ॥  
  
रामपरीक्षावर्णनम्  
नारद उवाच  
ब्रह्मन् विधे प्रजानाथ महाप्राज्ञ कृपाकर ।  
श्रावितं शङ्‌करयशःसतीशङ्‌करयोः शुभम् ॥ १ ॥  
इदानीं ब्रूहि सत्प्रीत्या परं तद्यश उत्तमम् ।  
किमकार्ष्टां हि तत्स्थौ वै चरितं दम्पती शिवौ ॥ २ ॥  
ब्रह्मोवाच  
सतीशिवचरित्रं च शृणु मे प्रेमतो मुने ।  
लौकिकीं गतिमाश्रित्य चिक्रीडाते सदान्वहम् ॥ ३ ॥  
ततः सती महादेवी वियोगमलभन्मुने ।  
स्वपतेः शङ्‌करस्येति वदन्त्येके सुबुद्धयः ॥ ४ ॥  
वागर्थाविव सम्पृक्तौ शक्तीशौ सर्वदा चितौ ।  
कथं घटेत च तयोर्वियोगस्तत्त्वतो मुने ॥ ५ ॥  
लीलारुचित्वादथवा सङ्‌घटेताऽखिलं च तत् ।  
कुरुते यद्यदीशौ च सतीशौ भवरीतिगौ ॥ ६ ॥  
सा त्यक्ता दक्षजा दृष्ट्वा पतिना जनकाध्वरे ।  
शम्भोरनादरात्तत्र देहं तत्याज सङ्‌गता ॥ ७ ॥  
पुनर्हिमालये सैवाविर्भूता नामतः सती ।  
पार्वतीति शिवं प्राप तप्त्वा भूरि विवाहतः ॥ ८ ॥  
सूत उवाच  
इत्याकर्ण्य वचस्तस्य ब्रह्मणः स तु नारदः ।  
पप्रच्छ च विधातारं शिवाशिवमहद्यशः ॥ ९ ॥  
नारद उवाच  
विष्णुशिष्य महाभाग विधे मे वद विस्तरात् ।  
शिवाशिवचरित्रं तद्‌भवाचार परानुगम् ॥ १० ॥  
किमर्थं शङ्‌करो जायां तत्याज प्राणतः प्रियाम् ।  
तस्मादाचक्ष्व मे तात विचित्रमिति मन्महे ॥ ११ ॥  
कुतोऽध्वरजपुत्रस्यानादरोभूच्छिवस्य ते ।  
कथं तत्याज सा देहं गत्वा तत्र पितुः क्रतौ ॥ १२ ॥  
ततः किमभवत्तत्र किमकार्षीन्महेश्वरः ।  
तत्सर्वं मे समाचक्ष्व श्रद्धायुक् तच्छ्रुतावहम् ॥ १३ ॥  
ब्रह्मोवाच  
शृणु तात परप्रीत्या मुनिभिः सह नारद ।  
सुतवर्य महाप्राज्ञ चरितं शशिमौलिनः ॥ १४ ॥  
नमस्कृत्य महेशानं हर्यादिसुरसेवितम् ।  
परब्रह्म प्रवक्ष्यामि तच्चरित्रं महाद्‌भुतम् ॥ १५ ॥  
सर्वेयं शिवलीला हि बहुलीलाकरः प्रभुः ।  
स्वतन्त्रो निर्विकारी च सती सापि हि तद्विधा ॥ १६ ॥  
अन्यथा कः समर्थो हि तत्कर्मकरणे मुने ।  
परमात्मा परब्रह्म स एव परमेश्वरः ॥ १७ ॥  
यं सदा भजते श्रीशोऽहं चापि सकलाः सुराः ।  
मुनयश्च महात्मानः सिद्धाश्च सनकादयः ॥ १८ ॥  
शेषः सदा यशो यस्य मुदा गायति नित्यशः ।  
पारं न लभते तात स प्रभुः शङ्‌करः शिवः ॥ १९ ॥  
तस्यैव लीलया सर्वोऽयमिति तत्त्वविभ्रमः ।  
तत्र दोषो न कस्यापि सर्वव्यापी स प्रेरकः ॥ २० ॥  
एकस्मिन्समये रुद्रः सत्या त्रिभुवने भवः ।  
वृषमारुह्य पर्याटद्‌रसां लीलाविशारदः ॥ २१ ॥  
आगत्य दण्डकारण्यं पर्यटन् सागराम्बराम् ।  
दर्शयंस्तत्रगां शोभां सत्यै सत्यपणः प्रभुः ॥ २२ ॥  
तत्र रामं ददर्शासौ लक्ष्मणेनान्वितं हरः ।  
अन्विष्यन्तं प्रियां सीतां रावणेन हृतां छलात् ॥ २३ ॥  
हा सीतेति प्रोच्चरन्तं विरहाविष्टमानसम् ।  
यतस्ततश्च पश्यन्तं रुदन्तं हि मुहुर्मुहुः ॥ २४ ॥  
समिच्छन्तं च तत्प्राप्तिं पृच्छन्तं तद्‌गतिं हृदा ।  
कुजादिभ्यो नष्टधियमत्रपं शोकविह्वलम् ॥ २५ ॥  
सूर्यवंशोद्‌भवं वीरं भूपं दशरथात्मजम् ।  
भरताग्रजमानन्दरहितं विगतप्रभम् ॥ २६ ॥  
पूर्णकामों वराधीनं प्राणमत्स्म मुदा हरः ।  
रामं भ्रमन्तं विपिने सलक्ष्मणमुदारधीः ॥ २७ ॥  
जयेत्युक्त्वाऽन्यतो गच्छन्नदात्तस्मै स्वदर्शनम् ।  
रामाय विपिने तस्मिन् शङ्‌करो भक्तवत्सलः ॥ २८ ॥  
इतीदृशीं सतीं दृष्ट्वा शिवलीलां विमोहनीम् ।  
सुविस्मिता शिवं प्राह शिवमायाविमोहिता ॥ २९ ॥  
सत्युवाच  
देव देव परब्रह्म सर्वेश परमेश्वर ।  
सेवन्ते त्वां सदा सर्वे हरिब्रह्मादयःसुराः ॥ ३० ॥  
त्वं प्रणम्यो हि सर्वेषां सेव्यो ध्येयश्च सर्वदा ।  
वेदान्तवेद्यो यत्नेन निर्विकारी परप्रभुः ॥ ३१ ॥  
काविमौ पुरुषौ नाथ विरहव्याकुलाकृती ।  
विचरन्तौ वने क्लिष्टौ दीनौ वीरौ धनुर्धरौ ॥ ३२ ॥  
तयोर्ज्येष्ठं कञ्जश्यामं दृष्ट्वा वै केन हेतुना ।  
मुदितः सुप्रसन्नात्माऽभवो भक्त इवाधुना ॥ ३३ ॥  
इति मे संशयं स्वामिञ्शङ्‌कर श्रोतुमर्हसि ।  
सेव्यस्य सेवके नैव घटते प्रणतिः प्रभो ॥ ३४ ॥  
ब्रह्मोवाच  
आदिशक्तिः सती देवी शिवा सा परमेश्वरी ।  
शिवमायावशीभूत्वा पप्रच्छेत्थं शिवं प्रभुम् ॥ ३५ ॥  
तदाकर्ण्य वचःसत्याः शङ्‌करः परमेश्वरः ।  
तदा विहस्य स प्राह सतीं लीलाविशारदः ॥ ३६  
परमेश्वर उवाच  
शृणु देवि सति प्रीत्या यथार्थं वच्मि नच्छलम् ।  
वरदानप्रभावात्तु प्रणामं चैवमादरात् ॥ ३७ ॥  
रामलक्ष्मणनामानौ भ्रातरौ वीरसम्मतौ ।  
सूर्यवंशोद्‌भवौ देवि प्राज्ञौ दशरथात्मजौ ॥ ३८ ॥  
गौरवर्णौ लघुर्बन्धुः शेषेशो लक्ष्मणाभिधः ।  
ज्येष्ठो रामाभिधो विष्णुः पूर्णांशो निरुपद्रवः ॥ ३९ ॥  
अवतीर्णं क्षितौ साधुरक्षणाय भवाय नः ।  
इत्युक्त्वा विररामाऽसौ शम्भुस्मृतिकरः प्रभुः ॥ ४० ॥  
श्रुत्वाऽपीत्थं वचः शम्भोर्न विशश्वास तन्मनः ।  
शिवमाया बलवती सैव त्रैलोक्यमोहिनी ॥ ४१ ॥  
अविश्वस्तं मनो ज्ञात्वा तस्याः शम्भुः सनातनः ।  
अवोचद्वचनं चेति प्रभुलीलाविशारदः ॥ ४२ ॥  
शिव उवाच  
शृणु मद्वचनं देवि न विश्वसिति चेन्मनः ।  
तव रामपरिक्षां हि कुरु तत्र स्वया धिया ॥ ४३ ॥  
विनश्यति यथा मोहस्तत्कुरु त्वं सति प्रिये ।  
गत्वा तत्र स्थितस्तावद्वटे भव परीक्षिका ॥ ४४ ॥  
ब्रह्मोवाच  
शिवाज्ञया सती तत्र गत्वाऽचिन्तयदीश्वरी ।  
कुर्यां परीक्षां च कथं रामस्य वनचारिणः ॥ ४५ ॥  
सीतारूपमहं धृत्वा गच्छेयं रामसन्निधौ ।  
यदि रामो हरिः सर्वं विज्ञास्यति न चान्यथा ॥ ४६ ॥  
इत्थं विचार्य सीता सा भूत्वा रामसमीपतः ।  
आगमत्तत्परीक्षार्थं सती मोहपरायणा ॥ ४७ ॥  
सीतारूपां सतीं दृष्ट्वा जपन्नाम शिवेति च ।  
विहस्य तत्प्रविज्ञाय नत्वाऽवोचद्‌रघूद्वहः ॥ ४८ ॥  
राम उवाच  
प्रेमतस्त्वं सति ब्रूहि क्व शम्भुस्ते नमो गतः ।  
एकाकी विपिने कस्मादागता पतिना विना ॥ ४९ ॥  
त्यक्त्वा स्वरूपं कस्मात्ते धृतं रूपमिदं सति ।  
ब्रूहि तत्कारणं देवि कृपां कृत्वा ममोपरि ॥ ५० ॥  
ब्रह्मोवाच  
इति रामवचः श्रुत्वा चकिताऽऽसीत्सती तदा ।  
स्मृत्वा शिवोक्तं मत्वा चावितथं लज्जिता भृशम् ॥ ५१ ॥  
रामं विज्ञाय विष्णुं तं स्वरूपं संविधाय च ।  
स्मृत्वा शिवपदं चित्ते सत्युवाच प्रसन्नधीः ॥ ५२ ॥  
शिवो मया गणैश्चैव पर्यटन् वसुधां प्रभुः ।  
इहागच्छच्च विपिने स्वतन्त्रः परमेश्वरः ॥ ५३ ॥  
अपश्यदत्र स त्वां हि सीतान्वेषणतत्परम् ।  
सलक्ष्मणं विरहिणं सीतया श्लिष्टमानसम् ॥ ५४ ॥  
नत्वा त्वां सगतो मूले वटस्य स्थित एव हि ।  
प्रशंसन् महिमानं ते वैष्णवं परमं मुदा ॥ ५५ ॥  
चतुर्भुजं हरिं त्वां नो दृष्ट्वैव मुदितोऽभवत् ।  
यथेदं रूपममलं पश्यन्नानन्दमाप्तवान् ॥ ५६ ॥  
तच्छ्रुत्वा वचनं शम्भौर्भ्रममानीय चेतसि ।  
तदाज्ञया परीक्षा ते कृतवत्यस्मि राघव ॥ ५७ ॥  
ज्ञातं मे राम विष्णुस्त्वं दृष्टा ते प्रभुताऽखिला ।  
निःसशंया तदापि त्वं शृणु तच्च महामते ॥ ५८ ॥  
कथं प्रणम्यस्त्वं तस्य सत्यं ब्रूहि ममाग्रतः ।  
कुरु निःसंशयां त्वं मां शमलं प्राप्नुहि द्रुतम् ॥ ५९ ॥  
ब्रह्मोवाच  
इत्याकर्ण्य वचस्तस्या रामश्चोत्फुल्ललोचनः ।  
अस्मरत्स्वं प्रभुं शम्भुं प्रेमाभूद्धृदि चाधिकम् ॥ ६० ॥  
सती विनाज्ञया शम्भुसमीपं नागमन्मुने ।  
संवर्ण्य महिमानं च प्रावोचद्राघवः सतीम् ॥ ६१ ॥  
इति श्रीशिवमहापुराणे द्वितीयायां रुद्रसंहितायां द्वितीये  
सतीखण्डे रामपरीक्षावर्णनं नाम चतुर्विंशोऽध्यायः ॥ २४ ॥  
  
  
श्रीगौरीशङ्करार्पणमस्तु  
  
GO TOP
