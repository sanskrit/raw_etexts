PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
॥ द्वितीया रुद्रसंहितायां द्वितीयः सतीखण्डे  
पञ्चदशोऽध्यायः ॥  
  
नन्दाव्रतविधानं शिवस्तुतिकथनञ्च  
ब्रह्मोवाच  
अथैकदा पितुः पार्श्वे तिष्ठन्तीं तां सतीमहम् ।  
त्वया सह मुनेऽद्राक्षं सारभूतां त्रिलोकके ॥ १ ॥  
पित्रा नमस्कृतं वीक्ष्य सत्कृतं त्वां च मां सती ।  
प्रणनाम मुदा भक्त्या लोकलीलानुसारिणी ॥ २ ॥  
प्रणामान्ते सतीं वीक्ष्य दक्षदत्तशुभासने ।  
स्थितोहं नारद त्वं च विनतामहमागदम् ॥ ३ ॥  
त्वामेव यः कामयते यन्तु कामयसे सति ।  
तमाप्नुहि पतिं देवं सर्वज्ञं जगदीश्वरम् ॥ ४ ॥  
यो नान्या जगृहे नापि गृह्णाति न ग्रहीष्यति ।  
जायां स ते पतिर्भूयादनन्यसदृशः शुभे ॥ ५ ॥  
इत्युक्त्वा सुचिरं तां वै स्थित्वा दक्षालये पुनः ।  
विसृष्टौ तेन संयातौ स्वस्थानं तौ च नारद ॥ ६ ॥  
दक्षोऽभवच्च सुप्रीतस्तदाकर्ण्य गतज्वरः ।  
आददे तनयां स्वां तां मत्वा हि परमेश्वरीम् ॥ ७ ॥  
इत्थं विहारै रुचिरैः कौमारैर्भक्तवत्सला ।  
जहाववस्थां कौमारीं स्वेच्छाधृतनराकृतिः ॥ ८ ॥  
बाल्यं व्यतीत्य स्म प्राप्य किञ्चिद्यौवनतां सती ।  
अतीव तपसाङ्‌गेन सर्वाङ्‌गेषु मनोहरा ॥ ९ ॥  
दक्षस्तां वीक्ष्य लोकेशः प्रोद्‌भिन्नान्तर्वयः स्थिताम् ।  
चिन्तयामास भर्गाय कथं दास्य इमां सुताम् ॥ १ ० ॥  
अथ सापि स्वयं भर्गं प्राप्तुमैच्छत्तदान्वहम् ।  
पितुर्मनोगतिं ज्ञात्वा मातुर्निकटमागता ॥ ११ ॥  
पप्रच्छाज्ञां तपोहेतोः शङ्‌करस्य विशालधीः ।  
मातुः शिवाय वीरिण्याः सा सती परमेश्वरी ॥ १२ ॥  
ततः सती महेशानं पतिं प्राप्तुं दृढव्रता ।  
सा तमाराधयामास गृहे मातुरनुज्ञया ॥ १ ३ ॥  
आश्विने मासि नन्दायां तिथावानर्च भक्तितः ।  
गुडौदनैः सलवणैर्हरं नत्वा निनाय तम् ॥ १४ ॥  
कार्तिकस्य चतुर्दश्यामपूपैः पायसैरपि ।  
समाकीर्णैः समाराध्य सस्मार परमेश्वरम् ॥ १५ ॥  
मार्गशीर्षेऽसिताष्टम्यां सतिलैः सयवौदनैः ।  
पूजयित्वा हरं काली निनाय दिवसान् सती ॥ १६ ॥  
पौषे तु शुक्लसप्तम्यां कृत्वा जागरणं निशि ।  
अपूजयच्छिवं प्रातः कृशरान्नेन सा सती ॥ १७ ॥  
माघे तु पौर्णमास्यां स कृत्वा जागरणं निशि ।  
आर्द्रवस्त्रा नदीतीरेऽकरोच्छङ्‌करपूजनम् ॥ १८ ॥  
तपस्यसितभूतायां कृत्वा जागरणं निशि ।  
विशेषतः समानर्च शैलूषैः सर्वयामसु ॥ १९ ॥  
चैत्रे शुक्लचतुर्दश्यां पलाशैर्दमनैः शिवम् ।  
अपूजयद्दिवारात्रौ संस्मरन् सा निनाय तम् ॥ २० ॥  
माघशुक्लतृतीयायां तिलाहारयवौदनैः ।  
पूजयित्वा सती रुद्रं नव्यैर्मासं निनाय तम् ॥ २१ ॥  
ज्येष्ठस्य पूर्णिमायां वै रात्रै सम्पूज्य शङ्‌करम् ।  
वसनैर्बृहतीपुष्पैर्निराहारा निनाय तम् ॥ २२ ॥  
आषाढस्य चतुर्दश्यां शुक्लायां कृष्णवाससा ।  
बृहतीकुसुमैः पूजा रुद्रस्याकारि वै तथा ॥ २३ ॥  
श्रावणस्य सिताष्टम्यां चतुर्दश्यां च सा शिवम् ।  
यज्ञोपवीतैर्वासोभिः पवित्रैरप्यपूजयत् ॥ २४ ॥  
भाद्रे कृष्णत्रयोदश्यां पुष्पैर्नानाविधैः फलैः ।  
सम्पूज्य च चतुर्दश्यां चकार जलभोजनम् ॥ २५ ॥  
नानाविधैः फलैः पुष्पैः सस्यैस्तत्कालसम्भवैः ।  
चक्रे सुनियताहारा जपन्मासे शिवार्चनम् ॥ २६ ॥  
सर्वमासे सर्वदिने शिवार्चनरता सती ।  
दृढव्रताऽभवद्देवी स्वेच्छाधृतनराकृतिः ॥ २७ ॥  
इत्थं नन्दाव्रतं कृत्स्नं समाप्य सुसमाहिता ।  
दध्यौ शिवं सती प्रेम्णा निश्चलाऽभूदनन्यधीः ॥ २८ ॥  
एतस्मिन्नन्तरे देवा मुनयश्चाखिला मुने ।  
विष्णुना च पुरस्कृत्य ययुर्द्रष्टुं सतीतपः ॥ २९ ॥  
दृष्टागत्य सती देवैर्मूर्ता सिद्धिरिवापरा ।  
शिवध्यानमहामग्ना सिद्धावस्थां गता तदा ॥ ३० ॥  
चक्रुः सर्वे सुराः सत्यै मुदा साञ्जलयो नतिम् ।  
मुनयश्च नतस्कन्धा विष्ण्वाद्याः प्रीतमानसाः ॥ ३१ ॥  
अथ सर्वे सुप्रसन्नाः विष्ण्वाद्याश्च सुरर्षयः ।  
प्रशशंसुस्तपस्तस्याः सत्यास्तस्मात्सविस्मयाः ॥ ३२ ॥  
ततः प्रणम्य तां देवीं पुनस्ते मुनयः सुराः ।  
जग्मुर्गिरिवरं सद्यः कैलासं शिववल्लभम् ॥ ३३ ॥  
सावित्री सहितश्चाहं सह लक्ष्म्या मुदान्वितः ।  
वासुदेवोपि भगवाञ्जगामाथ हरान्तिकम् ॥ ३४ ॥  
गत्वा तत्र प्रभुं दृष्ट्वा सुप्रणम्य सुसम्भ्रमाः ।  
तुष्टुवुर्विविधैः स्तोत्रैः करौ बद्ध्वा विनम्रकाः ॥ ३५ ॥  
देवा ऊचुः  
नमो भगवते तुभ्यं यत एतच्चराचरम् ।  
पुरुषाय महेशाय परेशाय महात्मने ॥ ३६ ॥  
आदिबीजाय सर्वेषां चिद्‌रूपाय पराय च ।  
ब्रह्मणे निर्विकाराय प्रकृतेः पुरुषस्य च ॥ ३७ ॥  
य इदं प्रतिपच्येदं येनेदं विचकास्ति हि ।  
यस्मादिदं यतश्चेदं यस्येदं त्वं च यत्नतः ॥ ३८ ॥  
योस्मात्परस्माच्च परो निर्विकारी महाप्रभुः ।  
ईक्षते यः स्वात्मनीदं तं नताः स्म स्वयम्भुवम् ॥ ३९ ॥  
अविद्धदृक् परः साक्षी सर्वात्माऽनेकरूपधृक् ।  
आत्मभूतः परब्रह्म तपन्तं शरणं गताः ॥ ४० ॥  
न यस्य देवा ऋषयः सिद्धाश्च न विदुः पदम् ।  
कः पुनर्जन्तुरपरो ज्ञातुमर्हति वेदितुम् ॥ ४१ ॥  
दिदृक्षवो यस्य पदं मुक्तसङ्‌गाः सुसाधवः ।  
चरितं सुगतिर्नस्त्वं सलोकव्रतमव्रणम् ॥ ४२ ॥  
मज्जन्मादि विकारा नो विद्यन्ते केऽपि दुःखदा ।  
तथापि मायया त्वं हि गृह्णासि कृपया च तान् ॥ ४३ ॥  
तस्मै नमः परेशाय तुभ्यमाश्चर्यकर्मणे ।  
नमो गिरां विदूराय ब्रह्मणे परमात्मने ॥ ४४ ॥  
अरूपायोरुरूपाय परायानन्तशक्तये ।  
त्रिलोकपतये सर्वसाक्षिणे सर्वगाय च ॥ ४५ ॥  
नम आत्मप्रदीपाय निर्वाणसुखसम्पदे ।  
ज्ञानात्मने नमस्तेऽस्तु व्यापकायेश्वराय च ॥ ४६ ॥  
नैष्कर्म्येण सुलभ्याय कैवल्यपतये नमः ।  
पुरुषाय परेशाय नमस्ते सर्वदाय च ॥ ४७ ॥  
क्षेत्रज्ञायात्मरूपाय सर्वप्रत्ययहेतवे ॥ ४८ ॥  
सर्वाध्यक्षाय महते मूलप्रकृतये नमः ।  
पुरुषाय परेशाय नमस्ते सर्वदाय च ॥ ४९ ॥  
त्रिनेत्रायेषुवक्त्राय सदाभासाय ते नमः ।  
सर्वेन्द्रियगुणद्रष्ट्रे निष्कारण नमोस्तु ते ॥ ५० ॥  
त्रिलोककारणायाथापवर्गाय नमो नमः ।  
अपवर्गप्रदायाशु शरणागततारिणे ॥ ५१ ॥  
सर्वाम्नायागमानां चोदधये परमेष्ठिने ।  
परायणाय भक्तानां गुणानां च नमोऽस्तु ते ॥ ५२ ॥  
नमो गुणारणिच्छन्नचिदूष्माथ महेश्वर ।  
मूढदुष्प्राप्तरूपाय ज्ञानिहृद्वासिने सदा ॥ ५३ ॥  
पशुपाशविमोक्षाय भक्तसन्मुक्तिदाय च ।  
स्वप्रकाशाय नित्यायाव्ययायाजस्रसंविदे ॥ ५४ ॥  
प्रत्यग्द्रष्टेऽविकाराय परमैश्वर्य धारिणे ।  
यं भजन्ति चतुर्वर्गं कामयन्तीष्टसद्‌गतिम् ॥  
सोऽभूदकरुणस्त्वं नः प्रसन्नो भव ते नमः ॥ ५५ ॥  
एकान्ततः कञ्चनार्थं भक्ता वाञ्छन्ति यस्य न ।  
केवलं चरितं ते ते गायन्ति परमङ्‌गलम् ॥ ५६ ॥  
अक्षरं परमं ब्रह्मतमव्यक्ताकृतिं विभुम् ।  
अध्यात्मयोगगम्यं त्वां परिपूर्णं स्तुमो वयम् ॥ ५७ ॥  
अतीन्द्रियमनाधारं सर्वाधारमहेतुकम् ।  
अनन्तमाद्यं सूक्ष्मं त्वां प्रणमामोऽखिलेश्वरम् ॥ ५८ ॥  
हर्यादयोऽखिला देवास्तथा लोकाश्चराचराः ।  
नामरूपविभेदेन फल्ग्व्या च कलया कृताः ॥ ५९ ॥  
यथार्चिषोऽग्नेः सवितुर्यान्ति निर्यान्ति वाऽसकृत् ।  
गभस्तयस्तथायं वै प्रवाहो गौण उच्यते ॥ ६० ॥  
न त्वं देवोऽसुरो मर्त्यो न तिर्यङ् न द्विजः प्रभो ।  
न स्त्री न षण्ढो न पुमानकुर्याः सदसन्न किञ्चन ॥ ६१ ॥  
निषेधशेषःसर्वं त्वं विश्वकृद्विश्वपालकः ।  
विश्वात्मा विश्वलयकृत् प्रणताः स्मस्तमीश्वरम् ॥ ६२ ॥  
योगरन्धितकर्माणो यं प्रपश्यन्ति योगिनः ।  
योगसम्भाविते चित्ते योगेशं त्वां नता वयम् ॥ ६३ ॥  
नमोऽस्तु तेऽसह्यवेग शक्तित्रय त्रयीमय ।  
नमः प्रसन्नपालाय नमस्ते भूरिशक्तये ॥ ६४ ॥  
कदिन्द्रियाणां दुर्गेशानवाप्य परवर्त्मने ।  
भक्तोद्धाररतायाथ नमस्ते गूढवर्चसे ॥ ६५ ॥  
यच्छक्त्याऽहं धियात्मानं हन्त वेद न मूढधी ।  
तं दुरत्ययमाहात्म्यं त्वां नतः स्मो महाप्रभुम् ॥ ६६ ॥  
ब्रह्मोवाच  
इति स्तुत्वा महादेवं सर्वे विष्ण्वादिकाः सुराः ।  
तूष्णीमासन्प्रभोरग्रे सद्‌भक्तिनतकन्धराः ॥ ६७ ॥  
इति श्रीशिवमहापुराणे द्वितीयायां रुद्रसंहितायां  
द्वितीये सतीखण्डे नन्दाव्रतविधानशिवस्तुतिवर्णनं नाम पञ्चदशोऽध्यायः ॥ १५ ॥  
  
  
श्रीगौरीशङ्करार्पणमस्तु  
  
GO TOP
