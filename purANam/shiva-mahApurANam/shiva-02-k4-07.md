PREVIOUS  
NEXT  
  
॥ श्रीगणेशाय नमः श्रीगौरीशङ्कराभ्यां नमः ॥  
॥ श्रीशिवमहापुराणम् ॥  
द्वितीया रुद्रसंहितायां चतुर्थः कुमारखण्डे  
सप्तमोऽध्यायः  
  
तारकेण सहेन्द्रादिदेवानां युद्धवर्णनम्  
ब्रह्मोवाच  
हर्यादयःसुरास्ते च दृष्ट्वा तच्चरितं विभोः ।  
सुप्रसन्ना बभूवुर्हि विश्वासासक्तमानसाः ॥ १ ॥  
वल्गन्तः कुर्वतो नादं भाविताः शिवतेजसा ।  
कुमारन्ते पुरस्कृत्य तारकं हन्तुमाययुः ॥ २ ॥  
देवानामुद्यमं श्रुत्वा तारकोऽपि महाबलः ।  
सैन्येन महता सद्यो ययौ योद्धुं सुरान् प्रति ॥ ३ ॥  
देवा दृष्ट्वा समायान्तं तारकस्य महाबलम् ।  
बलेन बहुकुर्वन्तः सिंहनादं विसिस्मियुः ॥ ४ ॥  
तदा नभोऽऽङ्‌गना वाणीं जगादोपरि सत्वरम् ।  
शङ्करप्रेरिता सद्यो हर्यादीनखिलान् सुरान् ॥ ५ ॥  
व्योमवाण्युवाच  
कुमारं च पुरस्कृत्य सुरा यूयं समुद्यताः ।  
दैत्यान्विजित्य सङ्‌ग्रामे जयिनोऽथ भविष्यथ ॥ ६ ॥  
ब्रह्मोवाच  
वाचं तु खेचरीं श्रुत्वा देवाः सर्वे समुत्सुकाः ।  
वीरशब्दान् प्रकुर्वन्तो निर्भया ह्यभवंस्तदा ॥ ७ ॥  
कुमारं च पुरस्कृत्य सर्वे ते जातसाध्वसाः ।  
योद्धुकामाः सुरा जग्मुर्महीसागरसङ्‌गमम् ॥ ८ ॥  
आजगाम द्रुतं तत्र यत्र देवाः स तारकः ।  
सैन्येन महता सार्द्धं असुरैर्बहुभिरावृत् ॥ ९ ॥  
रणदुन्दुभयो नेदुः प्रलयाम्बुदनिःस्वनाः ।  
कर्कशानि च वाद्यानि पराणि च तदागमे ॥ १० ॥  
गर्जमानास्तदा दैत्यास्तारकेणसुरेण ह ।  
कम्पयन्तो भुवं पादक्रमैर्वल्गुनकारकाः ॥ ११ ॥  
तच्छ्रुत्वा रवमत्युग्रं सर्वे देवा विनिर्भयाः ।  
ऐकपद्येन चोत्तस्थुर्योद्धुकामाश्च तारकम् ॥ १२ ॥  
गजमारोप्य देवेन्द्रः कुमारं ह्यग्रतोऽभवत् ।  
सुरसैन्येन महता लोकपालैः समावृतः ॥ १३ ॥  
तदा दुन्दुभयो नेदुर्भेरीतूर्याण्यनेकशः ।  
वीणावेणुमृदङ्‌गानि तथा गन्धर्वनिःस्वनाः ॥ १४ ॥  
गजं दत्त्वा महेन्द्राय कुमारो यानमारुहत् ।  
अनेकाश्चर्यसम्भूतं नानारत्नसमन्वितम् ॥ १५ ॥  
विमानमारुह्य तदा महायशाः  
    स शाङ्‌करिःसर्वगुणैरुपेतः ।  
श्रिया समेतः परया बभौ महान्  
    संवीज्यमानश्चमरैर्महाग्रभैः ॥ १६ ॥  
प्राचेतसं छत्रमतीवसुप्रभं  
    रत्नैरुपेतं विविधैर्विराजितम् ।  
धृतं तदा तच्च कुमारमूर्ध्नि वै  
    ह्यनन्तचान्द्रैः किरणैर्महाप्रभैः ॥ १७ ॥  
मिलितास्ते तदा सर्वे देवाः शक्रपुरोगमा ।  
स्वैः स्वैर्बलैः परिवृता युद्धकामा महाबलाः ॥ १८ ॥  
एवं देवाश्च दैत्याश्च योद्धुकामाः स्थिता भुवि ।  
सैन्येन महता तेन व्यूहं कृत्वा पृथक् पृथक् ॥ १९ ॥  
ते सेने सुरदैत्यानां शुशुभाते परस्परम् ।  
हन्तुकामे तदान्योन्यं स्तूयमाने च बन्दिभिः ॥ २० ॥  
उभे सेनं तदा तेषामगर्जेतां वनोपमे ।  
भयङ्‌करेऽत्यवीराणामितरेषां सुखावहे ॥ २१ ॥  
एतस्मिन्नन्तरे तत्र बलोन्मत्ताः परस्परम् ।  
दैत्या देवा महावीरा युयुधुः क्रोधविह्वलाः ॥ २२ ॥  
आसीत्सुतुमुलं युद्धं देवदैत्यसमाकुलम् ।  
रुण्डमुण्डाङ्‌कितं सर्वं क्षणेन समपद्यत ॥ २३ ॥  
भूमौ निपतितास्तत्र शतशोऽथ सहस्रशः ।  
निकृत्ताङ्‌गा महाशस्त्रैर्निहता वीरसम्मताः ॥ २४ ॥  
केषाञ्चिद्‌बाहवश्छिन्ना खड्पातैःसुदारुणैः ।  
केषाञ्चिदूरवश्छिन्ना वीराणां मानिनां मृधे ॥ २५ ॥  
केचिन्मथितसर्वाङ्‌गा गदाभिर्मुद्‌गरैस्तथा ।  
केचिन्निर्भिन्नहृदयाः पाशैर्भल्लैश्च पातिताः ॥ २६ ॥  
केचिद्विदारिताः पृष्ठे कुन्तैर्ऋष्टिभिरङ्‌कुशैः ।  
छिन्नान्यपि शिरांस्येव पतितानि च भूतले ॥ २७ ॥  
बहूनि च कबन्धानि नृत्यमानानि तत्र वै ।  
वल्गमानानि शतशो उद्यतास्त्रकराणि च ॥ २८ ॥  
नद्यः प्रवर्तितास्तत्र शतशोऽसृङ्वहास्तदा ।  
भूतप्रेतादयस्तत्र शतशश्च समागताः ॥ २९ ॥  
गोमायवः शिवा तत्र भक्षयन्तः पलं बहु ।  
तथा गृध्रवटा श्येना वायसा मांसभक्षकाः ॥  
बुभुजुः पतितानां च पलानि सुबहूनि वै । ३० ॥  
एतस्मिन्नन्तरे तत्र तारकाख्यो महाबलः ।  
सैन्येन महता सद्यो ययौ योद्धुं सुरान् प्रति ॥ ३१ ॥  
देवा दृष्ट्वा समायान्तं तारकं युद्धदुर्मदम् ।  
योद्धुकामं तदा सद्यो ययुः शक्रादयस्तदा ।  
बभूवाथ महोन्नादःसेनयोरुभयोरपि ॥ ३२ ॥  
अथाभूद् द्वन्द्वयुद्धं हि सुरासुरविमर्दनम् ।  
यं दृष्ट्वा हर्षिता वीराः क्लीबाश्च भयमागता ॥ ३३ ॥  
तारको युयुधे युद्धे शक्रेण दितिजो बली ।  
अग्निना सह संह्रादो जम्भेनैव यमः स्वयम् ॥ ३४ ॥  
महाप्रभुर्नैर्ऋतेन पाशी सह बलेन च ।  
सुवीरो वायुना सार्धं पवमानेन गुह्यराट् ॥ ३५ ॥  
ईशानेन समं शम्भुर्युयुधे रणवित्तमः ।  
शुम्भः शेषेण युयुधे कुम्भश्चन्द्रेण दानवः ॥ ३६ ॥  
कुम्बरो मिहिरेणाजौ महाबल पराक्रमः ।  
युयुधे परमास्त्रैश्च नानायुद्धविशारदः ॥ ३७ ॥  
एवं द्वन्द्वेन युद्धेन महता च सुरासुराः ।  
सङ्‌गरे युयुधुःसर्वे बलेन कृतनिश्चयाः ॥ ३८  
अन्योन्यं स्पर्द्धमानास्तेऽमरा दैत्या महाबलाः ।  
तस्मिन्देवासुरे युद्धे दुर्जया अभवन्मुने ॥ ३९ ॥  
तदा च तेषां सुरदानवानां  
     बभूव युद्धं तुमुलं जयैषिणाम् ।  
सुखावहं वीरमनस्विनां वै  
     भयावहं चैव तथेतरेषाम् ॥ ४० ॥  
मही महारौद्रतरा विनष्टकैः  
     सुरासुरैर्वै पतितैरनेकशः ।  
तस्मिन्नगम्यातिभयानका तदा  
     जाता महासौख्यवहा मनस्विनाम् ॥ ४१ ॥  
इति श्रीशिवमहापुराणे द्वितीयायां रुद्रसंहितायां  
चतुर्थे कुमारखण्डे युद्धप्रारम्भवर्णनं नाम सप्तमोऽध्यायः ॥ ७  
  
  
श्रीगौरीशङ्करार्पणमस्तु  
  
GO TOP
