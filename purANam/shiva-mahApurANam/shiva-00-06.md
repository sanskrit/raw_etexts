PREVIOUS  
NEXT  
  
॥ श्रीगणेशाय नमः श्रीगौरीशंकराभ्यां नमः ॥  
॥ श्रीशिवमहापुराणम् ॥  
श्रीशिवपुराणमाहात्म्यम्  
॥ षष्ठोऽध्यायः ॥  
  
॥ शिवपुराणश्रवणविधिः ॥  
  
  
[ Right click to 'save audio as' for downloading Audio ]  
सूत सूत महाप्राज्ञ व्यासशिष्य नमोऽस्तु ते ।  
धन्यस्त्वं शैववर्योऽसि वर्णनीयमहद्गुणः ॥ १ ॥  
श्रीमच्छिवपुराणस्य श्रवणस्य विधिं वद ।  
येन सर्वं लभेच्छ्रोता सम्पूर्णं फलमुत्तमम् ॥ २ ॥  
सूत उवाच -  
अथ ते सम्प्रवक्ष्यामि सम्पूर्णफलहेतवे ।  
विधिं शिवपुराणस्य शौनक श्रवणे मुने ॥ ३ ॥  
दैवज्ञं च समाहूय सन्तोष्य च जनान्वितः ।  
मुहूर्तं शोधयेच्छुद्धं निर्विघ्नेन समाप्तये ॥ ४ ॥  
वार्ता प्रेष्या प्रयत्नेन देशे देशे च सा शुभा ।  
भविष्यति कथा शैवी आगन्तव्यं शुभार्थिभिः ॥ ५ ॥  
दूरे हरिकथाः केचिद्‌दूरे शङ्‌करकीर्तनाः ।  
स्त्रियः शूद्रादयो ये च बोधस्तेषां भवेद्यतः ॥ ६ ॥  
देशे देशे शाम्भवा ये कीर्तनश्रवणोत्सुकाः ।  
तेषामानयनं कार्यं तत्प्रकारार्थमादरात् ॥ ७ ॥  
भविष्यति समाजोऽत्र साधूनां परमोत्सवः ।  
पारायणे पुराणस्य शैवस्य परमाद्भुतः ॥ ८ ॥  
श्रीमच्छिवपुराणाह्वरसपानाय चादरात् ।  
आयान्त्वरं भवन्तश्च कृपया प्रेमतत्पराः ॥ ९ ॥  
नावकाशो यदि प्रेम्णागन्तव्यं दिनमेककम् ।  
सर्वथाऽऽगमनं कार्यं दुर्लभा च क्षणस्थितिः ॥ १० ॥  
तेषामाह्वानमेवं हि कार्यं सविनयं मुदा ।  
आगतानां च तेषां हि सर्वथा कार्य आदरः ॥ ११ ॥  
शिवालये च तीर्थे वा वने वापि गृहेऽथवा ।  
कार्यं शिवपुराणस्य श्रवणस्थलमुत्तमम् ॥ १२ ॥  
कार्यं संशोथनं भूमेर्लेपनं धातुमण्डनम् ।  
विचित्रा रचना दिव्या महोत्सवपुरःसरम् ॥ १३ ॥  
गृहोपस्करमुद्धृत्य निखिलं तदयोग्यकम् ।  
एकान्ते गृहकोणे चादृश्ये यत्नान्निवेशयेत् ॥ १४ ॥  
कर्तव्यो मण्डपोऽत्युच्चैः कदलीस्तम्भमण्डितः ।  
फलपुष्पादिभिः सम्यग्विष्वग्वैतानराजितः ॥ १५ ॥  
चतुर्द्दिक्षु ध्वजारोपः सपताकः सुशोभनः ।  
सुभक्तिः सर्वथा कार्या सर्वानन्दविधायिनी ॥ १६ ॥  
सङ्‌कल्प्यमासनं दिव्यं शङ्‌करस्य परात्मनः ।  
वक्तुश्चापि तथा दिव्यमासनं सुखसाधनम् ॥ १७ ॥  
श्रोतॄणां कल्पनीयानि सुस्थलानि यथार्हतः ।  
अन्येषां च स्थलान्येव साधारणतया मुने ॥ १८ ॥  
विवाहे यादृशं चित्ते तादृशं कार्यमेव हि ।  
अन्या चिन्ता विनिर्वार्य्या सर्वा शौनक लौकिकी ॥ १९ ॥  
उदङ्मुखो भवेद्‌वक्ता श्रोता प्राग्वदनस्तथा ।  
व्युत्क्रमः पादयोर्ज्ञेयो विरोधो नास्ति कश्चन ॥ २० ॥  
अथवा पूर्वदिग्ज्ञेया पूज्यपूजकमध्यतः ।  
अथवा सम्मुखं वक्तुः श्रोतॄणामाननं स्मृतम् ॥ २ १ ॥  
व्यासासनसमारूढो यदा पौराणिको द्विजः ।  
असमाप्तौ प्रसङ्‌गस्य नमस्कुर्यान्न कस्यचित् ॥ २२ ॥  
बालो युवाऽथ वृद्धो वा दरिद्रो वाऽपि दुर्बलः ।  
पुराणज्ञः सदा वन्द्यः पूज्यश्च सुकृतार्थिभिः ॥ २३ ॥  
नीचबुद्धिं न कुर्वीत पुराणज्ञे कदाचन ।  
यस्य वक्त्रोद्‌गता वाणी कामधेनुः शरीरिणाम् ॥ २४ ॥  
गुरुवत्सन्ति बहवो जन्मतो गुणतश्च वै ।  
परो गुरुः पुराणज्ञस्तेषां मध्ये विशेषतः ॥ २५ ॥  
भवकोटिसहस्रेषु भूत्वा भूत्वाऽवसीदताम् ।  
यो ददाति परां मुक्तिं कोऽन्यस्तस्मात्परो गुरुः ॥ २६ ॥  
पुराणज्ञः शुचिर्दक्षः शान्तो विजितमत्सरः ।  
साधुः कारुण्यवान्वाग्मी वदेत्पुण्यकथामिमाम् ॥ २७ ॥  
आसूर्योदयमारभ्य सार्द्धद्विप्रहरान्तकम् ।  
कथा शिवपुराणस्य वाच्या सम्यक् सुधीमता ॥ २८ ॥  
ये धूर्ता ये च दुर्वृत्ता ये चान्ये विजिगीषवः ।  
तेषां कुटिलवृत्तीनामग्रे नैव वदेत्कथाम् ॥ २९ ॥  
न दुर्जनसमाकीर्णे न तु दस्युसमावृते ।  
देशे न धूर्तसदने वदेत्पुण्यकथामिमाम् ॥ ३० ॥  
कथाविरामः कर्तव्यो मध्याह्ने हि मुहूर्त्तकम् ।  
मलमूत्रोत्सर्जनार्थं तत्कथाकीर्तनान्नरैः ॥ ३१ ॥  
वक्त्रा क्षौरं हि सङ्‌कार्यं दिनादर्वाग्व्रताप्तये ।  
कार्यं सङ्‌क्षेपतो नित्यकर्म सर्वं प्रयत्नतः ॥ ३२ ॥  
वक्तुः पार्श्वे सहायार्थमन्यः स्थाप्यस्तथाविधः ।  
पण्डितः संश्यच्छेत्ता लोकबोधनतत्परः ॥ ३३ ॥  
कथाविघ्नविनाशार्थं गणनाथं प्रपूजयेत् ।  
कथाधीशं शिवं भकथा पुस्तकं च विशेषतः ॥ ३४ ॥  
कथां शिवपुराणस्य शृणुयादादरात्सुधीः ।  
श्रोता सुविधिना शुद्धः शुद्धचित्तः प्रसन्नधीः ॥ ३५ ॥  
अनेककर्मविभ्रान्तः कामादिषड्विकारवान् ।  
स्त्रैणः पाखण्डवादी च वक्ता श्रोता न पुण्यभाक् ॥ ३६ ॥  
लोकचिन्तां धनागारपुत्रचिन्तां व्युदस्य च ।  
कथाचित्तः शुद्धमतिः स लभेत् फलमुत्तमम् ॥ ३७ ॥  
श्रद्धाभक्तिसमायुक्तो नान्यकार्येषु लालसः ।  
वाग्यताः शुचयोऽव्यग्राः श्रोतारः पुण्यभागिनः ॥ ३८  
अभक्ता ये कथां पुण्यां शृण्वन्तीमां नराधमाः ।  
तेषां श्रवणजं नास्ति फलं दुःखं भवे भवे ॥ ३९ ॥  
असम्पूज्य पुराणं ये यथाशक्त्या ह्युपायनैः ।  
शृण्वन्तीमां कथां मूढाः स्युर्दरिद्रा न पावनाः ॥ ४० ॥  
कथायां कथ्यमानायां गच्छन्त्यन्यत्र ये नराः ।  
भोगान्तरे प्रणश्यन्ति तेषां दारादिसम्पदः ॥ ४१ ॥  
सोष्णीषमस्तका ये च शृण्वन्तीमां कथां नराः ।  
तत्पुत्रश्च प्रजायन्ते पापिनः कुलदूषकाः ॥ ४२ ॥  
ताम्बूलं भक्षयन्तो ये शृण्वन्तीमां कथां नराः ।  
स्वविष्ठां खादयन्त्येतान्नरके यमकिङ्‌कराः ॥ ४३ ॥  
ये च तुङ्‌गासनारूढाः शृण्वन्तीमां कथां नराः ।  
भुक्त्वा ते नरकान्सर्वांस्ततः काका भवन्ति हि ॥ ४४ ॥  
ये वीराद्यासनारूढाः शृण्वन्तीमां कथां शुभाम् ।  
भुक्त्वा ते नरकान् सर्वान्विषवृक्षा भवन्ति वै ॥ ४५ ॥  
असम्प्रणम्य वक्तारं कथां शृण्वन्ति ये नराः ।  
भुक्त्वा ते नरकान्सर्वान्भवन्त्यर्जुन पादपाः ॥ ४६ ॥  
अनातुराः शयाना ये शृण्वन्तीमां कथां नराः ।  
भुक्त्वा ते नरकान्सर्वान्भवन्त्यजगरादयः ॥ ४७ ॥  
वक्तुः समासनारूढा ये शृण्वन्ति कथामिमाम् ।  
गुरुतल्पसमं पापं प्राप्यते नारकैः सदा ॥ ४८ ॥  
ये निन्दन्ति च वक्तारं कथां चेमां सुपावनीम् ।  
भवन्ति शुनका भुक्त्वा दुःखं जन्मशतं हि ते ॥ ४९ ॥  
कथायां वर्तमानायां दुर्वादं ये वदन्ति हि ।  
भुक्त्वा ते नरकान्घोरान्भवन्ति गर्दभास्ततः ॥ ५० ॥  
कदाचिन्नापि शृण्वन्ति कथामेतां सुपावनीम् ।  
भुक्त्वा ते नरकान् घोरान् भवन्ति वनसूकराः ॥ ५१ ॥  
कथायां कीर्त्यमानायां विघ्नं कुर्वन्ति ये खलाः ।  
कोट्यब्दं नरकान् भुक्त्वा भवन्ति ग्रामसूकराः ॥ ५२ ॥  
एवं विचार्य शुद्धात्मा श्रोता वक्तृसुभक्तिमान् ।  
कथाश्रवणहेतोर्हि भवेत्प्रीत्योद्यतः सुधीः ॥ ५३ ॥  
कथाविघ्नविनाशार्थं गणेशं पूजयेत्पुरा ।  
नित्यं सम्पाद्य सङ्‌क्षेपात् प्रायश्चित्तं समाचरेत ॥ ५४ ॥  
नवग्रहांश्च सम्पूज्य सर्वतोभद्रदैवतम् ।  
शिवपूजोक्तविधिना पुस्तकं तत्समर्चयेत् ॥ ५५ ॥  
पूजनान्ते महाभक्त्या करौ बद्ध्वा विनीतकः ।  
साक्षाच्छिवस्वरूपस्य पुस्तकस्य स्तुतिं चरेत् ॥ ५६ ॥  
श्रीमच्छिवपुराणाख्यः प्रत्यक्षस्त्वं महेश्वरः ।  
श्रवणार्थं स्वीकृतोऽसि सन्तुष्टो भव वै मयि ॥ ५७ ॥  
मनोरथो मदीयोऽयं कर्तव्यः सफलस्त्वया ।  
निर्विघ्नेन सुसम्पूर्णं कथाश्रवणमस्तु मे ॥ ५८ ॥  
भवाब्धिमग्नं दीनं मां समुद्धर भवार्णवात् ।  
कर्मग्राहगृहीताङ्‌गो दासोऽहं तव शङ्‌कर ॥ । ५९ ॥  
एवं शिवपुराणं हि साक्षाच्छिवस्वरूपकम् ।  
स्तुत्वा दीनवचः प्रोच्य वक्तुः पूजां समारभेत् ॥ ६० ॥  
शिवपूजोक्तविधिना वक्तारं च समर्चयेत् ।  
सपुष्पवस्त्रभूषाभिर्धूपदीपादिनाऽर्चयेत् ॥ ६१ ॥  
तदग्रे शुद्धचित्तेन कर्तव्यो नियमस्तदा ।  
आसमाप्ति यथाशक्त्या धारणीयः सुयत्नतः ॥ ६२ ॥  
व्यासरूप प्रबोधाग्र्य शिवशास्त्रविशारद ।  
एतत्कथाप्रकाशेन मदज्ञानं विनाशय ॥ ६३ ॥  
वरणं पञ्चविप्राणां कार्यं वैकस्य भक्तितः ।  
शिवपञ्चार्णमन्त्रस्य जपः कार्यश्च तैः सदा ॥ ६४ ॥  
इत्युक्तस्ते मुने भक्त्या कथाश्रवणसद्विधिः ।  
श्रोतॄणां चैव भक्तानां किमन्यच्छ्रोतुमिच्छसि ॥ ६५ ॥  
इति श्रीस्कान्दे महापुराणे शिवपुराणमाहाम्ये  
श्रवणविधिवर्णनं नाम षष्ठोऽध्यायः ॥ ६ ॥  
  
  
श्रीगौरीशंकरार्पणमस्तु  
  
GO TOP
