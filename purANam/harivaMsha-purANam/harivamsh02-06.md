वैशंपायन उवाच  
तत्र तस्यासतः कालः सुमहानत्यवर्तत ।  
गोव्रजे नन्दगोपस्य बल्लवत्वं प्रकुर्वतः ॥ १ ॥  
दारकौ कृतनामानौ ववृधाते सुखं च तौ ।  
ज्येष्ठः संकर्षणो नाम कनीयान् कृष्ण एव तु ॥ २ ॥  
मेघकृष्णस्तु कृष्णोऽभूद् देहान्तरगतो हरिः ।  
व्यवर्धत गवां मध्ये सागरस्य इवाम्बुदः ॥ ३ ॥  
शकटस्य त्वधः सुप्तं कदाचित्पुत्रगृद्धिनी ।  
यशोदा तं समुत्सृज्य जगाम यमुनां नदीम् ॥ ४ ॥  
शिशुलीलां ततः कुर्वन् स हस्तचरणौ क्षिपन् ।  
रुरोद मधुरं कृष्णः पादावूर्ध्वं प्रसारयन् ॥ ५ ॥  
स तत्रैकेन पादेन शकटं पर्यवर्तयत् ।  
न्युब्जं पयोधराकाङ्‌‌क्षी चकार च रुरोद च ॥ ६ ॥  
एतस्मिन्नन्तरे प्राप्ता यशोदा भयविक्लवा ।  
स्नाता प्रस्रवदिग्धाङ्‌‌गी बद्धावत्सेव सौरभी ॥ ७ ॥  
सा ददर्श विपर्यस्तं शकटं वायुना विना ।  
हाहेति कृत्वा त्वरिता दारकं जगृहे तदा ॥ ८ ॥  
न सा बुबोध तत्त्वेन शकटं परिवर्तितम् ।  
स्वस्ति ते दारकायेति प्रीता भीतापि साभवत् ॥ ९ ॥  
किं तु वक्ष्यति ते पुत्र पिता परमकोपनः ।  
त्वय्यधः शकटे सुप्ते अकस्माच्च विलोडिते ॥ १० ॥  
किं मे स्नानेन दुःस्नानं किं च मे गमने नदीम् ।  
पर्यस्ते शकटे पुत्र या त्वां पश्याम्यपावृतम् ॥ ११ ॥  
एतस्मिन्नन्तरे गोभिराजगाम वनेचरः ।  
काषायवाससी बिभ्रन् नन्दगोपो व्रजान्तिकम् ॥ १२ ॥  
स ददर्श विपर्यस्तं भिन्नभाण्डघटीघटम् ।  
अपास्तधूर्विभिन्नाक्षं शकटं चक्रमौलिनम् ॥ १३ ॥  
भीतस्त्वरितमागत्य सहसा साश्रुलोचनः ।  
अपि मे स्वस्ति पुत्रायेत्यसकृद् वचनं वदन् ॥ १४ ॥  
पिबन्तं स्तनमालक्ष्य पुत्रं स्वस्थोऽब्रवीत् पुनः ।  
वृषयुद्धं विना केन पर्यस्तं शकटं मम ॥ १५ ॥  
प्रत्युवाच यशोदा तं भीता गद्‌गदभाषिणी ।  
न विजानाम्यहं केन शकटं परिवर्तितम् ॥ १६ ॥  
अहं नदीं गता सौम्य चैलप्रक्षालनार्थिनी ।  
आगता च विपर्यस्तमपश्यं शकटं भुवि ॥ १७ ॥  
तयोः कथयतोरेवमब्रुवंस्तत्र दारकाः ।  
अनेन शिशुना यानमेतत्पादेन लोडितम् ॥ १८ ॥
अस्माभिः संपतद्‌भिश्च दृष्टमेतद् यदृच्छया ।  
नन्दगोपस्तु तच्छ्रुत्वा विस्मयं परमं ययौ ॥ १९ ॥  
प्रहृष्टश्चैव भीतश्च किमेतदिति चिन्तयन् ।  
न च ते श्रद्धधुर्गोपाः सर्वे मानुषबुद्धयः ॥ २० ॥  
आश्चर्यमिति ते सर्वे विस्मयोत्फुल्ललोचनाः ।  
स्वे स्थाने शकटं प्राप्य चक्रबन्धमकारयन् ॥ २१ ॥  
वैशंपायन उवाच  
कस्यचित्त्वथ कालस्य शकुनी वेषधारिणी ।  
धात्री कंसस्य भोजस्य पूतनेति परिश्रुता ॥ २२ ॥  
पूतना नाम शकुनी घोरा प्राणिंभयङ्‌‌करी ।  
आजगामार्धरात्रे वै पक्षौ क्रोधाद् विधुन्वती ॥ २३ ॥  
ततोऽर्धरात्रसमये पूतना प्रत्यदृश्यत ।  
व्याघ्रगंभीरनिर्घोषं व्याहरन्ती पुनः पुनः ॥ २४ ॥  
निलिल्ये शकटस्याक्षे प्रस्रवोत्पीडवर्षिणी ।  
ददौ स्तनं च कृष्णाय तस्मिन् सुप्ते जने निशि ॥ २५ ॥  
तस्याः स्तनं पपौ कृष्णः प्राणैः सह विनद्य च ।  
छिन्नस्तनी तु सहसा पपात शकुनी भुवि ॥ २६ ॥  
तेन शब्देन वित्रस्तास्ततो बुबुधिरे भयात् ।  
स नन्दगोपो गोपा वै यशोदा च सुविक्लवा ॥ २७ ॥  
ते तामपश्यन् पतितां विसंज्ञां विपयोधराम् ।  
पूतनां पतितां भूमौ व्रजेणेव विदारिताम् ॥ २८ ॥  
इदं किं त्विति संत्रस्ताः कस्येदं कर्म चेत्यपि ।  
नन्दगोपं पुरस्कृत्य गोपास्ते पर्यवारयन् ॥ २९ ॥  
नाध्यगच्छन्त च तदा हेतुं तत्र कदाचन ।  
आश्चर्यमाश्चर्यमिति ब्रुवन्तोऽनुययुर्गृहान् ॥ ३० ॥  
गतेषु तेषु गोपेषु विस्मितेषु यथागृहम् ।  
यशोदां नन्दगोपस्तु पप्रच्छ गतसंभ्रमः ॥ ३१ ॥  
कोऽयं विधिर्न जानामि विस्मयो मे महानयम् ।  
पुत्रस्य मे भयं तीव्रं भीरुत्वं समुपागतम् ॥ ३२ ॥  
यशोदा त्वब्रवीद् भीता नार्य जानामि किं त्विदम् ।  
दारकेण सहानेन सुप्ता शब्देन बोधिता ॥ ३३ ॥  
यशोदायामजानन्त्यां नन्दगोपः सबान्धवः ।  
कंसाद् भयं चकारोग्रं विस्मयं च जगाम ह ॥ ३४ ॥  
इति श्रीमहाभारते खिलेषु हरिवांशे विष्णुपर्वणि  
शिशुचर्यायां शकटभङ्‌‌गपूतनावधे षष्ठोऽध्यायः ॥ ६ ॥
