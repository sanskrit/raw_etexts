वैशंपायन उवाच  
कृते गर्भविधाने तु देवकी देवतोपमा ।  
जग्राह सप्त तान गर्भान् यथावत्समुदाहृतान् ॥ १ ॥  
षड्गर्भान् निस्सृतान् कंसस्ताञ्जघान शिलातले ।  
आपन्नं सप्तमं गर्भं सा निनायाथ रोहिणीम् ॥ २ ॥  
अर्धरात्रे स्थितं गर्भं पातयन्ती रजस्वला ।  
निद्रया सहसाविष्टा पपात धरणीतले ॥ ३ ॥  
सा स्वप्नमिव तं दृष्ट्वा गर्भं निःसृतमात्मनः ।  
अपश्यन्ती च तं गर्भं मुहूर्तं व्यथिताभवत् ॥ ४ ॥  
तामाह निद्रा संविग्नां नैशे तमसि रोहिणीम् ।  
रोहिणीमिव सोमस्य वसुदेवस्य धीमतः ॥ ५ ॥  
कर्षणेनास्य गर्भस्य स्वगर्भे चाहितस्य वै ।  
संकर्षणो नाम सुतः शुभे तव भविष्यति ॥ ६ ॥  
सा तं पुत्रमवाप्यैवं हृष्टा किञ्चिदवाङ्‌‌मुखी ।  
विवेश रोहिणी वेश्म सुप्रभा रोहिणी यथा ॥ ७ ॥  
तस्य गर्भस्य मार्गेण गर्भमाधत्त देवकी ।  
यदर्थं सप्त ते गर्भाः कंसेन विनिपातिताः ॥ ८ ॥  
तं तु गर्भं प्रयत्नेन ररक्षुस्तस्य मन्त्रिणः ।  
सोऽप्यत्र गर्भवसतौ वसत्यात्मेच्छया हरिः ॥ ९ ॥  
यशोदापि समाधत्त गर्भं तदहरेव तु ।  
विष्णोः शरीरजां निद्रां विष्णुनिर्देशकारिणीम् ॥ १० ॥  
गर्भकाले त्वसंपूर्णे अष्टमे मासि ते स्त्रियौ ।  
देवकी च यशोदा च सुषुवाते समं तदा ॥ ११ ॥  
यामेव रजनीं कृष्णो जज्ञे वृष्णिकुलोद्वहः ।  
तामेव रजनीं कन्यां यशोदापि व्यजायत ॥ १२ ॥  
नन्दगोपस्य भार्यैका वसुदेवस्य चापरा ।  
तुल्यकालं च गर्भिण्यौ यशोदा देवकी तथा ॥ १३ ॥  
देवक्यजनयद् विष्णुं यशोदा तां तु दारिकाम् ।  
मुहूर्तेऽभिजिति प्राप्ते सार्धरात्रे विभूषिते ॥ १४ ॥  
सागराः समकम्पन्त चेलुश्च धरणीधराः ।  
जज्वलुश्चाग्नयः शान्ता जायमाने जनार्दने ॥ १५ ॥  
शिवाश्चप्रववुर्वाताः प्रशान्तमभवद् रजः ।  
ज्योतींष्यतिव्यकाशन्त जायमाने जनार्दने ॥ १६ ॥  
अभिजिन्नाम नक्षत्रं जयन्ती नाम शर्वरी  
मुहूर्तो विजयो नाम यत्र जातो जनार्दनः ॥ १७ ॥  
अव्यक्तः शाश्वतः सूक्ष्मो हरिर्नारायणः प्रभुः ।  
जायमानो हि भगवान्नयनैर्मोहयन् प्रभुः ॥ १८ ॥  
अनाहता दुन्दुभयो देवानां प्राणदन् दिवि ।  
आकाशात् पुष्पवृष्टिं च ववर्ष त्रिदशेश्वरः ॥ १९ ॥  
गीर्भिर्मङ्‌‌गलयुक्ताभिः स्तुवन्तो मधुसूदनम् ।  
महर्षयः सगन्धर्वा उपतस्थुः सहाप्सराः ॥ २० ॥  
जायमाने हृषीकेशे प्रहृष्टमभवज्जगत् ।  
इन्द्रश्च त्रिदशैः सार्धं तुष्टाव मधुसूदनम् ॥ २१ ॥  
वसुदेवश्च तं रात्रौ जातं पुत्रमधोक्षजम् ।  
श्रीवत्सलक्षणं दृष्ट्वा युतं दिव्यैश्च लक्षणैः ।  
उवाच वसुदेवस्तु रूपं संहर वै प्रभो ॥ २२ ॥  
भीतोऽहं देव कंसस्य तस्मादेवं ब्रवीम्यहम् ।  
मम पुत्रा हतास्तेन तव ज्येष्ठाम्बुजेक्षण ॥ २३ ॥  
वैशम्पायन उवाच  
वसुदेववचः श्रुत्वा रूपं चाहरदच्युतः ।  
अनुज्ञाप्य पितृत्वेन नन्द गोपगृहं नय ॥ २४ ॥  
वसुदेवस्तु संगृह्य दारकं क्षिप्रमेव च ।  
यशोदाया गृहं रात्रौ विवेश सुतवत्सलः ॥ २५ ॥  
यशोदायास्त्वविज्ञातस्तत्र निक्षिप्य दारकम् ।  
प्रगृह्य दारिकां चैव देवकीशयनेऽन्यसत् ॥ २६ ॥  
परिवर्ते कृते ताभ्यां गर्भाभ्यां भयविक्लवः ।  
वसुदेवः कृतार्थो वै निर्जगाम निवेशनात् ॥ २७ ॥  
उग्रसेनसुतायाथ कम्सायानकदुन्दुभिः ।  
निवेदयामास तदा तां कन्यां वरवर्णिनीम् ॥ २८ ॥  
तच्छ्रुत्वा त्वरितः कंसो रक्षिभिः सह वेगिभिः ।  
आजगाम गृहद्वारं वसुदेवस्य वीर्यवान् ॥ २९ ॥  
स तत्र त्वरितं द्वारि किं जातमिति चाब्रवीत्  
दीयतां शीघ्रमित्येवं वाग्भिः समतर्जयत् ॥ ३० ॥  
ततो हाहाकृताः सर्वा देवकीभवने स्त्रियः ।  
उवाच देवकी दीना बाश्पगद्‌गदया गिरा ॥ ३१ ॥  
दारिका तु प्रजातेति कंसं समभियाचती ।  
श्रीमन्तो मे हताः सप्त पुत्रगर्भास्त्वया विभो ॥ ३२ ॥  
दारिकेयं हतैवैषा पश्यस्व यदि मन्यसे ।  
दृष्ट्वा कंसस्तु तां कन्यामाकृष्यत मुदा युतः ॥ ३३ ॥
हतैवैषा यदा कन्या जातेत्युक्त्वा वृथा मतिः ।  
सा गर्भशयने क्लिष्टा गर्भाम्बुक्लिन्नमूर्धजा ॥ ३४  
कंसस्य पुरतो न्यस्ता पृथिव्यां पृथिवीसमा ।  
स चैनां गृह्य पुरुषः समाविध्यावधूय च ॥ ३५ ॥  
उद्यच्छन्नेव सहसा शिलायां समपोथयत् ।  
सावधूता शिलापृष्टेऽनिष्पिष्टा दिवमुत्पतत् ॥ ३६ ॥  
हित्वा गर्भतनुं सा तु सहसा मुक्तमूर्धजा ।  
जगाम कंसमादिश्य दिव्यस्रगनुलेपना ॥ ३७ ॥  
हारशोभितसर्वाङ्‌‌गी मुकुटोज्ज्वलभूषिता ।  
कन्यैव साभवन्नित्यं दिव्य देवैरभिष्टुता ॥ ३८ ॥  
नीलपीताम्बरधरा गजकुम्भोपमस्तनी ।  
रथ विस्तीर्ण जघना चन्द्रवक्त्रा चतुर्भुजा ॥ ३९ ॥  
विद्युद्‌विस्पष्टवर्णाभा बालार्कसदृशेक्षणा ।  
पयोधरस्तनवती संध्येव सपयोधरा ॥ ४० ॥  
सा वै निशि तमोग्रस्ते बभौ भूतगणाकुले ।  
नृत्यति हसति चैव विपरीतेन भास्वती ॥ ४१ ॥  
विहायसी गता रौद्रा पपौ पानमनुत्तमम् ।  
जहास च महाहासं कंसं च रुषिताब्रवीत् ॥ ४२ ॥  
कंस कंसात्मनाशाय यदहं घातिता त्वया ।  
सहसा च समुत्क्षिप्य शिलायामभिपोथिता ॥ ४३ ॥  
तस्मात् तवान्तकालेऽहं कृष्यमाणस्य शत्रुणा ।  
पाटयित्वा करैर्देहमुष्णं पास्यामि शोणितम् ॥ ४४ ॥  
एवमुक्त्वा वचो घोरं सा यथेष्टेन वर्त्मना ।  
खं सा देवालयं देवी सगणा विचचार ह ॥ ४५ ॥  
सा कन्या ववृधे तत्र वृष्णीसङ्‌‌घसुपूजिता ।  
पुत्रवत् पाल्यमाना सा वसुदेवाज्ञया तदा ॥ ४६ ॥  
विद्धि चैनामथोत्पन्नामंशाद् देवीं प्रजापतेः ।  
एकानंशां योगकन्यां रक्षार्थं केशवस्य तु ॥ ४७ ॥  
तां वै सर्वे सुमनसः पूजयन्ति स्म यादवाः ।  
देववद् दिव्यवपुषा कृष्णः संरक्षितो यया ॥ ४८ ॥  
तस्यां गतायां कंसस्तु तां मेने मृत्युमात्मनः ।  
विविक्ते देवकीं चैव व्रीडितः समभाषत ॥ ४९ ॥  
कंस उवाच  
मृत्योः स्वसुः कृतो यत्नस्तव गर्भा मया हताः ।  
अन्य एवान्यता देवि मम मृत्युरुपस्थितः ॥ ५० ॥  
नैराश्येन कृतो यत्नः स्वजने प्रहृतं मया ।  
दैवं पुरुषकारेण न चातिक्रान्तवानहम् ॥ ५१ ॥  
त्यज गर्भकृतां चिन्तां संतापं पुत्रजं त्यज ।  
हेतुभूतस्त्वहं तेषां सति कालविपर्यये ॥ ५२ ॥  
काल एव नृणां शत्रुः कालश्च परिणामकः ।  
कालो नयति सर्वं वै हेतुभूतस्तु मद्विधः ॥ ५३ ॥  
आगमिष्यन्ति वै देवि यथाभागमुपद्रवाः ।  
इदं तु कष्टं यज्जन्तुः कर्ताहमिति मन्यते ॥ ५४ ॥  
मा कार्षीः पुत्रजां चिन्तां विलापं शोकजं त्यज ।  
एवं प्रायो नृणां योनिर्नास्ति कालस्य संस्थितिः ॥ ५५ ॥  
एष ते पादयोर्मूर्ध्ना पुत्रवत्तव देवकि ।  
मद्‌गतस्त्यज्यतां रोषो जानाम्यपकृतं त्वयि ॥ ५६ ॥  
इत्युक्तवन्तं कंसं सा देवकी वाक्यमब्रवीत् ।  
साश्रुपूर्णमुखा दीना भर्तारमुपवीक्षती ।  
उत्तिष्ठोत्तिष्ठ वत्सेति कंसं मातेव जल्पती ॥ ५७ ॥  
देवक्युवाच  
ममाग्रतो हता गर्भा ये त्वया कामरूपिणा ।  
कारणं त्वं न वै पुत्र कृतान्तोऽप्यत्र कारणम् ॥ ५८ ॥  
गर्भकर्तनमेतन्मे सहनीयं त्वया कृतम् ।  
पादयोः पतता मूर्ध्ना स्वं च कर्म जुगुप्सता ॥ ५९ ॥  
गर्भे तु नियतो मृत्युर्बाल्येऽपि न निवर्तते ।  
युवापि मृत्योर्वशगः स्थविरो मृत एव तु ॥ ६० ॥  
कालपक्वमिदं सर्वं हेतुभूतस्तु तद्विधः ।  
अजाते दर्शनं नास्ति यथा वायुस्तथैव च ॥ ६१ ॥  
जातोऽप्यजाततां याति विधात्रा यत्र नीयते ।  
तद्‌ गच्छ पुत्र मा ते भून्मद्‌गतं मृत्युकारणम् ॥ ६२ ॥  
मृत्युनाऽपहृते पूर्वं शेषो हेतुः प्रवर्तते ।  
विधिना पूर्वदृष्टेन प्रजासर्गेण तत्त्वतः ॥ ६३ ॥  
मातापित्रोस्तु कार्येण जन्मतस्तूपपद्यते ।  
वैशंपायन उवाच  
निशम्य देवकीवाक्यं स कंसः स्वं निवेशनम् ॥ ६४ ॥  
प्रविवेश स संरब्धो दह्यमानेन चेतसा ।  
कृत्ये प्रतिहते दीनो जगाम विमना भृशम् ॥ ६५ ॥  
इति श्रीमहाभारते खिलेषु हरिवंशे  
विष्णुपर्वणि श्रीकृष्णजन्मनि चतुर्थोऽध्यायः ॥ ४ ॥
