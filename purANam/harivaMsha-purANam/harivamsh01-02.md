वैशम्पायन उवाच -  
स सृष्टासु प्रजास्वेवमापवो वै प्रजापतिः ।  
लेभे वै पुरुषः पत्नीं शतरूपामयोनिजाम् ॥ १ ॥  
आपवस्य महिम्ना तु दिवमावृत्य तिष्ठतः ।  
धर्मेणैव महाराज शतरूपा व्यजायत ॥ २ ॥  
सा तु वर्षायुतं तप्त्वा तपः परमदुश्चरम् ।  
भर्तारं दीप्ततपसं पुरुषं प्रत्यपद्यत ॥ ३ ॥  
स वै स्वायम्भुवस्तात पुरुषो मनुरुच्यते ।  
तस्यैकसप्ततियुगं मन्वन्तरमिहोच्यते ॥ ४ ॥  
वैराजात् पुरुषाद् वीरं शतरूपा व्यजायत ।  
प्रियव्रतोत्तानपादौ वीरात्काम्या व्यजायत ॥ ५ ॥  
काम्या नाम महाबाहो कर्दमस्य प्रजापतेः ।  
काम्यापुत्रास्तु चत्वारः सम्राट् कुक्षिर्विराट् प्रभुः ।  
प्रियव्रतं समासाद्य पतिं सा सुषुवे सुतान् ॥ ६ ॥  
उत्तानपादं जग्राह पुत्रमत्रिः प्रजापतिः ।  
उत्तानपादाच्चतुरः सूनृताजनयत् सुतान् ॥ ७ ॥  
धर्मस्य कन्या सुश्रोणी सूनृता नाम विश्रुता ।  
उत्पन्ना वाजिमेधेन ध्रुवस्य जननी शुभा ॥ ८ ॥  
ध्रुवं च कीर्तिमन्तं च शिवं शान्तमयस्पतिम् ।  
उत्तानपादोऽजनयत् सूनृतायां प्रजापतिः ॥ ९ ॥  
ध्रुवो वर्षसहस्राणि त्रीणि दिव्यानि भारत ।  
तपस्तेपे महाराज प्रार्थयन् सुमहद् यशः ॥ १० ॥  
तस्मै ब्रह्मा ददौ प्रीतः स्थानमप्रतिमं भुवि ।  
अचलं चैव पुरतः सप्तर्षीणां प्रजापतिः ॥ ११ ॥  
तस्यातिमात्रामृद्धिं च महिमानं निरीक्ष्य च ।  
देवासुराणामाचार्यः श्लोकमप्युशना जगौ ॥ १२ ॥  
अहोऽस्य तपसो वीर्यमहो श्रुतमहो बलम् ।  
यदेनं पुरतः कृत्वा ध्रुवं सप्तर्षयः स्थिताः ॥ १३ ॥  
तस्माच्छ्लिष्टिं च भव्यं च ध्रुवाच्छम्भुर्व्यजायत ।  
श्लिष्टेराधत्त सुच्छाया पञ्च पुत्रानकल्मषान् ॥ १४ ॥  
रिपुं रिपुञ्जयं पुण्यं वृकलं वृकतेजसम् ।  
रिपोराधत्त बृहती चाक्षुषं सर्वतेजसम् ॥ १५ ॥  
अजीजनत् पुष्करिण्यां वीरण्यां चाक्षुषो मनुम् ।  
प्रजापतेरात्मजायामरण्यस्य महात्मनः ॥ १६ ॥  
मनोरजायन्त दश नड्वलायां महौजसः ।  
कन्यायामभवञ्छ्रेष्ठा वैराजस्य प्रजापतेः ॥ १७ ॥  
ऊरुः पुरुः शतद्युम्नस्तपस्वी सत्यवान्कविः ।  
अग्निष्टुदतिरात्रश्च सुद्युम्नश्चेति ते नव ॥ १८ ॥  
अभिमन्युश्च दशमो नड्वलायाः सुताः स्मृताः ।  
ऊरोरजनयत् पुत्रान् षडाग्नेयी महाप्रभान् ।  
अङ्गं सुमनसं ख्यातिं क्रतुमङ्गिरसं गयम् ॥ १९ ॥  
अङ्गात् सुनीथापत्यं वै वेनमेकमजायत ।  
अपचारात् तु वेनस्य प्रकोपः सुमहानभूत् ॥ २० ॥  
प्रजार्थमृषयो यस्य ममन्थुर्दक्षिणं करम् ।  
वेनस्य पाणौ मथिते बभूव मुनिभिः पृथुः ॥ २१ ॥  
तं दृष्ट्वा ऋषयः प्राहुरेष वै मुदिताः प्रजाः ।  
करिष्यति महातेजा यशश्च प्राप्स्यते महत् ॥ २२ ॥  
स धन्वी कवची खड्गी तेजसा निर्दहन्निव ।  
पृथुर्वैन्यस्तदा चेमां ररक्ष क्षत्रपूर्वजः ॥ २३ ॥  
राजसूयाभिषिक्तानामाद्यः स वसुधाधिपः ।  
तस्माच्चैव समुत्पन्नौ निपुणौ सूतमागधौ ॥ २४ ॥  
तेनेयं गौर्महाराज दुग्धा सस्यानि भारत ।  
प्रजानां वृत्तिकामेन देवैः सर्षिगणैः सह ॥ २५ ॥  
पितृभिर्दानवैश्चैव गन्धर्वैः साप्सरोगणैः ।  
सर्पैः पुण्यजनैश्चैव वीरुद्भिः पर्वतैस्तथा ॥ २६ ॥  
तेषु तेषु च पात्रेषु दुह्यमाना वसुन्धरा ।  
प्रादाद्यथेप्सितं क्षीरं तेन प्राणानधारयन् ॥ २७ ॥  
पृथुपुत्रौ तु धर्मज्ञौ जज्ञातेऽन्तर्द्धिपालितौ ।  
शिखण्डिनी हविर्धानमन्तर्धानाद् व्यजायत ॥ २८ ॥  
हविर्धानात् षडाग्नेयी धिषणाजनयत् सुतान् ।  
प्राचीनबर्हिषं शुक्लं गयं कृष्णं व्रजाजिनौ ॥ २९ ॥  
प्राचीनबर्हिर्भगवान् महानासीत् प्रजापतिः ।  
हविर्धानान्महाराज येन संवर्द्धिताः प्रजाः ॥ ३० ॥
प्राचीनाग्राः कुशास्तस्य पृथिव्यां जनमेजय ।  
प्राचीनबर्हिर्भगवान् पृथिवीतलचारिणः ॥ ३१ ॥  
समुद्रतनयायां तु कृतदारोऽभवत् प्रभुः ।  
महतस्तपसः पारे सवर्णायां महीपतिः ॥ ३२ ॥  
सवर्णाऽऽधत्त सामुद्री दश प्राचीनबर्हिषः ।  
सर्वे प्रचेतसो नाम धनुर्वेदस्य पारगाः ॥ ३३ ॥  
अपृथग्धर्मचरणास्तेऽतप्यन्त महत्तपः ।  
दशवर्षसहस्राणि समुद्रसलिलेशयाः ॥ ३४ ॥  
तपश्चरत्सु पृथिवीं प्रचेतस्सु महीरुहाः ।  
अरक्ष्यमाणामावव्रुर्बभूवाथ प्रजाक्षयः ॥ ३५ ॥  
नाशकन्मारुतो वातुं वृतं खमभवद् द्रुमैः ।  
दशवर्षसहस्राणि न शेकुश्चेष्टितुं प्रजाः ॥ ३६ ॥  
तदुपसृत्य तपसा युक्ताः सर्वे प्रचेतसः ।  
मुखेभ्यो वायुमग्निं च तेऽससृजञ्जातमन्यवः ॥ ३७ ॥  
उन्मूलानथ तान् कृत्वा वृक्षान् वायुरशोषयत् ।  
तानग्निरदहद्घोरं एवमासीद् द्रुमक्षयः ॥ ३८ ॥  
द्रुमक्षयमथो बुद्ध्वा किञ्चिच्छिष्टेषु शाखिषु ।  
उपगम्याब्रवीदेतान् राजा सोमः प्रजापतीन् ॥ ३९ ॥  
कोपं यच्छत राजानः सर्वे प्राचीनबर्हिषः ।  
वृक्षशून्या कृता पृथ्वी शाम्येतामग्निमारुतौ ॥ ४० ॥  
रत्नभूता च कन्येयं वृक्षाणां वरवर्णिनी ।  
भविष्यं जानता तत्त्वं धृता गर्भेण वै मया ॥ ४१ ॥  
मारिषा नाम कन्येयं वृक्षाणामिति निर्मिता ।  
भार्या वोऽस्तु महाभागाः सोमवंशविवर्द्धिनी ॥ ४२ ॥  
युष्माकं तेजसोऽर्द्धेन मम चार्द्धेन तेजसः ।  
अस्यामुत्पत्स्यते पुत्रो दक्षो नाम प्रजापतिः ॥ ४३ ॥  
य इमां दग्धभूयिष्ठां युष्मत्तेजोमयेन वै ।  
अग्निनाग्निसमो भूयः प्रजाः संवर्धयिष्यति ॥ ४४ ॥  
ततः सोमस्य वचनाज्जगृहुस्ते प्रचेतसः ।  
संहृत्य कोपं वृक्षेभ्यः पत्नीं धर्मेण मारिषाम् ॥ ४५ ॥  
मारिषायां ततस्ते वै मनसा गर्भमादधुः ।  
दशभ्यस्तु प्रचेतोभ्यो मारिषायां प्रजापतिः ।  
दक्षो जज्ञे महातेजाः सोमस्यांशेन भारत ॥ ४६ ॥  
पुत्रानुत्पादयामास सोमवंशविवर्धनान् ।  
अचरांश्च चरांश्चैव द्विपदोऽथ चतुष्पदः ।  
स दृष्ट्वा मनसा दक्षः पश्चादप्यसृजत् स्त्रियः ॥ ४७ ॥  
ददौ स दश धर्माय कश्यपाय त्रयोदश ।  
शिष्टाः सोमाय राज्ञेऽथ नक्षत्राख्या ददौ प्रभुः ॥ ४८ ॥  
तासु देवाः खगा नागा गावो दितिजदानवाः ।  
गन्धर्वाप्सरसश्चैव जज्ञिरेऽन्याश्च जातयः ॥ ४९ ॥  
ततः प्रभृति राजेन्द्राः प्रजा मैथुनसम्भवाः ।  
सङ्कल्पाद् दर्शनात् स्पर्शात् पूर्वेषां सृष्टिरुच्यते ॥ ५० ॥  
जनमेजय उवाच  
देवानां दानवानां च गन्धर्वोरगरक्षसाम् ।  
सम्भवः कथितः पूर्वं दक्षस्य च महात्मनः ॥ ५१ ॥  
अङ्गुष्ठाद् ब्रह्मणो जातो दक्षः प्रोक्तस्त्वयानघ ।  
वामाङ्गुष्ठात् तथा चैव तस्य पत्नी व्यजायत ॥ ५२ ॥  
कथं प्राचेतसत्वं स पुनर्लेभे महातपाः ।  
एतन्मे संशयं विप्र सम्यगाख्यातुमर्हसि ।  
दौहित्रश्चैव सोमस्य कथं श्वशुरतां गतः ॥ ५३ ॥  
वैशम्पायन उवाच  
उत्पत्तिश्च निरोधश्च नित्यौ भूतेषु पार्थिव ।  
ऋषयोऽत्र न मुह्यन्ति विद्वांसश्चैव ये जनाः ॥ ५४ ॥  
युगे युगे भवन्त्येते सर्वे दक्षादयो नृप ।  
पुनश्चैव निरुध्यन्ते विद्वांस्तत्र न मुह्यति ॥ ५५ ॥  
ज्यैष्ठ्यं कानिष्ठ्यमप्येषां पूर्वं नासीज्जनाधिप ।  
तप एव गरीयोऽभूत् प्रभावश्चैव कारणम् ॥ ५६ ॥  
इमां विसृष्टिं दक्षस्य यो विद्यात् सचराचराम् ।  
प्रजावानापदुत्तीर्णः स्वर्गलोके महीयते ॥ ५७ ॥  
इति श्रीमहाभारते खिलेशु हरिवंशपर्वणि  
प्रजासर्गे दक्षोत्पत्तिकथने द्वितीयोऽध्यायः
