जनमेजय उवाच  
देवानां दानवानां च गन्धर्वोरगरक्षसाम् ।  
उत्पत्तिं विस्तरेणेमां वैशम्पायन कीर्तय ॥ १ ॥  
वैशम्पायन उवाच  
प्रजाः सृजेति व्यादिष्टः पूर्वं दक्षः स्वयम्भुवा ।  
यथा ससर्ज भूतानि तथा शृणु महीपते ॥ २ ॥  
मानसान्येव भूतानि पूर्वमेवासृजत् प्रभुः ।  
ऋषीन् देवान् सगन्धर्वानसुरानथ राक्षसान् ।  
यक्षभूतपिशाचांश्च वयःपशुसरीसॄपान् ॥ ३ ॥  
यदास्य तास्तु मानस्यो न व्यवर्धन्त वै प्रजाः ।  
अपध्याता भगवता महादेवेन धीमता ॥ ४ ॥  
ततः सञ्चिन्त्य तु पुनः प्रजाहेतोः प्रजापतिः ।  
स मैथुनेन धर्मेण सिसृक्षुर्विविधाः प्रजाः ॥ ५ ॥  
असिक्नीमावहत् पत्नीं वीरणस्य प्रजापतेः ।  
सुतां सुतपसा युक्तां महतीं लोकधारिणीम् ॥ ६ ॥  
अथ पुत्रसहस्राणि वीरण्यां पञ्च वीर्यवान् ।  
असिक्न्यां जनयामास दक्ष एव प्रजापतिः ॥ ७ ॥  
तांस्तु दृष्ट्वा महाभागान् संविवर्धयिषून् प्रजाः ।  
देवर्षिः प्रियसंवादो नारदः प्राब्रवीदिदम् ।  
नाशाय वचनं तेषां शापायैवात्मनस्तथा ॥ ८ ॥  
यं कश्यपः सुतवरं परमेष्ठी व्यजीजनत् ।  
दक्षस्य वै दुहितरि दक्षशापभयान्मुनिः ॥ ९॥  
पूर्वं स हि समुत्पन्नो नारदः परमेष्ठिना ।  
असिक्न्यामथ वीरण्यां भूयो देवर्षिसत्तमः ।  
तं भूयो जनयामास पितेव मुनिपुङ्गवम् ॥ १० ॥  
तेन दक्षस्य पुत्रा वै हर्यश्वा इति विश्रुताः ।  
निर्मथ्य नाशिताः सर्वे विधिना च न संशयः ॥ ११ ॥  
तस्योद्यतस्तदा दक्षो नाशायामितविक्रमः ।  
महर्षीन् पुरतः कृत्वा याचितः परमेष्ठिना ॥ १२ ॥  
ततोऽभिसन्धिं चक्रुस्ते दक्षस्तु परमेष्ठिना ।  
कन्यायां नारदो मह्यं तव पुत्रो भवेदिति ॥ १३ ॥  
ततो दक्षस्तु तां प्रादात् कन्यां वै परमेष्ठिने ।  
स तस्यां नारदो जज्ञे दक्षशापभयादृषिः ॥ १४ ॥  
जनमेजय उवाच  
कथं विनाशिताः पुत्रा नारदेन महर्षिणा ।  
प्रजापतेर्द्विजश्रेष्ठ श्रोतुमिच्छामि तत्त्वतः ॥ १५ ॥  
वैशम्पायन उवाच  
दक्षस्य पुत्रा हर्यश्वा विवर्धयिषवः प्रजाः ।  
समागता महावीर्या नारदस्तानुवाच ह ॥ १६ ॥  
बालिशा बत यूयं वै नास्या जानीत वै भुवः ।  
प्रमाणं स्रष्टुकामाः स्थ प्रजाः प्राचेतसात्मजाः ।  
अन्तरूर्ध्वमधश्चैव कथं स्रक्ष्यथ वै प्रजाः ॥ १७ ॥  
ते तु तद्वचनं श्रुत्वा प्रयाताः सर्वतोदिशम् ।  
प्रमाणं द्रष्टुकामास्ते गताः प्राचेतसात्मजाः ॥ १८ ॥  
वायोरनशनं प्राप्य गतास्ते वै पराभवम् ।  
अद्यापि न निवर्तन्ते समुद्रेभ्य इवापगाः ॥ १९ ॥  
हर्यश्वेष्वथ नष्टेषु दक्षः प्राचेतसः पुनः ।  
वैरिण्यामेव पुत्राणां सहस्रमसृजत् प्रभुः ॥ २० ॥  
विवर्धयिषवस्ते तु शबलाश्वाः प्रजास्तदा ।  
पूर्वोक्तं वचनं तात नारदेनैव नोदिताः ॥ २१ ॥  
अन्योन्यमूचुस्ते सर्वे सम्यगाह महामुनिः ।  
भ्रातॄणां पदवीं ज्ञातुं गन्तव्यं नात्र संशयः ॥ २२ ॥  
ज्ञात्वा प्रमाणं पृथ्व्याश्च सुखं स्रक्ष्यामहे प्रजाः ।  
एकाग्राः स्वस्थमनसा यथावदनुपूर्वशः ॥ २३ ॥  
तेऽपि तेनैव मार्गेण प्रयाताः सर्वतोदिशम् ।  
अद्यापि न निवर्तन्ते समुद्रेभ्य इवापगाः ॥ २४ ॥  
नष्टेशु शबलाश्वेषु दक्ष क्रुद्धोऽवदद् वचः ।  
नारदं नाशमेहीति गर्भवासं वसेति च ॥ २५ ॥  
तदा प्रभृति वै भ्राता भ्रातुरन्वेषणं नृप ।  
प्रयातो नश्यति क्षिप्रं तन्न कार्यं विपश्चिता ॥ २६ ॥  
तांश्चापि नष्टान् विज्ञाय पुत्रान् दक्षः प्रजापतिः ।  
षष्टिं भूयोऽसृजत् कन्या वीरण्यामिति नः श्रुतम् ॥ २७ ॥  
तास्तदा प्रतिजग्राह भार्यार्थे कश्यपः प्रभुः ।  
सोमो धर्मश्च कौरव्य तथैवान्ये महर्षयः ॥ २८ ॥  
ददौ स दश धर्माय कश्यपाय त्रयोदश ।  
सप्तविंशतिं सोमाय चतस्रोऽरिष्टनेमिने ॥ २९ ॥  
द्वे चैव भृगुपुत्राय द्वे चैवाङ्गिरसे तथा । ॥  
द्वे कृशाश्वाय विदुषे तासां नामानि मे शृणु ॥ ३० ॥  
अरुन्धती वसुर्यामी लम्बा भानुर्मरुत्वती ।  
सङ्कल्पा च मुहूर्ता च साध्या विश्वा च भारत ।  
धर्मपत्न्यो दश त्वेतास्तास्वपत्यानि मे श्रृणु ॥ ३१ ॥  
विश्वेदेवाश्च विश्वायाः साध्यान् साध्या व्यजायत ।  
मरुत्वत्यां मरुत्वन्तो वसोस्तु वसवस्तथा ॥ ३२ ॥  
भानोस्तु भानवस्तात मुहूर्ताया मुहूर्तजाः ॥ ३३ ॥  
लम्बायाश्चैव घोषोऽथ नागवीथी च यामिजा ।  
पृथिवीविषयं सर्वमरुन्धत्यां व्यजायत ॥ ३४ ॥  
सङ्कल्पायास्तु सर्वात्मा जज्ञे सङ्कल्प एव हि ।  
नागवीथ्याश्च यामिन्या वृषलम्बा व्यजायत ॥ ३५ ॥  
या राजन् सोमपत्न्यस्तु दक्षः प्राचेतसो ददौ ।  
सर्वा नक्षत्रनाम्न्यस्ता ज्योतिषे परिकीर्तिताः ॥ ३६ ॥  
ये त्वन्ये ख्यातिमन्तो वै देवा ज्योतिःपुरोगमाः ।  
वसवोऽष्टौ समाख्यातास्तेषां वक्ष्यामि विस्तरम् ॥ ३७ ॥  
आपो ध्रुवश्च सोमश्च धरश्चैवानिलानलौ ।  
प्रत्यूषश्च प्रभासश्च वसवो नामभिः स्मृताः ॥ ३८ ॥  
आपस्य पुत्रो वैतण्ड्यः श्रमः श्रान्तो मुनिस्तथा ।  
ध्रुवस्य पुत्रो भगवान् कालो लोकप्रकालनः ॥ ३९ ॥  
सोमस्य भगवान् वर्चा वर्चस्वी येन जायते ।  
धरस्य पुत्रो द्रविणो हुतहव्यवहस्तथा ।  
मनोहरायाः शिशिरः प्राणोऽथ रमणस्तथा ॥ ४० ॥  
अनिलस्य शिवा भार्या यस्याः पुत्रो मनोजवः ।  
अविज्ञातगतिश्चैव द्वौ पुत्रावनिलस्य तु ॥ ४१ ॥  
अग्निपुत्रः कुमारस्तु शरस्तम्बे श्रियान्वितः ।  
तस्य शाखो विशाखश्च नैगमेयश्च पृष्ठजाः ॥ ४२ ॥  
अपत्यं कृत्तिकानां तु कार्तिकेय इति स्मृतः ।  
स्कन्दः सनत्कुमारश्च सृष्टः पादेन तेजसः ॥ ४३ ॥  
प्रत्यूषस्य विदुः पुत्रमृटिं नाम्ना च देवलम् ।  
द्वौ पुत्रौ देवलस्यापि क्षमावन्तौ तपस्विनौ ॥ ४४ ॥  
बृहस्पतेस्तु भगिनी वरस्त्री ब्रह्मचारिणी ।  
योगसिद्धा जगत् कृत्स्नमसक्ता विचचार ह ॥ ४५ ॥  
प्रभासस्य च सा भार्या वसूनामष्टमस्य च ।  
विश्वकर्मा महाभागस्तस्यां जज्ञे प्रजापतिः ॥ ४६ ॥  
कर्ता शिल्पसहस्राणां त्रिदशानां च वार्धकिः ।  
भूषणानां च सर्वेषां कर्ता शिल्पवतां वरः ॥ ४७ ॥  
यः सर्वासां विमानानि देवतानां चकार ह ।  
मानुष्याश्चोपजीवन्ति यस्य शिल्पं महात्मनः ॥ ४८ ॥  
सुरभी कश्यपाद् रुद्रानेकादश विनिर्ममे ।  
महादेवप्रसादेन तपसा भाविता सती ॥ ४९ ॥  
अजैकपादहिर्बुध्न्यस्त्वष्टा रुद्राश्च भारत ।  
त्वष्टुश्चैवात्मजः श्रीमान् विश्वरूपो महायशाः ॥ ५० ॥  
हरश्च बहुरूपश्च त्र्यम्बकश्चापराजितः ।  
वृषाकपिश्च शम्भुश्च कपर्दी रेवतस्तथा ॥ ५१ ॥  
मृगव्याधश्च सर्पश्च कपाली च विशाम्पते ।  
एकादशैते कथिता रुद्रास्त्रिभुवनेश्वराः ॥ ५२ ॥  
शतं त्वेवं समाख्यातं रुद्राणाममितौजसाम् ।  
पुराणे भरतश्रेष्ठ यैर्व्याप्ताः सचराचराः ॥ ५३ ॥  
लोका भरतशार्दूल कश्यपस्य निबोध मे ।  
अदितिर्दितिर्दनुश्चैव अरिष्टा सुरसा खशा ॥ ५४ ॥  
सुरभिर्विनता चैव ताम्रा क्रोधवशा इरा ।  
कद्रुर्मुनिश्च राजेन्द्र तास्वपत्यानि मे शृणु ॥ ५५ ॥  
पूर्वमन्वन्तरे श्रेष्ठा द्वादशासन् सुरोत्तमाः ।  
तुषिता नाम तेऽन्योन्यमूचुर्वैवस्वतेऽन्तरे ॥ ५६ ॥  
उपस्थितेऽतियशसि चाक्षुषस्यान्तरे मनोः ।  
हितार्थं सर्वसत्त्वानां समागम्य परस्परम् ॥ ५७ ॥  
आगच्छत द्रुतं देवा अदितिं सम्प्रविश्य वै ।  
मन्वन्तरे प्रसूयामस्तन्नः श्रेयो भविष्यति ॥ ५८ ॥  
वैशम्पायन उवाच  
एवमुक्त्वा तु ते सर्वं चाक्षुषस्यान्तरे मनोः ।  
मारीचात् कश्यपाज्जातास्तेऽदित्या दक्षकन्यया ॥ ५९ ॥  
तत्र विष्णुश्च शक्रश्च जज्ञाते पुनरेव हि ।  
अर्यमा चैव धाता च त्वष्टा पूषा च भारत ॥ ६० ॥  
विवस्वान् सविता चैव मित्रो वरुण एव च ।  
अंशो भगश्चातितेजा आदित्या द्वादश स्मृताः ॥ ६१ ॥  
चाक्षुषस्यान्तरे पूर्वमासन् ये तुषिताः सुराः ।  
वैवस्वतेऽन्तरे ते वै आदित्या द्वादश स्मृताः ॥ ६२ ॥  
सप्तविंशतिर्याः प्रोक्ताः सोमपत्न्योऽथ सुव्रताः ।  
तासामपत्यान्यभवन् दीप्तान्यमिततेजसां ॥ ६३ ॥  
अरिष्टनेमिपत्नीनामपत्यानीह षोडश ।  
बहुपुत्रस्य विदुषश्चतस्रो विद्युतः स्मृताः ॥ ६४ ॥  
प्रत्यङ्गिरसजाः श्रेष्ठा ऋचो ब्रह्मर्षिसत्कृताः ।  
कृशाश्वस्य तु राजर्षेर्देवप्रहरणानि च ॥ ६५ ॥  
एते युगसहस्रान्ते जायन्ते पुनरेव ह ।  
सर्वदेवगणास्तात त्रयस्त्रिंशत् तु कामजाः ॥ ६६ ॥  
तेषामपि च राजेन्द्र निरोधोत्पत्तिरुच्यते ॥ ६७ ॥  
यथा सूर्यस्य गगने उदयास्तमने इह ।  
एवं देवनिकायास्ते सम्भवन्ति युगे युगे ॥ ६८ ॥  
दित्याः पुत्रद्वयं जज्ञे कश्यपादिति नः श्रुतम् ।  
हिरण्यकशिपुश्चैव हिरण्याक्षश्च वीर्यवान् ॥ ६९ ॥
सिंहिका चाभवत्कन्या विप्रचित्तेः परिग्रहः ।  
सैंहिकेया इति ख्यातास्तस्याः पुत्रा महाबलाः ।  
गणैश्च सह राजेन्द्र दशसाहस्रमुच्यते ॥ ७० ॥  
तेषां पुत्राश्च पौत्राश्च शतशोऽथ सहस्रशः ।  
असङ्ख्याता महाबाहो हिरण्यकशिपोः शृणु ॥ ७१ ॥  
हिरण्यकशिपोः पुत्राश्चत्वारः प्रथितौजसः ।  
अनुह्रादश्च ह्रादश्च प्रह्रादश्चैव वीर्यवान् ॥ ७२ ॥  
संह्रादश्च चतुर्थोऽभूद्ध्रादपुत्रो ह्रदस्तथा ।  
संह्रादपुत्रः सुन्दश्च निसुन्दस्तावुभौ स्मृतौ ॥ ७३ ॥  
अनुह्रादसुतौ ह्यायुः शिबिकालस्तथैव ह ।  
विरोचनश्च प्राह्रादिर्बलिर्जज्ञे विरोचनात् ॥ ७४ ॥  
बलेः पुत्रशतं त्वासीद् बाणज्येष्ठं नराधिप ।  
धृतराष्ट्रश्च सूर्यश्च चन्द्रमाश्चेन्द्रतापनः ॥ ७५ ॥  
कुम्भनाभो गर्दभाक्षः कुक्षिरित्येवमादयः ।  
बाणस्तेषामतिबलो ज्येष्ठः पशुपतेः प्रियः ॥ ७६ ॥  
पुराकल्पे तु बाणेन प्रसाद्योमापतिं प्रभुम् ।  
पार्श्वतो विहरिष्यामि इत्येवं याचितो वरः ॥ ७७ ॥  
बाणस्य चेन्द्रदमनो लोहित्यामुदपद्यत ।  
गणास्तथासुरा राजञ्छतसाहस्रसम्मिताः ॥ ७८ ॥  
हिरण्याक्षसुताः पञ्च विद्वांसः सुमहाबलाः ।  
झर्झरः शकुनिश्चैव भूतसन्तापनस्तथा ।  
महानाभश्च विक्रान्तः कालनाभस्तथैव च ॥ ७९ ॥  
अभवन् दनुपुत्राश्च शतं तीव्रपराक्रमाः ॥  
तपस्विनो महावीर्याः प्राधान्येन निबोध तान् ॥ ८० ॥  
द्विमूर्धा शकुनिश्चैव तथा शङ्कुशिरा विभुः ।  
शङ्कुकर्णो विराधश्च गवेष्ठी दुन्धुभिस्तथा ॥  
अयोमुखः शम्बरश्च कपिलो वामनस्तथा । ८१ ॥  
मरीचिर्मघवांश्चैव इरा शङ्कुशिरा वृकः ।  
विक्षोभणश्च केतुश्च केतुवीर्यशतह्रदौ ॥ ८२ ॥  
इन्द्रजित् सत्यजिच्चैव वज्रनाभस्तथैव च ।  
महानाभश्च विक्रान्तः कालनाभस्तथैव च ॥ ८३ ॥  
एकचक्रो महाबाहुस्तारकश्च महाबलः ।  
वैश्वानरः पुलोमा च विद्रावणमहासुरौ ॥ ८४ ॥  
स्वर्भानुर्वृषपर्वा च तुहुण्डश्च महासुरः ।  
सूक्ष्मश्चैवातिचन्द्रश्च ऊर्णनाभो महगिरिः ॥ ८५ ॥  
असिलोमा च केशी च शठश्च बलको मदः ।  
तथा गगनमूर्धा च कुम्भनाभो महासुरः ॥ ८६ ॥  
प्रमदो मयश्च कुपथो हयग्रीवश्च वीर्यवान् ।  
वैसृपः सविरूपाक्षः सुपथोऽथ हराहरौ ॥ ८७ ॥  
हिरण्यकशिपुश्चैव शतमायुश्च शम्बरः ।  
शरभः शलभश्चैव विप्रचित्तिश्च वीर्यवान् ॥ ८८ ॥  
एते सर्वे दनोः पुत्राः कश्यपादभिजज्ञिरे ।  
विप्रचित्तिप्रधानास्ते दानवाः सुमहाबलाः ॥ ८९ ॥  
एतेषां यदपत्यं तु तन्न शक्यं नराधिप ।  
प्रसङ्ख्यातुं महीपाल पुत्रपौत्राद्यनन्तकम् ॥ ९० ॥  
स्वर्भानोस्तु प्रभा कन्या पुलोम्नश्च सुतात्रयम् ।  
उपदानवी हयशिराः शर्मिष्ठा वार्षपर्वणी ॥ ९१ ॥  
पुलोमा कालिका चैव वैश्वानरसुते उभे ।  
बह्वपत्ये महावीर्ये मारीचेस्तु परिग्रहः ॥ ९२ ॥  
तयोः पुत्रसहस्राणि षष्टिं दानवनन्दनान् ॥  
चतुर्दशशतानन्यान् हिरण्यपुरवासिनः ॥ ९३ ॥  
मारीचिर्जनयामास महता तपसान्वितः ।  
पौलोमाः कालकेयाश्च दानवास्ते महाबलाः ॥ ९४ ॥  
अवध्या देवतानां च हिरण्यपुरवासिनः ।  
कृताः पितामहेनाजौ निहताः सव्यसाचिना ॥ ९५ ॥  
प्रभाया नहुशः पुत्रः सृञ्जयश्च शचीसुतः ।  
पूरुं जज्ञेऽथ शर्मिष्ठा दुष्यन्तमुपदानवी ॥ ९६ ॥  
ततोऽपरे महावीर्या दानवास्त्वतिदारुणाः ।  
सिंहिकायामथोत्पन्ना विप्रचित्तेः सुतास्तदा ॥ ९७ ॥  
दैत्यदानवसंयोगाज्जातास्तीव्रपराक्रमाः ।  
सैंहिकेया इति ख्यातास्त्रयोदश महाबलाः ॥ ९८ ॥  
व्यंशः शल्यश्च बलिनौ नभश्चैव महाबलः ।  
वातापिर्नमुचिश्चैव इल्वलः खसृमस्तथा ॥ ९९ ॥  
अञ्जिको नरकश्चैव कालनाभस्तथैव च ।  
शुकः पोतरणश्चैव वज्रनाभश्च वीर्यवान् ॥ १०० ॥  
राहुर्ज्येष्ठस्तु तेषां वै सूर्यचन्द्रविमर्दनः ।  
मूकश्चैव तुहुण्डश्च ह्रादपुत्रौ बभूवतुः ॥ १०१ ॥  
मारीचः सुन्दपुत्रश्च ताडकायां व्यजायत ।  
शिवमाणस्तथा चैव सुरकल्पश्च वीर्यवाण् ॥ १०२ ॥  
एते वै दानवाः श्रेष्ठा दनुवंशविवर्धनाः ।  
तेषां पुत्राश्च पौत्राश्च शतशोऽथ सहस्रशः ॥ १०३ ॥  
संह्रादस्य तु दैत्यस्य निवातकवचाः कुले ।  
समुत्पन्नाः सुतपसा महान्तो भावितात्मनः ॥ १०४ ॥  
तिस्रः कोट्यः सुतास्तेषां मणिमत्यां निवासिनाम् ॥  
तेऽप्यवध्यास्तु देवानामर्जुनेन निपातिताः ॥ १०५ ॥  
षट् सुताः सुमहासत्त्वास्ताम्रायाः परिकीर्तिताः ॥  
काकी श्येनी च भासी च सुग्रीवी शुचि गृध्रिका ॥ १०६ ॥  
काकी काकानजनयदुलूकी प्रत्युलूककान् ।  
श्येनी श्येनांस्तथा भासी भासान् गृध्रांश्च गृध्र्यपि ॥ १०७ ॥  
शुचिरौदकान् पक्षिगणान् सुग्रीवी तु परन्तप ।  
अश्वानुष्ट्रान् गर्दभांश्च ताम्रावंशः प्रकीर्तितः ॥ १०८ ॥  
विनतायास्तु पुत्रौ द्वावरुणो गरुडस्तथा ।  
सुपर्णः पततां श्रेष्ठो दारुणः स्वेन कर्मणा ॥ १०९ ॥  
सुरसायाः सहस्रं तु सर्पाणाममितौजसाम् ।  
अनेकशिरसां तात खेचराणां महात्मनाम् ॥ ११० ॥  
काद्रवेयाश्च बलिनः सहस्रममितौजसः ।  
सुपर्णवशगा नागा जज्ञिरेऽनेकमस्तकाः ॥ १११ ॥  
तेषां प्रधानाः सततं शेषवासुकितक्षकाः ।  
ऐरावतो महापद्मः कम्बलाश्वतरावुभौ ॥ ११२ ॥  
एलापत्रस्तथा शङ्खः कर्कोटकधनञ्जयौ ।  
महानीलमहाकर्णौ धृतराष्ट्रबलाहकौ ॥ ११३ ॥  
कुहरः पुष्पदंष्ट्रश्च दुर्मुखः सुमुखस्तथा ।  
शङ्खश्च शङ्खपालश्च कपिलो वामनस्तथा ॥ ११४ ॥  
नहुषः शङ्खरोमा च मणिरित्येवमादयः ।  
तेषां पुत्राश्च पौत्राश्च गरुडेन निपातिताः ॥ ११५ ॥  
चतुर्दशसहस्राणि क्रूराणां पवनाशिनाम् ।  
गणं क्रोधवशं विद्धि तस्य सर्वे च दंष्ट्रिणः ॥ ११६ ॥  
स्थलजाः पक्षिणोऽब्जाश्च धरायाः प्रसवाः स्मृताः ।  
गास्तु वै जनयामास सुरभिर्महिषांस्तथा ॥ ११७ ॥  
इरा वृक्षलता वल्लीस्तृणजातीश्च सर्वशः ।  
खशा तु यक्षरक्षांसि मुनीनप्सरसस्तथा ॥ ११८ ॥  
अरिष्टा तु महासत्त्वान् गन्धर्वानमितौजसः ।  
एते कश्यपदायादाः कीर्तिताः स्थाणुजङ्गमाः । ११९ ॥  
तेषां पुत्राश्च पौत्राश्च शतशोऽथ सहस्रशः ।  
एष मन्वन्तरे तात सर्गः स्वारोचिषे स्मृतः ॥ १२० ॥  
वैवस्वते तु महति वारुणे वितते क्रतौ ।  
जुह्वानस्य ब्रह्मणो वै प्रजासर्ग इहोच्यते ॥ १२१ ॥  
पूर्वं यत्र तु ब्रह्मर्षीनुत्पन्नान्सप्त मानसान् ।  
पुत्रत्वे कल्पयामास स्वयमेव पितामहः ॥ १२२ ॥  
ततो विरोधे देवानां दानवानां च भारत ।  
दितिर्विनष्टपुत्रा वै तोषयामास कश्यपम् ॥ १२३ ॥  
तां कश्यपः प्रसन्नात्मा सम्यगाराधितस्तया ।  
वरेण च्छन्दयामास सा च वव्रे वरं ततः ॥ १२४ ॥  
पुत्रमिन्द्रवधार्थाय समर्थममितौजसम् ।  
स च तस्यै वरं प्रादात् प्रार्थितं सुमहातपाः ॥ १२५ ॥  
दत्त्वा च वरमव्यग्रो मारीचस्तामभाषत ।  
भविष्यति सुतस्तेऽयं यद्येवं धारयिष्यसि ॥ १२६ ॥  
इन्द्रं सुतो निहन्ता ते गर्भं वै शरदां शतम् ।  
यदि धारयसे शौचं तत्परा व्रतमास्थिता ॥ १२७ ॥  
तथेत्यभिहितो भर्ता तया देव्या महातपाः ।  
धारयामास गर्भं तु शुचिः सा वसुधाधिप ॥ १२८ ॥  
ततोऽभ्युपागमद् दित्यां गर्भमाधाय कश्यपः ।  
रोचयन् वै गणश्रेष्ठं देवानाममितौजसम् ॥ १२९ ॥  
तेजः सम्भृत्य दुर्धर्षमवध्यममरैरपि ।  
जगाम पर्वतायैव तपसे संशितव्रतः ॥ १३०॥  
तस्याश्चैवान्तरप्रेप्सुरभवत् पाकशासनः ।  
ऊने वर्षशते चास्या ददर्शान्तरमच्युतः ॥ १३१ ॥  
अकृत्वा पादयोः शौचं दितिः शयनमाविशत् ।  
निद्रां च कारयामास तस्याः कुक्षिं प्रविश्य सः ॥ १३२ ॥  
वज्रपाणिस्ततो गर्भं सप्तधा तं न्यकृन्तत ।  
स पाठ्यमानो वज्रेण गर्भस्तु प्ररुरोद ह ॥ १३३ ॥  
मा रोदीरिति तं शक्रः पुनः पुनरथाब्रवीत् ।  
सोऽभवत् सप्तधा गर्भस्तमिन्द्रो रुषितः पुनः ॥ १३४ ॥  
एकैकं सप्तधा चक्रे वज्रेणैवारिकर्शनः ।  
मरुतो नाम देवास्ते बभूवुर्भरतर्भ ॥ १३५ ॥  
यथैवोक्तं मघवता तथैव मरुतोऽभवन् ।  
देवा एकोनपञ्चाशत् सहाया वज्रपाणिनः ॥ १३६ ॥  
तेषामेवं प्रवृद्धानां भूतानां जनमेजय । ॥  
रोचयन् वै गणश्रेष्ठं देवानाममितौजसाम् ॥ १३७ ॥  
निकायेषु निकायेषु हरिः प्रादात् प्रजापतीन् ।  
क्रमशस्तानि राज्यानि पृथुपूर्वाणि भारत ॥ १३८ ॥  
स हरिः पुरुषो वीरः कृष्णो जिष्णुः प्रजापतिः ।  
पर्जन्यस्तपनोऽव्यक्तस्तस्य सर्वमिदं जगत् ॥ १३९ ॥  
भूतसर्गमिमं सम्यग्जानतो भरतर्षभ ।  
मरुतां च शुभे जन्म शृण्वतः पठ्तोऽपि वा ॥  
नावृत्तिभयमस्तीह परलोकभयं कुतः ॥ १४० ॥  
इति श्रीमहाभारते खिलेषु हरिवंशपर्वणि ॥  
मरुदुत्पत्तिकथने तृतीयोऽध्यायः
