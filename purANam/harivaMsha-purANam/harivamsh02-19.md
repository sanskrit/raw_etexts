धृतं गोवर्धनं दृष्ट्वा परित्रातं च गोकुलम् ।  
कृष्णस्य दर्शनम् शक्रो रोचयामास विस्मितः ॥ १ ॥  
स निर्जलाम्बुदाकारं मत्तं मदजलोक्षितम् ।  
आरुह्यैरावतं नागमाजगाम महीतलम् ॥ २ ॥  
स ददर्शोपविष्टं वै गोवर्धनशिलातले ।  
कृष्णमक्लिष्टकर्माणं पुरुहूतः पुरंदरः ॥ ३ ॥  
तं वीक्ष्य बालं महता तेजसा दीप्तमव्ययम् ।  
गोपवेषधरं विष्णुं प्रीतिं लेभे पुरन्दरः ॥ ४ ॥  
तं सोऽम्बुजदलश्यामं कृष्णं श्रीवत्सलक्षणम् ।  
पर्याप्तनयनः शक्रः सर्वैर्नेर्त्रैरुदैक्षत ॥ ५ ॥  
दृष्ट्वा चैनं श्रिया जुष्टं मर्त्यलोकेऽमरोपमम् ।  
सूपविष्टं शिलापृष्ठे शक्रः स व्रीडितोऽभवत् ॥ ६ ॥  
तस्योपविष्टास्य मुखं पक्षाभ्यां पक्षिपुङ्‌‌गवः ।  
अन्तर्द्धानं गतश्छायां चकारोरगभोजनः ॥ ७ ॥  
तं विविक्ते वनगतं लोकवृत्तान्ततत्परम् ।  
उपतस्थे गजं हित्वा कृष्णं बलनिषूदनः ॥ ८ ॥  
स समीपगतस्तस्य दिव्यस्रगनुलेपनः ।  
रराज देवराजो वै वज्रपूर्णकरः प्रभुः ॥ ९ ॥  
किरीटेनार्कतुल्येन विद्युदुद्योतकारिणा ।  
कुण्डलाभ्यां स दिव्याभ्यां सततं शोभिताननः ॥ १० ॥  
पञ्चस्तबकलम्बेन हारिणोरसि भूषितः ।  
सहस्रपत्रकान्तेन देहभूषणकारिणा ।  
ईक्षमाणः सहस्रेण नेत्राणां कामरूपिणाम् ॥ ११ ॥  
त्रिदशाज्ञापनार्थेन मेघनिर्घोषकारिणा ।  
अथ दिव्येन मधुरं व्याजहार स्वरेणा तम् ॥ १२ ॥  
इन्द्र उवाच  
कृष्ण कृष्ण महाबहो ज्ञातीनां नन्दिवर्द्धन ।  
अतिदिव्यं कृतं कर्म त्वया प्रीतिमता गवाम् ॥ १३ ॥  
मयोत्सृष्टेषु मेघेषु युगान्तावर्तकारिषु ।  
यत्त्वया रक्षिता गावस्तेनास्मि परितोषितः ॥ १४ ॥  
स्वायंभुवेन योगेन यश्चायं पर्वतोत्तमः ।  
धृतो वेश्मवदाकाशे को ह्येतेन न विस्मयेत् ॥ १५ ॥  
प्रतिषिद्धे मम महे मयेयं रुषितेन वै ।  
अतिवृष्टिः कृता कृष्ण गवां वै साप्तरात्रिकी ॥ १६ ॥  
सा त्वया प्रतिषिद्धेयं मेघवृष्टिर्दुरासदा ।  
देवैः सदा नवगणैर्दुर्निवार्या मयि स्थिते ॥ १७ ॥  
अहो मे सुप्रियं कृष्ण यत्त्वं मानुषदेहवान् ।  
समग्रं वैष्णवं तेजो विनिगूहसि रोषितः ॥ १८ ॥  
साधितं देवतानां हि मन्येऽहं कार्यमव्ययम् ।  
त्वयि मानुष्यमापन्ने युक्ते चैव स्वतेजसा ॥ १९ ॥  
सेत्स्यते सर्वकार्यार्थो न किंचित् परिहास्यते ।  
देवानां यद्‌भवान् नेता सर्वकार्यपुरोगमः ॥ २० ॥  
एकस्त्वमसि देवानां लोकानां च सनातनः ।  
द्वितीयं नात्र पश्यामि यस्तेषां च धुरं वहेत् ॥ २१ ॥  
यथा हि पुङ्‌‌गवः श्रेष्ठो ह्यग्रे धुरि नियोज्यते ।  
एवं त्वमसि देवानां मग्नानां द्विजवाहनः ॥ २२ ॥  
त्वच्छरीरगतं कृष्ण जगत्प्रकरणं त्विदम् ।  
ब्रह्मणा साधु निर्दिष्टं धातुभ्य इव काञ्चनम् ॥ २३ ॥  
स्वयं स्वयंभूर्भगवान् बुद्ध्याथ वयसापि वा ।  
न त्वानुगन्तुं शक्नोति पङ्‌‌गुर्द्रुतगतिं यथा ॥ २४ ॥  
स्थाणुभ्यो हिमवाञ्छ्रेष्ठो ह्रदानां वरुणालयः ।  
गरुत्मान् पक्षिणां श्रेष्ठो देवानां च भवान् वरः ॥ २५ ॥  
अपामधस्ताल्लोको वै तस्योपरि महीधराः ।  
नागानामुपरिष्टाद् भूः पृथिव्युपरि मानुषाः ॥ २६ ॥  
मनुष्यलोकादूर्ध्वं तु खगाणां गतिरुच्यते ।  
आकाशस्योपरि रविर्द्वारं स्वर्गस्य भानुमान् ॥ २७ ॥  
देवलोकः परस्तस्माद् विमानगमनो महान् ।  
यत्राहं कृष्ण देवानामैन्द्रे विनिहितः पदे ॥ २८ ॥  
स्वर्गादूर्ध्वं ब्रह्मलोको ब्रह्मर्षिगणसेवितः ।  
तत्र सोमगतिश्चैव ज्योतिषां च महात्मनाम् ॥ २९ ॥  
तस्योपरि गवां लोकः साध्यास्तं पालयन्ति हि ।  
स हि सर्वगतः कृष्ण महाकाशगतो महान् ॥ ३० ॥  
उपर्युपरि तत्रापि गतिस्तव तपोमयी ।  
यां न विद्मो वयं सर्वे पृच्छन्तोऽपि पितामहम् ॥ ३१ ॥  
लोकस्त्वधो दुष्कृतिनां नागलोकस्तु दारुणः ।  
पृथिवी कर्मशीलानां क्षेत्रं सर्वस्य कर्मणः ॥ ३२ ॥  
खमस्थिराणां विषयो वायुना तुल्यवृत्तिनाम् ।  
गतिः शमदमाढ्यानां स्वर्गः सुकृतकर्मणाम् ॥ ३३ ॥  
ब्राह्मे तपसि युक्तानां ब्रह्मलोकः परा गतिः ।  
गवामेव तु गोलोको दुरारोहा हि सा गतिः ॥ ३४ ॥  
स तु लोकस्त्वया कृष्ण सीदमानः कृतात्मना ।  
धृतो धृतिमता वीर निघ्नतोपद्रवान् गवाम् ॥ ३५ ॥  
तदहं समनुप्राप्तो गवां वाक्येन चोदितः ।  
ब्रह्मणश्च महाभाग गौरवात्तव चागतः ॥ ३६ ॥  
अहं भूतपतिः कृष्ण देवराजः पुरंदरः ।  
अदितेर्गर्भपर्याये पूर्वजस्ते पुराकृतः ॥ ३७ ॥  
स्वतेजस्तेजसा चैव यत्ते दर्शितवानहम् ।  
देवरूपेण तत् सर्वं क्षन्तुमर्हसि मे विभो ॥ ३८ ॥  
एवं क्षान्तमनाः कृष्ण स्वेन सौम्येन तेजसा ।  
ब्रह्मणः शृणु मे वाक्यं गवां च गजविक्रम ॥ ३९ ॥  
आह त्वां भगवान् ब्रह्मा गावश्चाकाशगा दिवि ।  
कर्मभिस्तोषिता दिव्यैस्तव संरक्षणादिभिः ॥ ४० ॥  
भवता रक्षिता गावो गोलोकश्च महानयम् ।  
यद् वयं पुङ्‌‌गवैः सार्धं वर्द्धामः प्रसवैस्तथा ॥ ४१ ॥  
कर्षुकान्पुङ्‌‌गवैर्बाह्यैर्मेध्येन हविषा सुरान् ।  
श्रियं शकृत्प्रवृत्तेन तर्पयिष्याम कामगाः ॥ ४२ ॥  
तदस्माकं गुरुस्त्वं हि प्राणदश्च महाबलः ।  
अद्य प्रभृति नो राजा त्वमिन्द्रो वै भव प्रभो ॥ ४३ ॥  
तस्मात् त्वं काञ्चनैः पूर्णैर्दिव्यस्य पयसो घटैः ।  
एभिरद्याभिषिञ्चस्व मया हस्तावनामितैः ॥ ४४ ॥  
अहं किलेन्द्रो देवानां त्वं गवामिन्द्रतां गतः ।  
गोविन्द इति लोकास्त्वां स्तोष्यन्ति भुवि शाश्वतम् ॥ ४५ ॥  
ममोपरि यथेन्द्रस्त्वं स्थापितो गोभिरीश्वरः ।  
उपेन्द्र इति कृष्ण त्वां गास्यन्ति दिवि देवताः ॥ ४६ ॥  
ये चेमे वार्षिका मासाश्चत्वारो विहिता मम ।  
एषामर्धं प्रयच्छामि शरत्कालं तु पश्चिमम् ॥ ४७ ॥  
अद्य प्रभृति मासौ द्वौ ज्ञास्यन्ति मम मानवाः ।  
वर्षार्द्धे च ध्वजो मह्यं ततः पूजामवाप्स्यसि ।  
ममाम्बुप्रभवं दर्पं तदा त्यक्ष्यन्ति बर्हिणः ॥ ४८ ॥  
अल्पवाचो गतमदा ये चान्ये मेघनादिनः ।  
शान्तिं सर्वे गमिष्यन्ति मम कालविचारिणः ॥ ४९ ॥  
त्रिशङ्‌‌क्वगस्त्यचरितामाशां च प्रचरिष्यति ।  
सहस्ररश्मिरादित्यस्तापयन् स्वेन तेजसा ॥ ५० ॥  
ततः शरदि युक्तायां मौनकामेशु बर्हिषु ।  
याचमाने खगे तोयं विप्लुतेषु प्लवेषु च ॥ ५१ ॥
हंससारसपूर्णेषु नदीनां पुलिनेषु च ।  
मत्तक्रौञ्चप्रणादेषु प्रमत्तवृषभेषु च ॥ ५२ ॥  
गोषु चैव प्रहृष्टासु क्षरन्तीषु पयो बहु ।  
निवृत्तेषु च मेघेषु निर्यात्य जगतो जलम् ॥ ५३ ॥  
आकाशे शस्त्रसंकाशे हंसेषु च चरत्सु च ।  
जातपद्मेषु तोयेशु वापीषु च सरत्सु च ॥ ५४ ॥  
तडागेषु च कान्तेषु तोयेषु विमलेषु च ।  
कलमावनताग्रासु कृष्णकेदारपङ्‌‌क्तिषु ॥ ५५ ॥  
मध्यस्थं सलिलारम्भं कुर्वन्तीषु नदीषु च ।  
सुसस्यायां च सीमायां मनोहर्यां मुनेरपि ॥ ५६ ॥  
पृथिव्यां पृथुराष्ट्रायां रम्यायां वर्षसंक्षये ।  
श्रीमत्सु पङ्‌‌क्तिमार्गेषु फलवत्सु तृणेषु च ।  
इक्षुमत्सु च देशेषु प्रवृत्तेषु मखेषु च ॥ ५७ ॥  
ततः प्रवर्त्स्यते पुण्या शरत् सुप्तोत्थिते त्वयि ।  
लोकेऽस्मिन् कृष्ण निखिले यथैव त्रिदिवे तथा ॥ ५८ ॥  
नरास्त्वां चैव मां चैव ध्वजाकारासु यष्टिषु ।  
महेन्द्रं चाप्युपेन्द्रं च महयन्ति महीतले ॥ ५९ ॥  
ये चावयोः स्थिरे वृत्ते महेन्द्रोपेन्द्रसंज्ञिते ।  
मानवाः प्रणमिष्यन्ति तेषां नास्त्यनयागमः ॥ ६० ॥  
ततः शक्रस्तु तान् गृह्य घटान् दिव्यपयोधरान् ।  
अभिषेकेण गोविन्दं योजयामास योगवित् ॥ ६१ ॥  
दृष्ट्वा तमभिषिक्तं तु गावस्ताः सह यूथपैः ।  
स्तनैः प्रस्रवयुक्तैश्च सिषिचुः कृष्णमव्ययम् ॥ ६२ ॥  
मेघाश्च दिवि युक्ताभिः सामृताभिः समन्ततः ।  
सिषिचुस्तोयधाराभिरभिषिच्य तमव्ययम् ॥ ६३ ॥  
वनस्पतीनां सर्वेषां सुस्रावेन्दुनिभं पयः ।  
ववर्षुः पुष्पवर्षं च नेदुस्तूर्याणि चाम्बरे ॥ ६४ ॥  
अस्तुवन् मुनयः सर्वे वाग्भिर्मन्त्रपरायणाः ।  
एकार्णवे विविक्तं च दधार वसुधा वपुः ॥ ६५ ॥  
प्रसादं सागरा जग्मुर्ववुर्वाता जगद्धिताः ।  
मार्गस्थोऽपि बभौ भानुश्चन्द्रो नक्षत्रसंयुतः ॥ ६६ ॥  
ईतयः प्रशमं जग्मुर्निर्वैररचना नृपाः ।  
प्रवालपत्रशबलाः पुष्पवन्तश्र पादपाः ॥ ६७ ॥  
मदं प्रसुस्रुवुर्नागा यातास्तोषं वने मृगाः ।  
अलंकृता गात्ररुहैर्धातुभिर्भान्ति पर्वताः ॥ ६८ ॥  
देवलोकोपमो लोकस्तृप्तोऽमृतरसैरिव ।  
आसीत्कृष्णाभिषेको हि दिव्यस्वर्गरसोक्षितः ॥ ६९ ॥  
अभिषिक्तं तु तं गोभिः शक्रो गोविन्दमव्ययम् ।  
दिव्यमाल्याम्बरधरं देवदेवोऽब्रवीदिदम् ॥ ७० ॥  
एष ते प्रथमः कृष्ण नियोगो गोषु यः कृतः ।  
श्रूयतामपरं कृष्ण ममागमनकारणम् ॥ ७१ ॥  
क्षिप्रं प्रसाध्यतां कंसः केशी च तुरगाधमः ।  
अरिष्टश्च मदाविष्टो राजराज्यं ततः कुरु ॥ ७२ ॥  
पितृष्वसरि जातस्ते ममांशोऽहमिव स्थितः ।  
स ते रक्ष्यश्च मान्यश्च सख्ये च विनियुज्यताम् ॥ ७३ ॥  
त्वया ह्यनुगृहीतस्य तव वृत्तानुवर्तकः ।  
त्वद्वशे वर्तमानश्च प्राप्स्यते विपुलं यशः ॥ ७४ ॥  
भारतस्य च वंशस्य स वरिष्ठो धनुर्धरः ।  
भविष्यत्यनुरूपश्च त्वदृते न च रंस्यते ॥ ७५ ॥  
भारतं त्वयि चायत्तं तस्मिंश्च पुरुषोत्तमे ।  
उभाभ्यामपि संयोगे यास्यन्ति निधनं नृपाः ॥ ७६ ॥  
प्रतिज्ञातं मया कृष्ण ऋषिमध्ये सुरेषु च ।  
मया पुत्रोऽर्जुनो नाम सृष्टः कुन्त्यां कुलोद्वहः ॥ ७७ ॥  
सोऽस्त्राणां पारतत्त्वज्ञः श्रेष्ठश्चापाविकर्षणे ।  
तं प्रवेक्ष्यन्ति वै सर्वे राजानः शस्त्रयोधिनः ॥ ७८ ॥  
अक्षौहिणीस्तु शूराणां राज्ञां संग्रामशालिनाम् ।  
स एकः क्षत्रधर्मेण योजयिष्यति मृत्युना ॥ ७९ ॥  
तस्यास्त्रचरितं मार्गं धनुषो लाघवेन च ।  
नानुयास्यन्ति राजानो देवा वा त्वां विना प्रभो ॥ ८० ॥  
स ते बन्धुः सहायश्च संग्रामेषु भविष्यति ।  
तस्य योगो विधातव्यस्त्वया गोविन्द मत्कृते ॥ ८१ ॥  
द्रष्टव्यश्च यथाहं वै त्वया मान्यश्च नित्यशः ।  
ज्ञाता त्वमेव लोकानामर्जुनस्य च नित्यशः ॥ ८२ ॥  
त्वया च नित्यं संरक्ष्य आहवेषु महत्सु सः ।  
रक्षितस्य त्वया तस्य न मृत्युः प्रभविष्यति ॥ ८३ ॥  
अर्जुनं विद्धि मां कृष्ण मां चैवात्मानमात्मना ।  
आत्मा तेऽहं यथा शश्वत् तथैव तव सोऽर्जुनः ॥ ८४ ॥  
त्वया लोकानिमाञ्जित्वा बलेर्हस्तात् त्रिभिः क्रमैः ।  
देवतानां कृतो राजा पुरा ज्येष्ठक्रमादहम् ॥ ८५ ॥  
त्वां च सत्यमयं ज्ञात्वा सत्येष्टं सत्यविक्रमम् ।  
सत्येनोपेत्य देवा वै योजयन्ति रिपुक्षये ॥ ८६ ॥  
सोऽर्जुनो नाम मे पुत्रः पितुस्ते भगिनीसुतः ।  
इह सौहार्दमायातु भूत्वा सहचरस्तव ॥ ८७ ॥  
तस्य ते युद्ध्यतः कृष्ण स्वस्थानेऽपि गृहेऽपि वा ।  
वोढव्या पुङ्‌‌गवेनेव धूः सदा रणमूर्धनि ॥ ८८ ॥  
कंसे विनिहते कृष्ण त्वया भाव्यर्थदर्शिना ।  
अभितस्तन्महद् युद्धं भविष्यति महीक्षिताम् ॥ ८९ ॥  
तत्र तेषां नृवीराणामतिमानुषकर्मणाम् ।  
विजयस्यार्जुनो भोक्ता यशसा त्वं च योक्ष्यसे ॥ ९० ॥  
एतन्मे कृष्ण कार्त्स्न्येन कर्तुमर्हसि भाषितम् ।  
यद्यहं ते सुराश्चैव सत्यं च प्रियमच्युत ॥ ९१ ॥  
शक्रस्य वचनं श्रुत्वा कृष्णो गोविन्दतां गतः ।  
प्रीतेन मनसा युक्तः प्रतिवाक्यं जगाद ह ॥ ९२ ॥  
प्रीतोऽस्मि दर्शनाद् देव तव शक्र शचीपते ।  
यत्त्वयाभिहितं चेदं न किंचित् परिहास्यते ॥ ९३ ॥  
जानामि भवतो भावां जानाम्यर्जुनसंभवम् ।  
जाने पितृष्वसारं च पाण्डोर्दत्तां महात्मनः ॥ ९४ ॥  
युधिष्ठिरं च जानामि कुमारं धर्मनिर्मितम् ।  
भीमसेनं च जानामि वायोः संतानजं सुतम् ॥ ९५ ॥  
अश्विभ्यां साधु जानामि सृष्टं पुत्रद्वयं शुभम् ।  
नकुलं सहदेवं च माद्रीकुक्षिगतावुभौ ॥ ९६ ॥  
कानीनं चापि जानामि सवितुः प्रथमं सुतं ।  
पितृष्वसरि कर्णं वै प्रसूतं सूततां गतम् ॥ ९७ ॥  
धार्तराष्ट्राश्च मे सर्वे विदिता युद्धकाङ्‌‌क्षिणः ।  
पाण्डोरुपरमं चैव शापाशनिनिपातजम् ॥ ९८ ॥  
तद्‌ गच्छ त्रिदिवं शक्र सुखाय त्रिदिवौकसाम् ।  
नार्जुनस्य रिपुः कश्चिन्ममाग्रे प्रभविष्यति ॥ ९९ ॥  
अर्जुनार्थे च तान् सर्वान् पाण्डवानक्षतान् युधि ।  
कुन्त्या निर्यातयिष्यामि निवृत्ते भारते मृधे ॥ १०० ॥  
यच्च वक्ष्यति मां शक्र तनूजस्तव सोऽर्जुनः ।  
भृत्यवत् तत् करिष्यामि तव स्नेहेन यन्त्रितः ॥ १०१ ॥  
सत्यसन्धस्य तच्छ्रुत्वा प्रियं प्रीतस्य भाषितम् ।  
कृष्णस्य साक्षात् त्रिदिवं जगाम त्रिदशेश्वरः ॥ १०२ ॥  
इति श्रीमहाभारते खिलेषु हरिवंशे विष्णुपर्वणि  
गोविन्दाभिषेके एकोनविंशोऽध्यायः ॥ १९ ॥
