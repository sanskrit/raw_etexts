वैशंपायन उवाच  
सोऽज्ञापयत संरब्धः सचिवानात्मनो हि तान् ।  
यत्ता भवत सर्वे वै देवक्या गर्भकृन्तने ॥ १ ॥  
प्रथमादेव हन्तव्या गर्भास्ते सप्त एव हि ।  
मूलादेव तु हन्तव्यः सोऽनर्थो यत्र संशयः ॥ २ ॥  
देवकी च गृहे गुप्ता प्रच्छन्नैरभिरक्षिता ।  
स्वैरं चरतु विश्रब्धा गर्भकाले तु रक्ष्यताम् ॥ ३ ॥  
मासान् वै पुष्पमासादीन् गणयन्तु मम स्त्रियः ।  
परिणामे तु गर्भस्य शेषं ज्ञास्यामहे वयम् ॥ ४ ॥  
वसुदेवस्तु संरक्ष्यः स्त्रीसनाथासु भूमिषु ।  
अप्रमत्तैर्मम हितै रात्रावहनि चैव हि ।  
स्त्रीभिर्वर्षवरैश्चैव वक्तव्यं न तु कारणम् ॥ ५ ॥  
एष मानुष्यको यत्नो मानुषैरेव साध्यते ।  
श्रूयतां येन दैवं हि मद्विधैः प्रतिहन्यते ॥ ६ ॥  
मन्त्रग्रामैः सुविहितैरौषधैश्च सुयोजितैः ।  
यत्नेन चानुकूलेन दैवमप्यनुलोम्यते ॥ ७ ॥  
वैशंपायन उवाच  
एवं स यत्नवान् कंसो देवकीगर्भकृन्तने ।  
भयेन मन्त्रयामास श्रुतार्थो नारदात् स वै ॥ ८ ॥  
एवं श्रुत्वा प्रयत्नं वै कंसस्यारिष्टसंज्ञितम् ।  
अन्तर्धानं गतो विष्णूश्चिन्तयामास वीर्यवान् ॥ ९ ॥  
सप्तेमान् देवकीगर्भान् भोजपुत्रो वधिष्यति ।  
अष्टमे च मया गर्भे कार्यमाधानमात्मनः ॥ १० ॥  
तस्य चिन्तयतस्त्वेवं पातालमगमन्मनः ।  
यत्र ते गर्भशयनाः शड्गर्भा नाम दानवाः ॥ ११ ॥  
विक्रान्तवपुषो दीप्तास्तेऽमृतप्राशनोपमाः ।  
अमरप्रतिमा युद्धे पुत्रा वै कालनेमिनः ॥ १२ ॥  
ते ताततातं संत्यज्य हिरण्यकशिपुं पुरा ।  
उपासांचक्रिरे दैत्याः पुरा लोकपितामहम् ॥ १३ ॥  
तप्यमानास्तपस्तीव्रं जटामण्डलधारिणः ।  
तेषां प्रीतोऽभवद् ब्रह्मा षड्गर्भाणां वरं ददौ ॥ १४ ॥  
ब्रह्मोवाच  
भो भो दानवशार्दूलास्तपसाहं सुतोषितः ।  
ब्रूत वो यस्य यः कामस्तस्य तं तं करोम्यहम् ॥ १५ ॥  
ते तु सर्वे समानार्था दैत्या ब्रह्माणमब्रुवन् ।  
यदि नो भगवान् प्रीतो दीयतां नो वरो वरः ॥ १६ ॥  
अवध्याः स्याम भगवन् देवतैः समहोरगैः ।  
शापप्रहरणैश्चैवं स्वस्ति नोऽस्तु महर्षिभिः ॥ १७ ॥  
यक्षगन्धर्वपतिभिः सिद्धचारणमानवैः ।  
मा भूद् वधो नो भगवन् ददासि यदि नो वरम् ॥ १८ ॥  
तानुवाच ततो ब्रह्मा सुप्रीतेनान्तरात्मना ।  
भवद्भिर्यदिदं प्रोक्तं सर्वमेतद् भविष्यति ॥ १९ ॥  
षड्गर्भाणां वरं दत्वा स्वयंभूस्त्रिदिवं गतः ।  
ततो हिरण्यकशिपुः सरोषो वाक्यमब्रवीत् ॥ २० ॥  
मामुत्सृज्य वरो यस्माद् धृतो वः पद्मसम्भवात् ।  
तस्माद् वस्त्याजितः स्नेहः शत्रुभूतांस्त्यजाम्यहम् ॥ २१ ॥  
षड्गर्भा इति योऽयं वः शब्दः पित्राभिवर्धितः ।  
स एव वो गर्भगतान् पिता सर्वान् वधिष्यति ॥ २२ ॥  
षडेव देवकीगर्भाः शड्गर्भा वै महासुराः ।  
भविष्यथ ततः कंसो गर्भस्थान् वो वधिष्यति ॥ २३ ॥  
वैशंपायन उवाच  
जगामाथ ततो विष्णुः पातालं यत्र तेऽसुराः ।  
षड्गर्भाः संयताः सन्ति जले गर्भगृहेशयाः ॥ २४ ॥  
संददर्श जले सुप्तान् षड्गर्भान् गर्भसंस्थितान् ।  
निद्रया कालरूपिण्या सर्वानन्तर्हितान् स वै ॥ २५ ॥  
स्वप्नरूपेण तेषां वै विष्णुर्देहानथाविशत् ।  
प्राणेश्वरांश्च निष्कृष्य निद्रायै प्रददौ तदा ॥ २६ ॥  
तां चोवाच ततो निद्रां विष्णुः सत्यपराक्रमः ।  
गच्छ निद्रे मयोत्सृष्टा देवकीभवनान्तिकम् ॥ २७ ॥
इमान् प्राणेश्वरान् गृह्य षड्गर्भान् दानवोत्तमान् ।  
षड्गर्भान् देवकीगर्भे योजयस्व यथाक्रमम् ॥ २८ ॥  
जातेष्वेतेषु गर्भेषु नीतेषु च यमक्षयम् ।  
कंसस्य विफले यत्ने देवक्याः सफले श्रमे ॥ २९ ॥  
प्रसादं ते करिष्यामि मत्प्रभावसमं भुवि ।  
येन सर्वस्य लोकस्य देवि देवी भविष्यसि ॥ ३० ॥  
सप्तमो देवकीगर्भो योंऽशः सौम्यो ममाग्रजः ।  
स संक्रामयितव्यस्ते सप्तमे मासि रोहिणीम् ॥ ३१ ॥  
संकर्षणात्तु गर्भस्य स तु संकर्षणो युवा ।  
भविष्यत्यग्रजो भ्राता मम शीतांशुदर्शनः ॥ ३२ ॥  
पतितो देवकीगर्भः सप्तमोऽयं भयादिति ।  
अष्टमे मयि गर्भस्थे कंसो यत्नं करिष्यति ॥ ३३ ॥  
या तु सा नन्दगोपस्य दयिता भुवि विश्रुता ।  
यशोदा नाम भद्रं ते भार्या गोपकुलोद्वहा ॥ ३४ ॥  
तस्यास्त्वं नवमो गर्भः कुलेऽस्माकं भविष्यसि ।  
नवम्यामेव संजाता कृष्णपक्षस्य वै तिथौ ॥ ३५ ॥  
अहं त्वभिजितो योगे निशायां यौवने स्थिते ।  
अर्धरात्रे करिष्यामि गर्भमोक्षं यथासुखम् ॥ ३६ ॥  
अष्टमस्य तु मासस्य जातावावां ततः समम् ।  
प्राप्स्यावो गर्भव्यत्यासं प्राप्ते कंसस्य नाशने ॥ ३७ ॥  
अहं यशोदां यास्यामि त्वं देवि भज देवकीम् ।  
आवयोर्गर्भसंयोगे कंसो गच्छतु मूढताम् ॥ ३८ ॥  
ततस्त्वां गृह्य चरणे शिलायां पातयिष्यति ।  
निरस्यमाना गगने स्थानं प्राप्स्यसि शाश्वतम् ॥ ३९ ॥  
मच्छवीसदृशी कृष्णा संकर्षणसमानना ।  
बिब्रती विपुलौ बाहू मम बाहूपमौ दिवि ॥ ४० ॥  
त्रिशिखं शूलमुद्यम्य खड्गं च कनकत्सरुम् ।  
पात्रीं च पूर्णां मधुना पङ्‌कजं च सुनिर्मलम् ॥ ४१ ॥  
नीलकौशेयसंवीता पीतेनोत्तरवाससा ।  
शशिरश्मिप्रकाशेन हारेणोरसि राजता ॥ ४२  
दिव्यकुण्डलपूर्णाभ्यां श्रवणाभ्यां विभूषिता ।  
चन्द्रसापत्नभूतेन मुखेन त्वं विराजिता ॥ ४३ ॥  
मुकुटेन विचित्रेण केशबन्धेन शोभिना ।  
भुजङ्‌गाभैर्भुजैर्भीमैर्भूषयन्ती दिशो दश ॥ ४४ ॥  
ध्वजेन शिखिबर्हेण उच्छ्रितेन विराजिता ।  
अङ्‌‌गजेन मयूराणामङ्‌‌गदेन च भास्वता ॥ ४५ ॥  
कीर्णा भूतगणैर्घोरैर्मन्नियोगानुवर्तिनी ।  
कौमारं व्रतमास्थाय त्रिदिवं त्वं गमिष्यसि ॥ ४६ ॥  
तत्र त्वां शतदृक्छक्रो मत्प्रदिष्टेन कर्मणा ।  
अभिषेकेण दिव्येन देवतैः सह योक्ष्यसे ॥ ४७ ॥  
तत्रैव त्वां भगिन्यर्थे ग्रहीष्यति स वासवः ।  
कुशिकस्य तु गोत्रेण कौशिकी त्वं भविष्यसि ॥ ४८ ॥  
स ते विन्ध्ये नगश्रेष्ठे स्थानं दास्यति शाश्वतम् ।  
ततः स्थानसहस्रैस्त्वं पृथिवीं शोभयिष्यसि ॥ ४९ ॥  
त्रैलोक्यचारिणी सा त्वं भुवि सत्योपयाचना ।  
चरिष्यसि महाभागे वरदा कामरूपिणी ॥ ५० ॥  
तत्र शुम्भनिशुम्भौ द्वौ दानवौ नगचारिणौ ।  
तौ च कृत्वा मनसि मां सानुगौ नाशयिष्यसि ॥ ५१ ॥  
कृत्वानुयात्रां भूतैस्त्वं सुरामांसबलिप्रिया ।  
तिथौ नवंयां पूजां त्वं प्राप्स्यसे सपशुक्रियाम् ॥ ५२ ॥  
ये च त्वां मत्प्रभावज्ञाः प्रणमिष्यन्ति मानवाः ।  
तेषां न दुर्लभं किंचित् पुत्रतो धनतोऽपि वा ॥ ५३ ॥  
कान्तारेष्ववसन्नानां मग्नानां च महार्णवे ।  
दस्युभिर्वा निरुद्धानां त्वं गतिः परमा नृणाम् ॥ ५४ ॥  
त्वां तु स्तोष्यन्ति ये भक्त्या स्तवेनानेन वै शुभे ।  
तस्याहं न प्रणश्यामि स च मे न प्रणश्यति ॥ ५५ ॥  
इति श्रीमहाभारते खिलेषु हरिवंशे विष्णुपर्वणि  
भारावतरणे निद्रासंविज्ञाने द्वितीयोऽध्यायः ॥ २ ॥
