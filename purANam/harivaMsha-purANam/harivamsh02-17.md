वैशंपायन उवाच  
दामोदरवचः श्रुत्वा हृष्टास्ते गोषु जीविनः ।  
तद्वागमृतमासाद्य प्रत्यूचुरविशङ्‌‌कया ॥ १ ॥  
तवैषा बाल महती गोपाणां हितवर्धिनी ।  
प्रीणयत्येव नः सर्वान् बुद्धिर्वृद्धिकरी गवाम् ॥ २ ॥  
त्वं गतिस्त्वं रतिश्चैव त्वं वेत्ता त्वं परायणम् ।  
भयेष्वभयदस्त्वं नस्त्वमेव सुहृदां सुहृत् ॥ ३ ॥  
त्वत्कृते कृष्ण घोषोऽयं क्षेमी मुदितगोकुलः ।  
कृत्स्नो वसति शान्तारिर्यथा स्वर्गं गतस्तथा ॥ ४ ॥  
जन्मप्रभृति कर्मैतद् देवैरसुकरं भुवि ।  
बोद्धव्याच्चाभिमानाच्च विस्मितानि मनांसि नः ॥ ५ ॥  
बलेन च परार्ध्येन यशसा विक्रमेणा च ।  
उत्तमस्त्वं मनुष्येषु देवेष्विव पुरन्दरः ॥ ६ ॥  
प्रतापेन च तीक्ष्णेन दीप्त्या पूर्णतयापि च ।  
उत्तमस्त्वं च मर्त्येषु देवेष्विव दिवाकरः ॥ ७ ॥  
कान्त्या लक्ष्म्या प्रसादेन वदनेन स्मितेन च ।  
उत्तमस्त्वं च मर्त्येषु देवेष्विव निशाकरः ॥ ८ ॥  
बलेन वपुषा चैव बाल्येन चरितेन च ।  
स्यात् ते शक्तिधरस्तुल्यो न तु कश्चन मानुषः ॥ ९ ॥  
यत् त्वयाभिहितं वाक्यं गिरियज्ञं प्रति प्रभो ।  
कस्तल्लङ्‌‌घयितुं शक्तो वेलामिव महोदधिः ॥ १० ॥  
स्थितः शक्रमहस्तात श्रीमान्गिरिमहस्त्वयम् ।  
त्वत्प्रणीतोऽद्य गोपानां गवां हेतोः प्रवर्त्यताम् ॥ ११ ॥  
भाजनान्युपकल्प्यन्तां पयसः पेशलानि च ।  
कुम्भाश्च विनिवेश्यन्तामुदपानेषु शोभनाः ॥ १२ ॥  
पूर्यन्तां पयसा नद्यो द्रोण्यश्च विपुलायताः ।  
भक्ष्यं भोज्यं च पेयं च तत्सर्वमुपनीयताम् ॥ १३ ॥  
भाजनानि च मांसस्य न्यस्यन्तामोदनस्य च ।  
त्रिरात्रं चैव संदोहः सर्वघोषस्य गृह्यताम् ॥ १४ ॥  
विशस्यन्तां च पशवो भोज्या ये महिषादयः ।  
प्रवर्त्यतां च यज्ञोऽयं सर्वगोपसुसंकुलः ॥ १५ ॥  
आनन्दजननो घोषो महान्मुदितगोकुलः ।  
तूर्यप्रणादघोषैश्च वृषभाणां च गर्जितैः ॥ १६ ॥  
हम्भारवैश्च वत्सानां गोपानां हर्षवर्धनः ।  
दध्नो ह्रदो घृतावर्तः पयः कुल्यासमाकुलः ॥ १७ ॥  
मांसराशिः प्रभूताढ्यः प्रकाशौदनपर्वतः ।  
संप्रावर्तत यज्ञोऽस्य गिरेर्गोभिः समाकुलः ॥ १८ ॥  
तुष्टगोपजनाकीर्णो गोपनारीमनोहरः ।  
भक्ष्याणां राशयस्तत्र शतशश्चोपकल्पिताः ।  
गन्धमाल्यैश्च विविधैर्धूपैरुच्चावचैस्तथा ॥ १९ ॥  
अथाधिशृतपर्यन्ते संप्राप्ते यज्ञसंविधौ ।  
यज्ञं गिरेस्तिथौ सौम्ये चक्रुर्गोपा द्विजैः सह ॥ २० ॥
यजनान्ते तदन्नं तु तत् पयो दधि चोत्तमम् ।  
मांसं च मायया कृष्णो गिरिर्भूत्वा समश्नुते ॥ २१ ॥  
तर्पिताश्चापि विप्राग्र्यास्तुष्टाः संपूर्णमानसाः ।  
उत्तस्थूः प्रीतमनसः स्वस्ति वाच्यं यथासुखम् ॥ २२ ॥  
भुक्त्वा चावभृते कृष्णः पयः पीत्वा च कामतः ।  
संतृप्तोऽस्मीति दिव्येन रूपेण प्रजहास वै ॥ २३ ॥  
तं गोपाः पर्वताकारं दिव्यस्रगनुलेपनम् ।  
गिरिमूर्ध्नि स्थितं दृष्ट्वा कृष्णं जग्मुः प्रधानतः ॥ २४ ॥  
भगवानपि तेनैव रूपेणाच्छादितः प्रभुः ।  
सहितैः प्रणतो गोपैर्ववन्दात्मानमात्मना ॥ २५ ॥  
तमूचुर्विस्मिता गोपा देवं गिरिवरे स्थितम् ।  
भगवंस्त्वद्वशे युक्ता दासाः किं कुर्म किङ्‌‌कराः ॥ २६ ॥  
स उवाच ततो गोपान् गिरिप्रभवया गिरा ।  
अद्यप्र्भृति चेज्योऽहं गोषु यद्यस्तु वो दया ॥ २७ ॥  
अहं वः प्रथमो देवः सर्वकामकरः शुभः ।  
मम प्रभावाच्च गवामयुतान्येव भोक्ष्यथ ॥ २८ ॥  
शिवश्च वो भविष्यामि मद्‌भक्तानां वने वने ।  
रंस्ये च सह युष्माभिर्यथा दिविगतस्तथा ॥ २९ ॥  
ये चेमे प्रथिता गोपा नन्दगोपपुरोगमाः ।  
एषां प्रीतः प्रयच्छामि गोपानां विपुलं धनम् ॥ ३० ॥  
पर्याप्नुवन्तु क्षिप्रं मां गावो वत्ससमाकुलाः ।  
एवं मम परा प्रीतिर्भविष्यति न संशयः ॥ ३१ ॥  
ततो नीराजनार्थं हि वृन्दशो गोकुलानि तम् ।  
परिवव्रुर्गिरिवरं सवृषाणि समन्ततः ॥ ३२ ॥  
ता गावः प्रद्रुता हृष्टाः सापीडस्तबकाङ्‌‌गदाः ।  
सस्रजापीडशृङ्‌‌गाग्राः शतशोऽथ सहस्रशः ॥ ३३ ॥  
अनुजग्मुश्च गोपालाः कालयन्तो धनानि च ।  
भक्तिच्छेदानुलिप्ताङ्‌‌गा रक्तपीतसिताम्बराः ॥ ३४ ॥  
मयूरचित्राङ्‌‌गदिनो भुजैः प्रहरणावृतैः ।  
मयूरपत्रवृन्तानां केशबन्धैः सुयोजितैः ॥ ३५ ॥  
बभ्राजुरधिकं गोपाः समवाये तदाद्भुते ।  
अन्ये वृषानारुरुहुर्नृत्यन्ति स्म परे मुदा ॥ ३६ ॥  
गोपालास्त्वपरे गाश्च जगृहुर्वेगगामिनः ।  
तस्मिन् पर्यायनिर्वृत्ते गवां नीराजनोत्सवे ॥ ३७ ॥  
अन्तर्धानं जगामाशु तेन देहेन सोऽचलः ।  
कृष्णोऽपि गोपसहितो विवेश व्रजमेव ह ॥ ३८ ॥  
गिरियज्ञप्रवृत्तेन तेनाश्चर्येण विस्मिताः ।  
गोपाः सबालवृद्धा वै तुष्टुवुर्मधुसूदनम् ॥ ३९ ॥  
इति श्रीमहाभारते खिलेषु हरिवंशे विष्णुपर्वणि  
गिरियज्ञप्रवर्तने सप्तदशोऽध्यायः ॥ १७ ॥
