जनमेजय उवाच  
कथं स सगरो जातो गरेणैव सहाच्युतः ।  
किमर्थं च शकादीनां क्ष्हत्रियाणां महौजसाम् ॥ १ ॥  
धर्मं कुलोचितं क्रुद्धो राजा निरसदच्युतः ।  
एतन्मे सर्वमाचक्ष्व विस्तरेण तपोधन ॥ २ ॥  
वैशम्पायन उवाच  
बाहोर्व्यसनिनस्तात हृतं राज्यमभूत् किल ।  
हैहयैस्तालजङ्घैश्च शकैः सार्धं विशाम्पते ॥ ३ ॥  
यवनाः पारदाश्चैव काम्बोजाः पह्लवाः खसाः ।  
एते ह्यपि गणाः पञ्च हैहयार्थे पराक्रमम् ॥ ४ ॥  
हृतराज्यस्तदा राजा स वै बाहुर्वनं ययौ ।  
पत्न्या चानुगतो दुःखी वने प्राणानवासृजत् ॥ ५ ॥  
पत्नी तु यादवी तस्य सगर्भा पृष्ठतोऽन्वगात् ।  
सपत्न्या च गरस्तस्यै दत्तः पूर्वमभूत् किल ॥ ६ ॥  
सा तु भर्तुश्चितां कृत्वा वने तामध्यरोहत ।  
और्वस्तां भार्गवस्तात कारुण्यात् समवारयत् ॥ ७ ॥  
तस्याश्रमे च तं गर्भं गरेणैव सहाच्युतम् ।  
व्यजायत महाबाहुं सगरं नाम पार्थिवम् ॥ ८ ॥  
और्वस्तु जातकर्मादि तस्य कृत्वा महात्मनः ।  
अध्याप्य वेदशास्त्राणि ततोऽस्त्रं प्रत्यपादयत् ॥ ९ ॥  
आग्नेयं तु महाघोरममरैरपि दुःसहम् ।  
स तेनास्त्रबलेनाजौ बलेन च समन्वितः ॥ १० ॥  
हैहयान्निजघानाशु क्रुद्धो रुद्रः पशूनिव ।  
आजहार च लोकेषु कीर्तिं कीर्तिमतां वरः ॥ ११ ॥  
ततः शकान् सयवनान् काम्बोजान् पारदांस्तदा ।  
पह्लवांश्चैव निःशेषान् कर्तुं व्यवसितस्तदा ॥ १२ ॥  
ते वध्यमाना वीरेण सगरेण महात्मना ।  
वसिष्ठं शरणं गत्वा प्रणिपेतुर्मनीषिणम् ॥ १३ ॥  
वसिष्ठस्त्वथ तान् दृष्ट्वा समयेन महाद्युतिः ।  
सगरं वारयामास तेषां दत्त्वाभयं तदा ॥ १४ ॥  
सगरः स्वां प्रतिज्ञां च गुरोर्वाक्यं निशम्य च ।  
धर्मं जघान तेषां वै वेषान्यत्वं चकार ह ॥ १५ ॥
अर्द्धं शकानां शिरसो मुण्डं कृत्वा व्यसर्जयत् ।  
यवनानां शिरः सर्वं काम्बोजानां तथैव च ॥ १६ ॥  
पारदा मुक्तकेशाश्च पह्लवाः श्मश्रुधारिणः ।  
निःस्वाध्यायवषट्काराः कृतास्तेन महात्मना ॥ १७ ॥  
शका यवनकाम्बोजाः पारदाश्च विशाम्पते ।  
कोलिसर्पाः समहिषा दार्द्याश्चोलाः सकेरलाः ॥ १८ ॥  
सर्वे ते क्षत्रियास्तात धर्मस्तेषां निराकृतः ।  
वसिष्ठवचनाद् राजन् सगरेण महात्मना ॥ १९ ॥  
खसांस्तु पारांश्चोलांश्च मद्रान् किष्किन्धकांस्तथा ।  
कौन्तलांश्च तथा वङ्गान् साल्वान् कौङ्कणकांस्तथा ॥ २० ॥  
स धर्मविजयी राजा विजित्येमां वसुन्धराम् ।  
अश्वं वै प्रेरयामास वाजिमेधाय दीक्षितः ॥ २१ ॥  
तस्य चारयतः सोऽश्वः समुद्रे पूर्वदक्षिणे ।  
वेलासमीपेऽपहृतो भूमिं चैव प्रवेशितः ॥ २२ ॥  
स तं देशं तदा पुत्रैः खानयामास पार्थिवः ।  
आसेदुस्ते ततस्तत्र खन्यमाने महार्णवे ॥ २३ ॥  
तमादिपुरुषं देवं हरिं कृष्णं प्रजापतिम् ।  
विष्णुं कपिलरूपेण स्वपन्तं पुरुषोत्तमम् ॥ २४ ॥  
तस्य चक्षुःसमुत्थेन तेजसा प्रतिबुध्यतः ।  
दग्धास्ते वै महाराज चत्वारस्त्ववशेषिताः ॥ २५ ॥  
बर्हकेतुः सुकेतुश्च तथा धर्मरथो नृपः ।  
शूरः पञ्चजनश्चैव तस्य वंशकरो नृपः ॥ २६ ॥  
प्रादाच्च तस्मै भगवान् हरिर्नारायणो वरान् ।  
अक्षयं वंशमिक्ष्वाकोः कीर्तिं चाप्यनिवर्तनीम् ॥ २७ ॥  
पुत्रं समुद्रं च विभुः स्वर्गवासं तथाक्षयम् ।  
पुत्राणां चाक्षयाँलोकाँस्तस्य ये चक्षुषा हताः ॥ २८ ॥  
समुद्रश्चार्घ्यमादाय ववन्दे तं महीपतिम् ।  
सागरत्वं च लेभे स कर्मणा तेन तस्य वै ॥ २९ ॥  
तं चाश्वमेधिकं सोऽश्वं समुद्रादुपलब्धवान् ।  
आजहाराश्वमेधानां शतं स सुमहायशाः ।  
पुत्राणां च सहस्राणि षष्ठिस्तस्येति नः श्रुतम् ॥ ३० ॥  
इति श्रीमहाभारते खिलेषु हरिवंशे हरिवंशपर्वणि  
सगरोत्पत्तिर्नाम चतुर्दशोऽध्यायः
