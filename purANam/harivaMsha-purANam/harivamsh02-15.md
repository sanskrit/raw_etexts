वैशंपायन उवाच  
तयोः प्रवृत्तयोरेवं कृष्णस्य च बलस्य च ।  
वने विचरतोर्मासौ व्यतियातौ स्म वार्षिकौ ॥ १ ॥  
व्रजमाजग्मतुस्तौ तु व्रजे शुश्रुवतुस्तदा ।  
प्राप्तं शक्रमहं वीरौ गोपांश्चोत्सवलालसान् ॥ २ ॥  
कौतुहलादिदं वाक्यं कृष्णः प्रोवाच तत्र तान् ।  
कोऽयं शक्रमहो नाम येन वो हर्ष आगतः ॥ ३ ॥  
तत्र वृद्धतमस्त्वेको गोपो वाक्यमुवाच ह ।  
श्रूयतां तात शक्रस्य यदर्थं ध्वज इज्यते ॥ ४ ॥  
देवानामीश्वरः शक्रो मेघानां चारिसूदन ।  
तस्य चायं महः कृष्ण लोकनाथस्य शाश्वतः ॥ ५ ॥  
तेन संचोदिता मेघास्तस्य चायुधभूषिताः ।  
तस्यैवाज्ञाकराः सस्यं जनयन्ति नवाम्बुभिः ॥ ६ ॥  
मेघस्य पयसो दाता पुरुहूतः पुरन्दरः ।  
संप्रहृष्टस्य भगवान्प्रीणायत्यखिलं जगत् ॥ ७ ॥  
तेन संपादितं सस्यं वयमन्ये च मानवाः ।  
वर्तयामोपयुञ्जानास्तर्पयामश्च देवताः ॥ ८ ॥  
देवे वर्षति लोकेऽस्मिंस्ततः सस्यंप्रवर्धते ।  
पृथिव्यां तर्पितायां तु सामृतं लक्ष्यते जगत् ॥ ९ ॥  
क्षीरवत्यस्त्विमा गावो वत्सवत्यश्च निर्वृताः ।  
तेन संवर्धितैस्तात तृणैः पुष्टाः सपुङ्‌‌गवाः ॥ १० ॥
नासस्या नातृणा भूमिर्न बुभुक्षार्दितो जनः ।  
दृश्यते यत्र दृश्यन्ते वृष्टिमन्तो बलाहकाः ॥ ११ ॥  
दुदोह सवितुर्गा वै शक्रो दिव्याः पयस्विनीः।  
ताः क्षरन्ति नवं क्षीरं मेध्यं मेघौघधारितम् ॥ १२ ॥  
वाय्वीरितं तु मेघेषु करोति निनदं महत् ।  
जवेनावर्तितं चैव गर्जतीति जना विदुः ॥ १३ ॥  
तस्य चैवोह्यमानस्य वायुयुक्तैर्बलाहकैः ।  
वज्राशनिसमाः शब्दाः श्रूयन्ते नगभेदिनः ॥ १४ ॥  
तज्जलं वज्रनिष्पेषैर्विमुञ्चति नभोगतैः ।  
बहुभिः कामगैर्मेघैः शक्रो भृत्यैरिवेश्वरः ॥ १५ ॥  
क्वचिद्दुर्दिनसङ्‌‌काशैः क्वचिच्छिन्नाभ्रसंनिभैः ।  
क्वचिद्भिन्नाञ्जनाकारैः क्वचिच्छीकरवार्षिभिः ॥ १६ ॥  
मण्डयतीव देवेन्द्रो विश्वमेवं नभो घनैः  
क्वचिच्छीकरमुक्ताभं कुरुते गगनं घनः ॥ १७ ॥  
एवमेतत्पयो दुग्धं गोभिः सूर्यस्य वारिदः।  
पर्जन्यः सर्वभूतानां भवाय भुवि वर्षति ॥ १८ ॥  
यस्मात् प्रावृडियं कृष्ण शक्रस्य भुवि भाविनी ।  
तस्मात् प्रावृषि राजानः सर्वे शक्रं मुदा युताः ।  
महैः सुरेशमर्चन्ति वयमन्ये च माणवाः ॥ १९ ॥  
इति श्रीमहाभारते खिलेषु हरिवंशे विष्णुपर्वणि  
शिशुचर्यायां गोपवाक्ये पञ्चदशोऽध्यायः ॥ १५ ॥
