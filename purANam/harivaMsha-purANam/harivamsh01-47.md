वैशम्पायन उवाच  
दानवांश्चापि पिप्रीषुः कालनेमिर्महासुरः ।  
व्यवर्धत महातेजास्तपान्ते जलदो यथा ॥ १॥  
त्रैलोक्यान्तर्गतं तं तु दृष्ट्वा ते दानवेश्वराः ।  
उत्तस्थुरपरिश्रान्ताः प्राप्येवामृतमुत्तमम् ॥ २॥  
ते वीतभयसन्त्रस्ता मयतारपुरोगमाः ।  
तारकामयसङ्ग्रामे सततं जयकाङ्‌क्षिणः ।  
रेजुरायोधनगता दानवा युद्धकाङ्‌क्षिणः ॥ ३॥  
अस्त्रमभ्यस्यतां तेषां व्यूहं च परिधावताम् ।  
प्रेक्षतां चाभवत् प्रीतिर्दानवं कालनेमिनम् ॥ ४॥  
ये तु तत्र मयस्यासन् मुख्या युद्धपुरःसराः ।  
तेऽपि सर्वे भयं त्यक्त्वा हृष्टा योद्धुमुपस्थिताः ॥ ५॥  
मयस्तारो वराहश्च हयग्रीवश्च वीर्यवान् ।  
विप्रचित्तसुतः श्वेतः खरलम्बावुभावपि ॥ ६॥  
अरिष्टो बलिपुत्रस्तु किशोरोष्ट्रौ तथैव च ।  
स्वर्भानुश्चामरप्रख्यो वक्त्रयोधी महासुरः ॥ ७॥  
एतेऽस्त्रविदुषः सर्वे सर्वे तपसि सुव्रताः ।  
दानवाः कृतिनो जग्मुः कालनेमिनमुत्तमम् ॥ ८॥  
ते गदाभिश्च गुर्वीभिश्चक्रैश्च सपरश्वधैः ।  
अश्मभिश्चाद्रिसदृशैर्गण्डशैलैश्च दंशितैः ॥ ९॥  
पट्टिशैर्भिन्दिपालैश्च परिघैश्चोत्तमायुधैः ।  
घातनीभिश्च गुर्वीभिः शतघ्नीभिस्तथैव च ॥ १०॥  
कालकल्पैश्च मुसलैः क्षेपणीयैश्च मुद्‌गरैः ।  
युगैर्यन्त्रैश्च निर्मुक्तैरर्गलैश्चाग्रताडितैः ॥ ११॥  
दोर्भिश्चायतपीनांसैः पाशैः प्रासैश्च मूर्च्छितैः ।  
सर्पैर्लेलिह्यमानैश्च विसर्पद्‌भिश्च सायकैः ॥ १२॥  
वज्रैः प्रहरणीयैश्च दीप्यमानैश्च तोमरैः ।  
विकोशैश्चासिभिस्तीक्ष्णैः शूलैश्च शितनिर्मलैः ॥ १३॥  
ते वै सन्दीप्तमनसः प्रगृहीतोत्तमायुधाः ।  
कालनेमिं पुरस्कृत्य तस्थुः सङ्ग्राममूर्धनि ॥ १४॥  
सा दीप्तशस्त्रप्रवरा दैत्यानां शुशुभे चमूः ।  
द्यौर्निमीलितनक्षत्रा सघनेवाम्बुदागमे ॥ १५॥  
देवतानामपि चमू रुरुचे शक्रपालिता ।  
दीप्ता शीतोष्णतेजोभ्यां चन्द्रभास्करवर्चसा ॥ १६॥  
वायुवेगवती सौम्या तारागणपताकिनी ।  
तोयदाविद्धवसना ग्रहनक्षत्रहासिनी ॥ १७॥  
यमेन्द्रधनदैर्गुप्ता वरुणेन च धीमता । ॥  
सम्प्रदीप्ताग्निपवना नारायणपरायणा ॥ १८॥  
सा समुद्रौघसदृशी दिव्या देवमहाचमूः ।  
रराजास्त्रवती भीमा यक्षगन्धर्वशालिनी ॥ १९॥  
तयोश्चम्वोस्तदा तत्र बभूव स समागमः ।  
द्यावापृथिव्योः संयोगो यथा स्याद्युगपर्यये ॥ २० ॥  
तद्युद्धमभवद्घोरं देवदानवसङ्‌कुलम् ।  
क्षमापराक्रममयं दर्पस्य विनयस्य च ॥ २१॥  
निश्चक्रमुर्बलाभ्यां तु ताभ्यां भिमाः सुरासुराः ।  
पूर्वापराभ्यां संरब्धाः सागराभ्यामिवाम्बुदाः ॥ २२॥  
ताभ्यां बलाभ्यां संहृष्टाश्चेरुस्ते देवदानवाः ।  
वनाभ्यां पर्वतीयाभ्यां पुष्पिताभ्यां यथा गजाः ॥ २३॥  
समाजग्मुस्ततो भेरीः शङ्खान् दध्मुश्च नैकशः ।  
स शब्दो द्यां भुवं चैव दिशश्च समपूरयत् ॥ २४॥  
ज्याघाततलनिर्घोषो धनुषां कूजितानि च ।  
दुन्दुभीनां निनदतां दैत्यानां निर्दधुः स्वनान् ॥ २५॥  
तेऽन्योन्यमभिसम्पेतुः पातयन्तः परस्परम् ।  
बभञ्जुर्बाहुभिर्बाहून् द्वन्द्वमन्ये युयुत्सवः ॥ २६॥  
देवतास्त्वशनीर्घोराः परिघांश्चोत्तमायसान् ।  
ससर्जुराजौ निस्त्रिंशान् गदा गुर्वींश्च दानवाः ॥ २७॥  
गदानिपातैर्भग्नाङ्‌गा बाणैश्च शकलीकृताः ।  
परिपेतुर्भृशं केचिन्न्युब्जाः केचित्ससर्जिरे ॥ २८॥  
ततो रथैः सतुरगैर्विमानैश्चाशुगामिभिः ।  
समीयुस्ते तु संरब्धा रोषादन्योन्यमाहवे ॥ २९॥  
संवर्तमानाः समरे विवर्तन्तस्तथापरे ।
रथा रथैर्निरुध्यन्ते पदाताश्च पदातिभिः ॥ ३०॥  
तेषां रथानां तुमुलः स शब्दः शब्दवाहिनाम् ।  
बभूवाथ प्रसक्तानां नभसीव पयोमुचाम् ॥ ३१॥  
बभञ्जिरे रथान् केचित् केचित् सम्मृदिता रथैः ।  
सम्बाधमेके सम्प्राप्य न शेकुश्चलितुं रथाः ॥ ३२॥  
अन्योन्यस्याभिसमरे दोर्भ्यामुत्क्षिप्य दर्पिताः ।  
संह्रादमानाभरणा जघ्नुस्तत्रासिचर्मिणः ॥ ३३॥  
अस्त्रैरन्ये विनिर्भिन्ना रक्तं वेमुर्हता युधि ।  
क्षरज्जलानां सदृशा जलदानां समागमे ॥ ३४॥  
तदस्त्रशस्त्रग्रथितं क्षिप्तोत्क्षिप्तगदाविलम् ।  
देवदानवसङ्क्षुब्धं सकुलं युद्धमाबभौ ॥ ३५॥  
तद्दानवमहामेघं देवायुधतडित्प्रभम् ।  
अन्योन्यबाणवर्षं तद् युद्धं दुर्दिनमाबभौ ॥ ३६॥  
एतस्मिन्नन्तरे क्रुद्धः कालनेमिर्महासुरः ।  
व्यवर्धत समुद्रौघैः पूर्यमाण इवाम्बुदः ॥ ३७॥  
तस्य विद्युच्चलापीडाः प्रदीप्ताशनिवर्षिणः ।  
गात्रे नगशिरःप्रख्या विनिष्पेषुर्बलाहकाः ॥ ३८॥  
क्रोधान्निःश्वसतस्तस्य भ्रूभेदस्वेदवर्षिणः ।  
साग्निनिष्पेषपवना मुखान्निश्चेरुरर्चिषः ॥ ३९॥  
तिर्यगूर्ध्वं च गगने ववृधुस्तस्य बाहवः ।  
पञ्चास्याः कृष्णवपुषो लेलिहाना इवोरगाः ॥ ४०॥  
सोऽस्त्रजालैर्बहुविधैर्धनुर्भिः परिघैरपि ।  
दिव्यैराकाशमावव्रे पर्वतैरुच्छ्रितैरिव ॥ ४१॥  
सोऽनिलोद्‌भूतवसनस्तस्थौ सङ्ग्राममूर्धनि ।  
सन्ध्यातपग्रस्तशिखः सार्चिर्मेरुरिवापरः ॥ ४२॥  
ऊरुवेगप्रतिक्षिप्तैः शैलशृङ्‌गाग्रपादपैः ।  
अपातयद् देवगणान् वज्रेणेव महागिरीन् ॥ ४३॥  
बाहुभिः शस्त्रनिस्त्रिंशैश्छिन्नभिन्नशिरोरसः ।  
न शेकुश्चलितुं देवाः कालनेमिहता युधि ॥ ४४॥  
मुष्टिभिर्निहताः केचित् केचिच्च विदलीकृताः ।  
यक्षगन्धर्वपतयः पेतुः सह महोरगैः ॥ ४५॥  
तेन वित्रासिता देवाः समरे कालनेमिना ॥  
न शेकुर्यत्नवन्तोऽपि प्रतिकर्तुं विचेतसः ॥ ४६॥  
तेन शक्रः सहस्राक्षः स्तम्भितः शरबन्धनैः ।  
ऐरावतगतः सङ्ख्ये चलितुं न शशाक ह । ४७॥  
निर्जलम्भोदसदृशो निर्जलार्णवसप्रभः ।  
निर्व्यापारः कृतस्तेन विपाशो वरुणो मृधे ॥ ४८॥  
रणे वैश्रवणस्तेन परिघैः कालरूपिभिः ।  
व्यलभल्लोकपालेशस्त्याजितो धनदक्रियाम् ॥ ४९॥  
यमः सर्वहरस्तेन दण्डप्रहरणो रणे ।  
याम्यामवस्थां समरे नीतः स्वां दिशमाविशत् ॥ ५०॥  
स लोकपालानुत्साद्य कृत्वा तेषां च कर्म तत् ।  
दिक्षु सर्वासु देहं स्वं चतुर्धा विदधे तदा ॥ ५१॥  
स नक्षत्रपथं गत्वा दिव्यं स्वर्भानुदर्शितम् ।  
जहार लक्ष्मीं सोमस्य तं चास्य विषयं महत् ॥ ५२॥  
चालयामास शीतांशुं स्वर्गद्वारात् स भास्करम् ।  
सायनं चास्य विषयं जहार दिनकर्म च ॥ ५३॥  
सोऽग्निं देवमुखे दृष्ट्वा चकारात्ममुखे स्वयम् ।  
वायुं च तरसा जित्वा चकारात्मवशानुगम् ॥ ५४॥  
ससमुद्राः समानीय सर्वाश्च सरितो बलात् ।  
चकारात्मवशे वीर्याद् देहभूताश्च सिन्धवः ॥ ५५॥  
अपः स्ववशगाः कृत्वा दिविजा याश्च भूमिजाः ।  
स्थापयामास जगतीं सुगुप्तां धरणीधरैः ॥ ५६ ॥  
स स्वयम्भूरिवाभाति महाभूतपतिर्महान् ।  
सर्वलोकमयो दैत्यः सर्वलोकभयावहः ॥ ५७॥  
स लोकपालैकवपुश्चन्द्रसूर्यग्रहात्मवान् ।  
पावकानिलसङ्घातो रराज युधि दानवः ॥ ५८॥  
पारमेष्ठ्ये स्थितः स्थाने लोकानां प्रभवात्यये ।  
तुष्टुवुस्तं दैत्यगणा देवा इव पितामहम् ॥ ५९ ॥  
इति श्रीमहाभारते खिलेषु हरिवंशे हरिवंशपर्वणि  
आश्चर्यतारकामये सप्तचत्वारिंशोऽध्यायः
