वैशम्पायन उवाच  
याः पत्न्यो वसुदेवस्य चतुर्दश वराङ्गनाः ।  
पौरवी रोहिणी नाम इन्दिरा च तथा वरा ॥ १ ॥  
वैशाखी च तथा भद्रा सुनाम्नी चैव पञ्चमी ।  
सहदेवा शान्तिदेवा श्रीदेवा देवरक्षिता ॥ २ ॥  
वृकदेव्युपदेवी च देवकी चैव सप्तमी ।  
सुतनुर्बडवा चैव द्वे एते परिचारिके ॥ ३ ॥  
पौरवी रोहिणी नाम बाह्लिकस्यात्मजाभवत् ।  
ज्येष्ठा पत्नी महाराज दयिताऽऽनकदुन्दुभेः ॥ ४ ॥  
लेभे ज्येष्ठं सुतं रामं सारणं शठमेव च ।  
दुर्दमं दमनं श्वभ्रं पिण्डारकमुशीनरम् ॥ ५ ॥  
चित्रां नाम कुमारीं च रोहिणी तनया दश ।  
चित्रा सुभद्रेति पुनर्विख्याता कुरुनन्दन ॥ ६ ॥  
वसुदेवाच्च देवक्यां जज्ञे शौरिर्महायशाः ।  
रामाच्च निशठो जज्ञे रेवत्यां दयितः सुतः ॥ ७ ॥  
सुभद्रायां रथी पार्थादभिमन्युरजायत ।  
अक्रूरात्काशिकन्यायां सत्यकेतुरजायत ॥ ८ ॥  
वसुदेवस्य भार्यासु महाभागासु सप्तसु ।  
ये पुत्रा जज्ञिरे शूरा नामतस्तान्निबोध मे ॥ ९ ॥  
भोजश्च विजयश्चैव शान्तिदेवासुतावुभौ ।  
वृकदेवः सुनामायां गदश्चास्तां सुतावुभौ ॥ १० ॥  
उपासङ्गवरं लेभे तनयं देवरक्षिता ।  
अगावहं महात्मानं वृकदेवी व्यजायत ॥ ११ ॥  
कन्या त्रिगर्तराजस्य भर्ता वै शैशिरायणः ।  
जिज्ञासां पौरुषे चक्रे न चस्कन्देऽथ पौरुषम् ॥ १२ ॥
कृष्णायससमप्रख्यो वर्षे द्वादशमे तथा ।  
मिथ्याभिशप्तो गार्ग्यस्तु मन्युनाभिसमीरितः ॥ १३ ॥  
गोपकन्यामुपादाय मैथुनायोपचक्रमे ।  
गोपाली त्वप्सरास्तस्य गोपस्त्रीवेषधारिणी ॥ १४ ॥  
धारयामास गार्ग्यस्य गर्भं दुर्धरमच्युतम् ।  
मानुष्यां गार्ग्यभार्यायां नियोगाच्छूलपाणिनः ॥ १५ ॥  
स कालयवनो नाम जज्ञे राजा महाबलः ।  
वृषपूर्वार्धकायास्तमवहन् वाजिनो रणे ॥ १६ ॥  
अपुत्रस्य स राज्ञस्तु ववृधेऽन्तःपुरे शिशुः ।  
यवनस्य महाराज स कालयवनोऽभवत् ॥ १७ ॥  
स युद्धकामी नृपतिः पर्यपृच्छद् द्विजोत्तमान् ।  
वॄष्णन्धककुलं तस्य नारदोऽकथयद् विभुः ॥ १८ ॥  
अक्षौहिण्या तु सैन्यस्य मथुरामभ्ययात् तदा ।  
दूतं सम्प्रेषयामास वृष्ण्यन्धकनिवेशनम् ॥ १९ ॥  
ततो वॄष्ण्यन्धकाः कृष्णं पुरस्कृत्य महामतिम् ।  
समेता मन्त्रयामासुर्यवनस्य भयात् तदा ॥ २० ॥  
कृत्वा च निश्चयं सर्वे पलायनपरायणाः ।  
विहाय मथुरां रम्यां मानयन्तः पिनाकिनम् ॥ २१ ॥  
कुशस्थलीं द्वारवतीं निवेशयितुमीप्सवः ।  
इति कृष्णस्य जन्मेदं यः शुचिर्नियतेन्द्रियः ।  
पर्वसु श्रावयेद् विद्वाननृणः स सुखी भवेत् ॥ २२ ॥  
इति श्रीमहाभारते खिलेषु हरिवंशे हरिवंशपर्वणि  
श्रीकृष्णजन्मानुकीर्तनं नाम पञ्चत्रिंशोऽध्यायः
