जनमेजय उवाच  
ब्रह्मणा देवदेवेन सार्धं सलिलयोनिना ।  
ब्रह्मलोकगतो ब्रह्मन्वैकुण्ठः किं चकार ह ॥ १॥  
किमर्थे चादिदेवेन नीतः कमलयोनिना ।  
विष्णुर्दैत्यवधे वृत्ते देवैश्च कृतसत्क्रियः ॥ २॥  
ब्रह्मलोके च किं स्थानं कं वा योगमुपास्त सः ।  
कं वा दधार नियमं स विभुर्भूतभावनः ॥ ३॥  
कथं तस्याऽऽसतस्तत्र विश्वं जगदिदं महत् ।  
श्रियमाप्नोति विपुलां सुरासुरनरार्चिताम् ॥ ४॥  
कथं स्वपिति घर्मान्ते बुध्यते चाम्बुदप्लवे ।  
कथं च ब्रह्मलोकस्थो धुरं वहति लौकिकाम् ॥ ५॥  
चरितं तस्य विप्रेन्द्र दिव्यं भगवतो दिवि ।  
विस्तरेण यथातत्त्वं सर्वमिच्छामि वेदितुम् ॥ ६॥  
वैशम्पायन उवाच  
शृणु नारायणस्यादौ विस्तरेण प्रवृत्तयः ।  
ब्रह्मलोकं यथारूढो ब्रह्मणा सह मोदते ॥ ७॥  
कामं तस्य गतिः सूक्ष्मा देवैरपि दुरासदा ।  
यत्तु वक्ष्याम्यहं राजंस्तन्मे निगदतः शृणु ॥ ८॥  
एष लोकमयो देवो लोकाश्चैतन्मयास्त्रयः ।  
एश देवमयश्चैव देवाश्चैतन्मया दिवि ॥ ९॥  
तस्य पारं न पश्यन्ति बहवः पारचिन्तकाः ।  
एश पारं परं चैव लोकानां वेद माधवः ॥ १०॥  
अस्य देवान्धकारस्य मार्गितव्यस्य दैवतैः ।  
शृणु वै यत् तदा वृत्तं ब्रह्मलोके पुरातनम् ॥ ११॥  
स गत्वा ब्रह्मणो लोकं दृष्ट्‌वा पैतामहं पदम् ।  
ववन्दे तानृषीन्सर्वान्विष्णुरार्षेण कर्मणा ॥ १२॥  
सोऽग्निं प्राक्सवने दृष्ट्वा हूयमानं महर्षिभिः ।  
अवन्दत महातेजाः कृत्वा पौर्वाह्निकीं क्रियाम् ॥ १३॥  
स ददर्श मखेष्वाज्यैरिज्यमानं महर्षिभिः ।  
भागं यज्ञियमश्नानं स्वदेहमपरं स्थितम् ॥ १४॥  
अभिवाद्याभिवाद्यानामृषीणां ब्रह्मवर्चसाम् ।  
परिचक्राम सोऽचिन्त्यो ब्रह्मलोकं सनातनम् ॥ १५ ॥
स ददर्शोच्छ्रितान् यूपांश्चषालाग्रविभूषितान् ।  
मखेषु च ब्रह्मर्षिभिः शतशः कृतलक्षणान् ॥ १६॥  
आज्यधूमं समाघ्राय शृण्वन् वेदान्द् विजेरितान् ।  
यज्ञैरिज्यन्तमात्मानं पश्यंस्तत्र चचार ह ॥ १७॥  
ऊचुस्तमृषयो देवाः सदस्याः सदसि स्थिताः ।  
अर्घ्योद्यतभुजाः सर्वे पवित्रान्तरपाणयः ॥ १८॥  
देवेषु वर्तते यद्वै तद्धि सर्वं जनार्दनात् ।  
यत्प्रवृत्तं च देवेभ्यस्तद् विद्धि मधुसूदनात् ॥ १९॥  
अग्नीषोममयं लोकं यं विदुर्विदुषो जनाः ।  
तं सोममग्निं लोकं च वेद विष्णुं सनातनम् ॥ २०॥  
क्षीराद् यथा दधि भवेद्दध्नः सर्पिर्भवेद्यथा ।  
मथ्यमानेषु भूतेषु तथा लोको जनार्दनात् ॥ २१॥  
यथेन्द्रियैश्च भुतैश्च परमात्माभिधीयते ।  
तथा देवैश्च वेदैश्च लोकैश्च विहितो हरिः ॥ २२॥  
यथा भूतेन्द्रियावाप्तिर्विहिता भुवि देहिनाम् ।  
तथा प्राणेश्वरावाप्तिर्देवानां दिवि वैष्णवी ॥ २३॥  
सत्रिणां सत्रफलदः पवित्रं परमात्मवान् ।  
लोकतन्त्रधरो ह्येष मन्त्रैर्मन्त्र इवोच्यते ॥ २४॥  
ऋषय ऊचुः  
स्वागतं ते सुरश्रेष्ठ पद्मनाभ महाद्युते ।  
इदं यज्ञियमातिथ्यं मन्त्रतः परिगृह्यताम् ॥ २५॥  
त्वमस्य यज्ञपूतस्य पात्र पाद्यस्य पावनः ।  
अतिथिस्त्वं हि मन्त्रोक्तः स दृष्टः सन्ततं मतः ॥ २६॥  
त्वयि योद्धुं गते विष्णौ न प्रावर्तन्त नः क्रियाः ।  
अवैष्णवस्य यज्ञस्य न हि कर्म विधीयते ॥ २७॥  
सदक्षिणस्य यज्ञस्य त्वत्प्रसूतिः फलं भवेत् ।  
अद्यात्मानमिहास्माभिरिज्यमानं निरीक्ष्यसे ॥ २८॥  
एवमस्त्विति तान् सर्वान् भगवान् प्रत्यपूजयत् ।  
मुमुदे बह्मलोकस्थो ब्रह्मा लोकपितामहः ॥ २९॥  
इति श्रीमहाभारते खिलेषु हरिवंशे हरिवंशपर्वणि  
लोकवर्णनं नाम एकोनपञ्चाशत्तमोऽध्यायः
