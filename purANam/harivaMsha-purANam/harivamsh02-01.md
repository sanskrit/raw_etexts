नारायणं नमस्कृत्य नरं चैव नरोत्तमम् ।  
देवीं सरस्वतीं व्यासं ततो जयमुदीरयेत् ॥  
वैशम्पायन उवाच  
ज्ञात्वा विष्णुं क्षितिगतं भागांश्च त्रिदिवौकसाम् ।  
विनाशशंसी कंसस्य नारदो मथुरां ययौ ॥ १ ॥  
त्रिविष्टपादापतितो मथुरोपवने स्थितः ।  
प्रेषयामास कंसस्य दूतं स मुनिपुङ्‌गवः ॥ २ ॥  
स दूतः कथयामास मुनेरागमनं वने ।  
स नारदस्यागमनं श्रुत्वा त्वरितविक्रमः ॥ ३ ॥  
निर्जगामासुरः कंसः स्वपुर्या पद्मलोचनः ।  
स ददर्शातिथिं श्लाघ्यं देवर्षिं वीतकल्मषम् ॥ ४ ॥  
तेजसा ज्वलनाकारं वपुषा सूर्यवर्चसम् ।  
सोऽभिवाद्यर्षये तस्मै पूजां चक्रे यथाविधि ॥ ५ ॥  
आसनं चाग्निवर्णाभं विसृज्योपजहार सः ।  
निषसादासने तस्मिन् स वै शक्रसखो मुनिः ॥ ६ ॥  
उवाच चोग्रसेनस्य सुतं परमकोपनम् ।  
पूजितोऽहं त्वया वीर विधिदृष्टेन कर्मणा ॥ ७ ॥  
गते त्वेवं मम वचः श्रूयतां गृह्यतां त्वया ।  
अनुसृत्य दिवोलोकानहं ब्रह्मपुरोगमान् ॥ ८ ॥  
गतः सूर्यसखं तात विपुलं मेरुपर्वतम् ।  
सनन्दवनं चैव दृष्ट्वा चैत्ररथं वनम् ॥ ९ ॥  
आप्लुतं सर्वतीर्थेषु सरित्सु सह दैवतैः ।  
दिव्या त्रिधारा दृष्टा मे पुण्या त्रिपथगा नदी ॥ १० ॥  
स्मरणादेव सर्वेषामंहसां या विभेदिनी ।  
उपस्पृष्टं च तीर्थेषु दिव्येषु च यथाक्रमम् ॥ ११ ॥  
दृष्टं मे ब्रह्मसदनं ब्रह्मर्षिगणसेवितम् ।  
देवगन्धर्वनिर्घोषैरप्सरोभिश्च नादितम् ॥ १२ ॥  
सोऽहं कदाचित् देवानां समाजे मेरुमूर्धनि ।  
संगृह्य वीणा संसक्तामगच्छं ब्रह्मणः सभाम् ॥ १३ ॥  
सोऽहं तत्रसितोष्णीषान् नानारत्नविभूषितान् ।  
दिव्यासनगतान् देवानपश्यं सपितामहान् ॥ १४ ॥  
तत्र मन्त्रयतामेवं देवतानां मया श्रुतः ।  
भवतः सानुगस्यैव वधोपायः सुदारुणः ॥ १५ ॥  
तत्रैषा देवकी या ते मथुरायां लघुस्वसा ।  
योऽस्यां गर्भोऽष्टमः कंस स ते मृत्युर्भविष्यति ॥ १६ ॥
देवानां स तु सर्वस्वं त्रिदिवस्य गतिश्च सः ।  
परं रहस्यं देवानां स ते मृत्युर्भविष्यति ॥ १७ ॥  
परश्चैवापरस्तेषां स्वयम्भूश्च दिवौकसाम् ।  
ततस्ते तन्महद्भूतं दिव्यं च कथयाम्यहम् ॥ १८ ॥  
श्लाघ्यश्च स हि ते मृत्युर्भूतपूर्वश्च तं स्मर ।  
यत्नश्च क्रियतां कंस एवक्या गर्भकृन्तने ॥ १९ ॥  
एषा मे द्वद्‌गता प्रीतिर्यदर्थं चाहमागतः ।  
भुज्यन्तां सर्वकामार्थाः स्वस्ति तेऽस्तु व्रजाम्यहम् ॥ २० ॥  
इत्युक्त्वा नारदे याते तस्य वाक्यं विचिन्तयन् ।  
जहासोच्चैस्ततः कंसः प्रकाशदशनश्चिरम् ॥ २१ ॥  
प्रोवाच सस्मितं चैव भृत्वानामग्रतः स्थितः ।  
हास्यः खलु स सर्वेषु नारदो न विशारदः ॥ २२ ॥  
नाहं भीषयितुं शक्यो देवैरपि सवासवैः ।  
आसनस्य शयानो वा प्रमत्तो मत्त एव च ॥ २३ ॥  
योऽहं दोर्भ्यामुदाराभ्यां क्षोभयेयं धरामिमाम् ।  
कोऽस्ति मां मानुषे लोके यः क्षोभयितुमुत्सहेत् ॥ २४ ॥  
अद्यप्रभृति देवानामेष देवानुवर्तिनाम् ।  
नृपक्षिपशुसंघानां करोमि कदनं महत् ॥ २५ ॥  
आज्ञाप्यतां हयः केशी प्रलम्बो धेनुकस्तथा ।  
अरिष्टो वृषभश्चैव पूतना कालियस्तथा ॥ २६ ॥  
अटध्वं पृथिवीं कृत्स्नां यथेष्टं कामरूपिणः ।  
प्रहरध्वं च सर्वेषु येऽस्माकं पक्षदूषकाः ॥ २७ ॥  
गर्भस्थानामपि गतिर्विज्ञेया चैव देहिनाम् ।  
नारदेन हि गर्भेभ्यो भय नः समुदाहृतम् ॥ २८ ॥  
भवन्तो हि यथाकामं मोदन्तां विगतज्वराः ।  
मां च वो नाथमाश्रित्य नास्ति देवकृतं भयम् ॥ २९ ॥  
स तु केलिकिलो विप्रो भेदशीलश्च नारदः ।  
सुश्लिष्टानपि लोकेऽस्मिन् भेदयँल्लभते रतिम् ॥ ३० ॥  
कण्डूयमानः सततं लोकानटति चञ्चलः ।  
घटमानो नरेन्द्राणां तन्त्रैवराणि चैव हि ॥ ३१ ॥  
एवं स विलपन्नेव वाङ्‌मात्रेणैव केवलम् ।  
विवेश कंसो भवनं दह्यमानेन चेतसा ॥ ३२ ॥  
इति श्रीमहाभारते खिलेषु हरिवंशे विष्णुपर्वणि  
नारदागमने कंसवाक्ये प्रथमोऽध्यायः ॥ १ ॥
