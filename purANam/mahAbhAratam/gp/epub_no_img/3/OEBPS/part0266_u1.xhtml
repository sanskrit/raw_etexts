<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="hi">
  <head>
    <title>part0266</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../../stylesheet.css"/>
<link rel="stylesheet" type="text/css" href="../../page_styles3.css"/>
</head>
  <body class="class">
<div id="LAzo2OEMRyafsq-ONvVTFg50147" class="class_124">चार अवस्था</div>
<div class="class_89"><img src="image_30865.jpg" alt="" class="class_300"/></div>
<div class="class_301"><span class="class_19">जन्ममृत्युजराव्याधिदुःखदोषानुदर्शनम् ⁠।⁠।</span> (गीता १३।८)</div>
<div class="class_107"><span class="class_60">असक्तिरनभिष्वङ्गः</span><span id="LAzo2OEMRyafsq-ONvVTFg50234"></span><a href="part0266_u1.xhtml#LAzo2OEMRyafsq-ONvVTFg48347" class="class_108">१</a><span class="class_245"> </span><span id="LAzo2OEMRyafsq-ONvVTFg49209"></span><a href="part0266_u1.xhtml#LAzo2OEMRyafsq-ONvVTFg48348" class="class_108">२</a><span class="class_60"> पुत्रदारगृहादिषु ⁠।</span></div>
<div class="class_107"><span class="class_60">नित्यं च समचित्तत्वमिष्टानिष्टोपपत्तिषु</span><span id="LAzo2OEMRyafsq-ONvVTFg50375"></span><a href="part0266_u1.xhtml#LAzo2OEMRyafsq-ONvVTFg48814" class="class_108">३</a><span class="class_60"> ⁠।⁠।⁠ ९ ⁠।⁠।</span></div>
<div class="class_55">पुत्र, स्त्री, घर और धन आदिमें आसक्तिका अभाव, ममताका न होना तथा प्रिय और अप्रियकी प्राप्तिमें सदा ही चित्तका सम रहना ⁠।⁠।⁠ ९ ⁠।⁠।</div>
<div class="class_54">मयि चानन्ययोगेन भक्तिरव्यभिचारिणी ⁠।</div>
<div class="class_107"><span class="class_60">विविक्तदेशसेवित्वमरतिर्जनसंसदि</span><span id="LAzo2OEMRyafsq-ONvVTFg48101"></span><a href="part0266_u1.xhtml#LAzo2OEMRyafsq-ONvVTFg47954" class="class_108">४</a><span class="class_245"> </span><span id="LAzo2OEMRyafsq-ONvVTFg49411"></span><a href="part0266_u1.xhtml#LAzo2OEMRyafsq-ONvVTFg47955" class="class_108">५</a><span class="class_60"> ⁠।⁠।⁠ १० ⁠।⁠।</span></div>
<div class="class_55">मुझ परमेश्वरमें अनन्य योगके द्वारा अव्यभिचारिणी भक्ति<span id="LAzo2OEMRyafsq-ONvVTFg49632"></span><a href="part0266_u1.xhtml#LAzo2OEMRyafsq-ONvVTFg50159" class="class_56">६</a> तथा एकान्त और शुद्ध देशमें रहनेका स्वभाव और विषयासक्त मनुष्योंके समुदायमें प्रेमका न होना ⁠।⁠।⁠ १० ⁠।⁠।</div>
<div class="class_54">अध्यात्मज्ञाननित्यत्वं तत्त्वज्ञानार्थदर्शनम् ⁠।</div>
<div class="class_54">एतज्ज्ञानमिति प्रोक्तमज्ञानं यदतोऽन्यथा ⁠।⁠।⁠ ११ ⁠।⁠।</div>
<div class="class_55">अध्यात्मज्ञानमें नित्य स्थिति<span id="LAzo2OEMRyafsq-ONvVTFg49150"></span><a href="part0266_u1.xhtml#LAzo2OEMRyafsq-ONvVTFg49785" class="class_56">७</a> और तत्त्वज्ञानके अर्थरूप परमात्माको ही देखना<span id="LAzo2OEMRyafsq-ONvVTFg48413"></span><a href="part0266_u1.xhtml#LAzo2OEMRyafsq-ONvVTFg49786" class="class_56">८</a>—यह सब ज्ञान है<span id="LAzo2OEMRyafsq-ONvVTFg49115"></span><a href="part0266_u1.xhtml#LAzo2OEMRyafsq-ONvVTFg49787" class="class_56">१</a> और जो इससे विपरीत है, वह अज्ञान<span id="LAzo2OEMRyafsq-ONvVTFg49398"></span><a href="part0266_u1.xhtml#LAzo2OEMRyafsq-ONvVTFg49788" class="class_56">२</a> है—ऐसा कहा है ⁠।⁠।⁠ ११ ⁠।⁠।</div>
<div class="class_55">सम्बन्ध—<span class="class_263">इस प्रकार ज्ञानके साधनोंका ‘ज्ञान’ के नामसे वर्णन सुननेपर यह जिज्ञासा हो सकती है कि इन साधनोंद्वारा प्राप्त ‘ज्ञान’ से जाननेयोग्य वस्तु क्या है और उसे जान लेनेसे क्या होता है। उसका उत्तर देनेके लिये भगवान् अब जाननेके योग्य वस्तुके स्वरूपका वर्णन करनेकी प्रतिज्ञा करते हुए उसके जाननेका फल ‘अमरत्वकी प्राप्ति’ बतलाकर छः श्लोकोंमें जाननेके योग्य परमात्माके स्वरूपका वर्णन करते हैं</span>—</div>
<div class="class_107"><span class="class_60">ज्ञेयं</span><span id="LAzo2OEMRyafsq-ONvVTFg47808"></span><a href="part0266_u1.xhtml#LAzo2OEMRyafsq-ONvVTFg49557" class="class_108">३</a><span class="class_60"> यत् तत् प्रवक्ष्यामि यज्ज्ञात्वामृतमश्नुते ⁠।</span></div>
<div class="class_107"><span class="class_60">अनादिमत् परं ब्रह्म</span><span id="LAzo2OEMRyafsq-ONvVTFg47690"></span><a href="part0266_u1.xhtml#LAzo2OEMRyafsq-ONvVTFg49010" class="class_108">४</a><span class="class_60"> न सत् तन्नासदुच्यते ⁠।⁠।⁠ १२ ⁠।⁠।</span></div>
<div class="class_55">जो जाननेयोग्य है तथा जिसको जानकर मनुष्य परमानन्दको प्राप्त होता है, उसको भलीभाँति कहूँगा। वह अनादिवाला परम ब्रह्म न सत् ही कहा जाता है, न असत् ही<span id="LAzo2OEMRyafsq-ONvVTFg48077"></span><a href="part0266_u1.xhtml#LAzo2OEMRyafsq-ONvVTFg48492" class="class_56">५</a> ⁠।⁠।⁠ १२ ⁠।⁠।</div>
<div class="class_54">सर्वतःपाणिपादं तत् सर्वतोऽक्षिशिरोमुखम् ⁠।</div>
<div class="class_107"><span class="class_60">सर्वतःश्रुतिमल्लोके सर्वमावृत्य तिष्ठति ⁠।⁠।⁠ १३ ⁠।⁠।</span><span id="LAzo2OEMRyafsq-ONvVTFg49433"></span><a href="part0266_u1.xhtml#LAzo2OEMRyafsq-ONvVTFg49385" class="class_108">१</a></div>
<div class="class_55">वह सब ओर हाथ-पैरवाला, सब ओर नेत्र, सिर और मुखवाला तथा सब ओर कानवाला है;<span id="LAzo2OEMRyafsq-ONvVTFg50247"></span><a href="part0266_u1.xhtml#LAzo2OEMRyafsq-ONvVTFg48210" class="class_56">२</a> क्योंकि वह संसारमें सबको व्याप्त करके स्थित है<span id="LAzo2OEMRyafsq-ONvVTFg48198"></span><a href="part0266_u1.xhtml#LAzo2OEMRyafsq-ONvVTFg48211" class="class_56">३</a> ⁠।⁠।⁠ १३ ⁠।⁠।</div>
<div class="class_54">सर्वेन्द्रियगुणाभासं सर्वेन्द्रियविवर्जितम् ⁠।</div>
<div class="class_54">असक्तं सर्वभृच्चैव निर्गुणं गुणभोक्तृ च ⁠।⁠।⁠ १४ ⁠।⁠।</div>
<div class="class_55">वह सम्पूर्ण इन्द्रियोंके विषयोंको जाननेवाला है, परंतु वास्तवमें सब इन्द्रियोंसे रहित है<span id="LAzo2OEMRyafsq-ONvVTFg49668"></span><a href="part0266_u1.xhtml#LAzo2OEMRyafsq-ONvVTFg49190" class="class_56">४</a> तथा आसक्ति-रहित होनेपर भी सबका धारण-पोषण करनेवाला और निर्गुण होनेपर भी गुणोंको भोगनेवाला है<span id="LAzo2OEMRyafsq-ONvVTFg50200"></span><a href="part0266_u1.xhtml#LAzo2OEMRyafsq-ONvVTFg49191" class="class_56">५</a> ⁠।⁠।⁠ १४ ⁠।⁠।</div>
<div class="class_54">बहिरन्तश्च भूतानामचरं चरमेव च ⁠।</div>
<div class="class_107"><span class="class_60">सूक्ष्मत्वात्तदविज्ञेयं दूरस्थं चान्तिके च तत् ⁠।⁠।⁠ १५ ⁠।⁠।</span><span id="LAzo2OEMRyafsq-ONvVTFg49862"></span><a href="part0266_u1.xhtml#LAzo2OEMRyafsq-ONvVTFg49008" class="class_108">६</a></div>
<div class="class_55">वह चराचर सब भूतोंके बाहर-भीतर परिपूर्ण है और चर-अचररूप भी वही है<span id="LAzo2OEMRyafsq-ONvVTFg47740"></span><a href="part0266_u1.xhtml#LAzo2OEMRyafsq-ONvVTFg49738" class="class_56">७</a> एवं वह सूक्ष्म होनेसे अविज्ञेय है<span id="LAzo2OEMRyafsq-ONvVTFg49990"></span><a href="part0266_u1.xhtml#LAzo2OEMRyafsq-ONvVTFg49739" class="class_56">८</a> तथा अति समीपमें और दूरमें भी स्थित वही है<span id="LAzo2OEMRyafsq-ONvVTFg49265"></span><a href="part0266_u1.xhtml#LAzo2OEMRyafsq-ONvVTFg49740" class="class_56">१</a> ⁠।⁠।⁠ १५ ⁠।⁠।</div>
<div class="class_54">अविभक्तं च भूतेषु विभक्तमिव च स्थितम् ⁠।</div>
<div class="class_54">भूतभर्तृ च तज्ज्ञेयं ग्रसिष्णु प्रभविष्णु च ⁠।⁠।⁠ १६ ⁠।⁠।</div>
<div class="class_55">वह परमात्मा विभागरहित एक रूपसे आकाशके सदृश परिपूर्ण होनेपर भी चराचर सम्पूर्ण भूतोंमें विभक्त-सा स्थित प्रतीत होता है<span id="LAzo2OEMRyafsq-ONvVTFg49550"></span><a href="part0266_u1.xhtml#LAzo2OEMRyafsq-ONvVTFg48495" class="class_56">२</a> तथा वह जाननेयोग्य परमात्मा विष्णुरूपसे भूतोंको धारण-पोषण करनेवाला और रुद्ररूपसे संहार करनेवाला तथा ब्रह्मारूपसे सबको उत्पन्न करनेवाला है ⁠।⁠।⁠ १६ ⁠।⁠।</div>
<div class="class_107"><span class="class_60">ज्योतिषामपि तज्ज्योतिस्तमसः</span><span id="LAzo2OEMRyafsq-ONvVTFg48258"></span><a href="part0266_u1.xhtml#LAzo2OEMRyafsq-ONvVTFg49533" class="class_108">३</a><span class="class_60"> परमुच्यते ⁠।</span></div>
<div class="class_107"><span class="class_60">ज्ञानं ज्ञेयं</span><span id="LAzo2OEMRyafsq-ONvVTFg47968"></span><a href="part0266_u1.xhtml#LAzo2OEMRyafsq-ONvVTFg48346" class="class_108">४</a><span class="class_60"> ज्ञानगम्यं हृदि सर्वस्य विष्ठितम् ⁠।⁠।⁠ १७ ⁠।⁠।</span></div>
<div class="class_55">वह परब्रह्म ज्योतियोंका भी ज्योति<span id="LAzo2OEMRyafsq-ONvVTFg50288"></span><a href="part0266_u1.xhtml#LAzo2OEMRyafsq-ONvVTFg49487" class="class_56">५</a> एवं मायासे अत्यन्त परे कहा जाता है। वह परमात्मा बोधस्वरूप, जाननेके योग्य एवं तत्त्वज्ञानसे प्राप्त करनेयोग्य<span id="LAzo2OEMRyafsq-ONvVTFg49110"></span><a href="part0266_u1.xhtml#LAzo2OEMRyafsq-ONvVTFg49488" class="class_56">६</a> है और सबके हृदयमें विशेषरूपसे स्थित है<span id="LAzo2OEMRyafsq-ONvVTFg47925"></span><a href="part0266_u1.xhtml#LAzo2OEMRyafsq-ONvVTFg49489" class="class_56">७</a> ⁠।⁠।⁠ १७ ⁠।⁠।</div>
<div class="class_54">इति क्षेत्रं तथा ज्ञानं ज्ञेयं चोक्तं समासतः ⁠।</div>
<div class="class_54">मद्भक्त एतद् विज्ञाय मद्भावायोपपद्यते ⁠।⁠।⁠ १८ ⁠।⁠।</div>
<div class="class_55">इस प्रकार क्षेत्र तथा ज्ञान और जाननेयोग्य परमात्मा-का स्वरूप संक्षेपसे कहा गया<span id="LAzo2OEMRyafsq-ONvVTFg50382"></span><a href="part0266_u1.xhtml#LAzo2OEMRyafsq-ONvVTFg49164" class="class_56">८</a>। मेरा भक्त इसको तत्त्वसे जानकर मेरे स्वरूपको प्राप्त होता है<span id="LAzo2OEMRyafsq-ONvVTFg49597"></span><a href="part0266_u1.xhtml#LAzo2OEMRyafsq-ONvVTFg49165" class="class_56">९</a> ⁠।⁠।⁠ १८ ⁠।⁠।</div>
<div class="class_55">सम्बन्ध—<span class="class_263">इस अध्यायके तीसरे श्लोकमें भगवान्‌ने क्षेत्रके विषयमें चार बातें और क्षेत्रज्ञके विषयमें दो बातें</span> <span class="class_263">संक्षेपमें सुननेके लिये अर्जुनसे कहा था, फिर विषय आरम्भ करते ही क्षेत्रके स्वरूपका और उसके विकारोंका वर्णन करनेके अनन्तर क्षेत्र और क्षेत्रज्ञके तत्त्वको भलीभाँति जाननेके उपायभूत साधनोंका और जाननेके योग्य परमात्माके स्वरूपका वर्णन प्रसंगवश किया गया। इससे क्षेत्रके विषयमें उसके स्वभावका और किस कारणसे कौन कार्य उत्पन्न होता है, इस विषयका तथा प्रभावसहित क्षेत्रज्ञके स्वरूपका भी वर्णन नहीं हुआ। अतः अब उन सबका वर्णन करनेके लिये भगवान् पुनः प्रकृति और पुरुषके नामसे प्रकरण आरम्भ करते हैं</span>—</div>
<div class="class_54">प्रकृतिं पुरुषं चैव विद्ध‌यनादी उभावपि ⁠।</div>
<div class="class_107"><span class="class_60">विकारांश्च गुणांश्चैव</span><span id="LAzo2OEMRyafsq-ONvVTFg48016"></span><a href="part0266_u1.xhtml#LAzo2OEMRyafsq-ONvVTFg49123" class="class_108">१</a><span class="class_60"> विद्धि प्रकृतिसम्भवान् ⁠।⁠।⁠ १९ ⁠।⁠।</span></div>
<div class="class_55">प्रकृति<span id="LAzo2OEMRyafsq-ONvVTFg48923"></span><a href="part0266_u1.xhtml#LAzo2OEMRyafsq-ONvVTFg49038" class="class_56">२</a> और पुरुष, इन दोनोंको ही तू अनादि जान<span id="LAzo2OEMRyafsq-ONvVTFg48438"></span><a href="part0266_u1.xhtml#LAzo2OEMRyafsq-ONvVTFg49039" class="class_56">३</a> और राग-द्वेषादि विकारोंको तथा त्रिगुणात्मक सम्पूर्ण पदार्थोंको भी प्रकृतिसे ही उत्पन्न जान ⁠।⁠।⁠ १९ ⁠।⁠।</div>
<div class="class_55">सम्बन्ध—<span class="class_263">इस अध्यायके तीसरे श्लोकमें, जिससे जो उत्पन्न हुआ है, यह बात सुननेके लिये कहा गया था, उसका वर्णन पूर्वश्लोकके उत्तरार्द्धमें कुछ किया गया। अब उसीकी कुछ बात इस श्लोकके पूर्वार्द्धमें कहते हुए इसके उत्तरार्द्धमें और इक्कीसवें श्लोकमें प्रकृतिमें स्थित पुरुषके स्वरूपका वर्णन किया जाता है</span>—</div>
<div class="class_54">कार्यकरणकर्तृत्वे हेतुः प्रकृतिरुच्यते ⁠।</div>
<div class="class_54">पुरुषः सुखदुःखानां भोक्तृत्वे हेतुरुच्यते ⁠।⁠।⁠ २० ⁠।⁠।</div>
<div class="class_55">कार्य और करणको उत्पन्न करनेमें हेतु प्रकृति कही जाती है<span id="LAzo2OEMRyafsq-ONvVTFg50263"></span><a href="part0266_u1.xhtml#LAzo2OEMRyafsq-ONvVTFg49251" class="class_56">४</a> और जीवात्मा सुख-दुःखोंके भोक्तापनमें अर्थात् भोगनेमें हेतु कहा जाता है<span id="LAzo2OEMRyafsq-ONvVTFg50092"></span><a href="part0266_u1.xhtml#LAzo2OEMRyafsq-ONvVTFg49252" class="class_56">५</a> ⁠।⁠।⁠ २० ⁠।⁠।</div>
<div class="class_54">पुरुषः प्रकृतिस्थो हि भुङ्क्ते प्रकृतिजान् गुणान् ⁠।</div>
<div class="class_54">कारणं गुणसङ्गोऽस्य सदसद्योनिजन्मसु ⁠।⁠।⁠ २१ ⁠।⁠।</div>
<div class="class_55">प्रकृतिमें स्थित ही पुरुष प्रकृतिसे उत्पन्न त्रिगुणात्मक पदार्थोंको भोगता है<span id="LAzo2OEMRyafsq-ONvVTFg48159"></span><a href="part0266_u1.xhtml#LAzo2OEMRyafsq-ONvVTFg49848" class="class_56">१</a> और इन गुणोंका संग ही इस जीवात्माके अच्छी-बुरी योनियोंमें जन्म लेनेका कारण है<span id="LAzo2OEMRyafsq-ONvVTFg48043"></span><a href="part0266_u1.xhtml#LAzo2OEMRyafsq-ONvVTFg49849" class="class_56">२</a> ⁠।⁠।⁠ २१ ⁠।⁠।</div>
<div class="class_55">सम्बन्ध—<span class="class_263">इस प्रकार प्रकृतिस्थ पुरुषके स्वरूपका वर्णन करनेके बाद अब जीवात्मा और परमात्माकी एकता करते हुए आत्माके गुणातीत स्वरूपका वर्णन करते हैं</span>—</div>
<div class="class_54">उपद्रष्टानुमन्ता च भर्ता भोक्ता महेश्वरः ⁠।</div>
<div class="class_54">परमात्मेति चाप्युक्तो देहेऽस्मिन् पुरुषः परः ⁠।⁠।⁠ २२ ⁠।⁠।</div>
<div class="class_55">इस देहमें स्थित यह आत्मा वास्तवमें परमात्मा ही है<span id="LAzo2OEMRyafsq-ONvVTFg49559"></span><a href="part0266_u1.xhtml#LAzo2OEMRyafsq-ONvVTFg48795" class="class_56">३</a>। वही साक्षी होनेसे उपद्रष्टा और यथार्थ सम्मति देनेवाला होनेसे अनुमन्ता, सबका धारण-पोषण करनेवाला होनेसे भर्ता, जीवरूपसे भोक्ता, ब्रह्मा आदिका भी स्वामी होनेसे महेश्वर और शुद्ध सच्चिदा-नन्दघन होनेसे परमात्मा—ऐसा कहा गया है<span id="LAzo2OEMRyafsq-ONvVTFg47795"></span><a href="part0266_u1.xhtml#LAzo2OEMRyafsq-ONvVTFg48796" class="class_56">४</a> ⁠।⁠।⁠ २२ ⁠।⁠।</div>
<div class="class_54">य एवं वेत्ति पुरुषं प्रकृतिं च गुणैः सह ⁠।</div>
<div class="class_54">सर्वथा वर्तमानोऽपि न स भूयोऽभिजायते ⁠।⁠।⁠ २३ ⁠।⁠।</div>
<div class="class_55">इस प्रकार पुरुषको और गुणोंके सहित प्रकृतिको जो मनुष्य तत्त्वसे जानता है<span id="LAzo2OEMRyafsq-ONvVTFg48138"></span><a href="part0266_u1.xhtml#LAzo2OEMRyafsq-ONvVTFg49839" class="class_56">५</a>, वह सब प्रकारसे कर्तव्य-कर्म करता हुआ भी<span id="LAzo2OEMRyafsq-ONvVTFg49895"></span><a href="part0266_u1.xhtml#LAzo2OEMRyafsq-ONvVTFg49840" class="class_56">६</a> फिर नहीं जन्मता<span id="LAzo2OEMRyafsq-ONvVTFg49077"></span><a href="part0266_u1.xhtml#LAzo2OEMRyafsq-ONvVTFg49841" class="class_56">७</a> ⁠।⁠।⁠ २३ ⁠।⁠।</div>
<div class="class_55">सम्बन्ध—<span class="class_263">इस प्रकार गुणोंके सहित प्रकृति और पुरुषके ज्ञानका महत्त्व सुनकर यह इच्छा हो सकती है कि ऐसा ज्ञान कैसे होता है। इसलिये अब दो श्लोकोंद्वारा भिन्न-भिन्न अधिकारियोंके लिये तत्त्वज्ञानके भिन्न-भिन्न साधनोंका प्रतिपादन करते हैं</span>—</div>
<div class="class_54">ध्यानेनात्मनि पश्यन्ति केचिदात्मानमात्मना ⁠।</div>
<div class="class_54">अन्ये सांख्येन योगेन कर्मयोगेन चापरे ⁠।⁠।⁠ २४ ⁠।⁠।</div>
<div class="class_55">उस परमात्माको कितने ही मनुष्य तो शुद्ध हुई सूक्ष्म बुद्धिके ध्यानके द्वारा हृदयमें देखते हैं;<span id="LAzo2OEMRyafsq-ONvVTFg49991"></span><a href="part0266_u1.xhtml#LAzo2OEMRyafsq-ONvVTFg49333" class="class_56">१</a> अन्य कितने ही ज्ञानयोगके द्वारा<span id="LAzo2OEMRyafsq-ONvVTFg48425"></span><a href="part0266_u1.xhtml#LAzo2OEMRyafsq-ONvVTFg49334" class="class_56">२</a> और दूसरे कितने ही कर्मयोगके द्वारा<span id="LAzo2OEMRyafsq-ONvVTFg49272"></span><a href="part0266_u1.xhtml#LAzo2OEMRyafsq-ONvVTFg49335" class="class_56">३</a> देखते हैं अर्थात् प्राप्त करते हैं ⁠।⁠।⁠ २४ ⁠।⁠।</div>
<div class="class_107"><span class="class_60">अन्ये त्वेवमजानन्तः श्रुत्वान्येभ्य उपासते ⁠।</span><span id="LAzo2OEMRyafsq-ONvVTFg48426"></span><a href="part0266_u1.xhtml#LAzo2OEMRyafsq-ONvVTFg50254" class="class_108">४</a></div>
<div class="class_107"><span class="class_60">तेऽपि चातितरन्त्येव</span><span id="LAzo2OEMRyafsq-ONvVTFg48062"></span><a href="part0266_u1.xhtml#LAzo2OEMRyafsq-ONvVTFg47669" class="class_108">५</a><span class="class_60"> मृत्युं श्रुतिपरायणाः ⁠।⁠।⁠ २५ ⁠।⁠।</span></div>
<div class="class_55">परंतु इनसे दूसरे अर्थात् जो मन्दबुद्धिवाले पुरुष हैं, वे इस प्रकार न जानते हुए दूसरोंसे अर्थात् तत्त्वके जाननेवाले पुरुषोंसे सुनकर ही तदनुसार उपासना करते हैं और वे श्रवणपरायण पुरुष भी मृत्युरूप संसार-सागरको निःसंदेह तर जाते हैं ⁠।⁠।⁠ २५ ⁠।⁠।</div>
<div class="class_55">सम्बन्ध—<span class="class_263">इस प्रकार परमात्मसम्बन्धी तत्त्वज्ञानके भिन्न-भिन्न साधनोंका प्रतिपादन करके अब तीसरे श्लोकमें जो ‘यादृक्’ पदसे क्षेत्रके स्वभावको सुननेके लिये कहा था, उसके अनुसार भगवान् दो श्लोकोंद्वारा उस क्षेत्रको उत्पत्ति-विनाशशील बतलाकर उसके स्वभावका वर्णन करते हुए आत्माके यथार्थ तत्त्वको जाननेवालेकी प्रशंसा करते हैं</span>—</div>
<div class="class_54">यावत् संजायते किंचित् सत्त्वं स्थावरजङ्गमम् ⁠।</div>
<div class="class_54">क्षेत्रक्षेत्रज्ञसंयोगात् तद् विद्धि भरतर्षभ ⁠।⁠।⁠ २६ ⁠।⁠।</div>
<div class="class_55">हे अर्जुन! जितने भी स्थावर-जंगम प्राणी उत्पन्न होते हैं, उन सबको तू क्षेत्र और क्षेत्रज्ञके संयोगसे ही उत्पन्न जान<span id="LAzo2OEMRyafsq-ONvVTFg48707"></span><a href="part0266_u1.xhtml#LAzo2OEMRyafsq-ONvVTFg50231" class="class_56">१</a> ⁠।⁠।⁠ २६ ⁠।⁠।</div>
<div class="class_54">समं सर्वेषु भूतेषु तिष्ठन्तं परमेश्वरम् ⁠।</div>
<div class="class_54">विनश्यत्स्वविनश्यन्तं यः पश्यति स पश्यति ⁠।⁠।⁠ २७ ⁠।⁠।</div>
<div class="class_55">जो पुरुष नष्ट होते हुए सब चराचर भूतोंमें परमेश्वरको नाशरहित और समभावसे स्थित देखता है, वही यथार्थ देखता है<span id="LAzo2OEMRyafsq-ONvVTFg49552"></span><a href="part0266_u1.xhtml#LAzo2OEMRyafsq-ONvVTFg49369" class="class_56">२</a> ⁠।⁠।⁠ २७ ⁠।⁠।</div>
<div class="class_54">समं पश्यन् हि सर्वत्र समवस्थितमीश्वरम् ⁠।</div>
<div class="class_54">न हिनस्त्यात्मनाऽऽत्मानं ततो याति परां गतिम् ⁠।⁠।⁠ २८ ⁠।⁠।</div>
<div class="class_55">क्योंकि जो पुरुष सबमें समभावसे स्थित परमेश्वरको समान देखता हुआ अपनेद्वारा अपनेको नष्ट नहीं करता<span id="LAzo2OEMRyafsq-ONvVTFg47910"></span><a href="part0266_u1.xhtml#LAzo2OEMRyafsq-ONvVTFg48324" class="class_56">३</a>, इससे वह परमगतिको प्राप्त होता है ⁠।⁠।⁠ २८ ⁠।⁠।</div>
<div class="class_55">सम्बन्ध—<span class="class_263">इस प्रकार नित्य विज्ञानानन्दघन आत्मतत्त्वको सर्वत्र समभावसे देखनेका महत्त्व और फल बतलाकर अब अगले श्लोकमें उसे अकर्ता देखनेवालेकी महिमा कहते हैं</span>—</div>
<div class="class_54">प्रकृत्यैव च कर्माणि क्रियमाणानि सर्वशः ⁠।</div>
<div class="class_54">यः पश्यति तथाऽऽत्मानमकर्तारं स पश्यति ⁠।⁠।⁠ २९ ⁠।⁠।</div>
<div class="class_55">और जो पुरुष सम्पूर्ण कर्मोंको सब प्रकारसे प्रकृतिके द्वारा ही किये जाते हुए देखता है और आत्माको अकर्ता देखता है, वही यथार्थ देखता है<span id="LAzo2OEMRyafsq-ONvVTFg47992"></span><a href="part0266_u1.xhtml#LAzo2OEMRyafsq-ONvVTFg48678" class="class_56">४</a> ⁠।⁠।⁠ २९ ⁠।⁠।</div>
<div class="class_54">यदा भूतपृथग्भावमेकस्थमनुपश्यति ⁠।</div>
<div class="class_54">तत एव च विस्तारं ब्रह्म सम्पद्यते तदा ⁠।⁠।⁠ ३० ⁠।⁠।</div>
<div class="class_55">जिस क्षण यह पुरुष भूतोंके पृथक्-पृथक् भावको एक परमात्मामें ही स्थित तथा उस परमात्मासे ही सम्पूर्ण भूतोंका विस्तार देखता है,<span id="LAzo2OEMRyafsq-ONvVTFg49370"></span><a href="part0266_u1.xhtml#LAzo2OEMRyafsq-ONvVTFg48456" class="class_56">१</a> उसी क्षण वह सच्चिदानन्दघन ब्रह्मको प्राप्त हो जाता है ⁠।⁠।⁠ ३० ⁠।⁠।</div>
<div class="class_55">सम्बन्ध—<span class="class_263">इस प्रकार आत्माको सब प्राणियोंमें समभावसे स्थित, निर्विकार और अकर्ता बतलाया जानेपर यह शंका होती है कि समस्त शरीरोंमें रहता हुआ भी आत्मा उनके दोषोंसे निर्लिप्त और अकर्ता कैसे रह सकता है; इस शंकाका निवारण करनेके लिये अब भगवान्—इस अध्यायके तीसरे श्लोकमें जो ‘यत्प्रभावश्च’ पदसे क्षेत्रज्ञका प्रभाव सुननेका संकेत किया गया था, उसके अनुसार—तीन श्लोकोंद्वारा आत्माके प्रभावका वर्णन करते हैं</span>—</div>
<div class="class_107"><span class="class_60">अनादित्वान्निर्गुणत्वात् परमात्मायमव्ययः</span><span id="LAzo2OEMRyafsq-ONvVTFg48975"></span><a href="part0266_u1.xhtml#LAzo2OEMRyafsq-ONvVTFg50348" class="class_108">२</a><span class="class_60"> ⁠।</span></div>
<div class="class_54">शरीरस्थोऽपि कौन्तेय न करोति न लिप्यते ⁠।⁠।⁠ ३१ ⁠।⁠।</div>
<div class="class_55">हे अर्जुन! अनादि होनेसे और निर्गुण होनेसे यह अविनाशी परमात्मा<span id="LAzo2OEMRyafsq-ONvVTFg48418"></span><a href="part0266_u1.xhtml#LAzo2OEMRyafsq-ONvVTFg48924" class="class_56">३</a> शरीरमें स्थित होनेपर भी वास्तवमें न तो कुछ करता है और न लिप्त ही होता है<span id="LAzo2OEMRyafsq-ONvVTFg49283"></span><a href="part0266_u1.xhtml#LAzo2OEMRyafsq-ONvVTFg48925" class="class_56">४</a> ⁠।⁠।⁠ ३१ ⁠।⁠।</div>
<div class="class_55">सम्बन्ध—<span class="class_263">शरीरमें स्थित होनेपर भी आत्मा क्यों नहीं लिप्त होता? इसपर कहते हैं</span>—</div>
<div class="class_54">यथा सर्वगतं सौक्ष्म्यादाकाशं नोपलिप्यते ⁠।</div>
<div class="class_54">सर्वत्रावस्थितो देहे तथाऽऽत्मा नोपलिप्यते ⁠।⁠।⁠ ३२ ⁠।⁠।</div>
<div class="class_55">जिस प्रकार सर्वत्र व्याप्त आकाश सूक्ष्म होनेके कारण लिप्त नहीं होता, वैसे ही देहमें सर्वत्र स्थित आत्मा निर्गुण होनेके कारण देहके गुणोंसे लिप्त नहीं होता<span id="LAzo2OEMRyafsq-ONvVTFg49155"></span><a href="part0266_u1.xhtml#LAzo2OEMRyafsq-ONvVTFg50336" class="class_56">५</a> ⁠।⁠।</div>
<div class="class_55">सम्बन्ध—<span class="class_263">शरीरमें स्थित होनेपर भी आत्मा कर्ता क्यों नहीं है? इसपर कहते हैं</span>—</div>
<div class="class_54">यथा प्रकाशयत्येकः कृत्स्नं लोकमिमं रविः ⁠।</div>
<div class="class_54">क्षेत्रं क्षेत्री तथा कृत्स्नं प्रकाशयति भारत ⁠।⁠।⁠ ३३ ⁠।⁠।</div>
<div class="class_55">हे अर्जुन! जिस प्रकार एक ही सूर्य इस सम्पूर्ण ब्रह्माण्डको प्रकाशित करता है, उसी प्रकार एक ही आत्मा सम्पूर्ण क्षेत्रको प्रकाशित करता है<span id="LAzo2OEMRyafsq-ONvVTFg50279"></span><a href="part0266_u1.xhtml#LAzo2OEMRyafsq-ONvVTFg49241" class="class_56">६</a> ⁠।⁠।⁠ ३३ ⁠।⁠।</div>
<div class="class_55">सम्बन्ध—<span class="class_263">तीसरे श्लोकमें जिन छः बातोंको कहनेका भगवान्‌ने संकेत किया था, उनका वर्णन करके अब इस अध्यायमें वर्णित समस्त उपदेशको भलीभाँति समझनेका फल परब्रह्म परमात्माकी प्राप्ति बतलाते हुए अध्यायका उपसंहार करते हैं</span>—</div>
<div class="class_54">क्षेत्रक्षेत्रज्ञयोरेवमन्तरं ज्ञानचक्षुषा ⁠।</div>
<div class="class_54">भूतप्रकृतिमोक्षं च ये विदुर्यान्ति ते परम् ⁠।⁠।⁠ ३४ ⁠।⁠।</div>
<div class="class_55">इस प्रकार क्षेत्र और क्षेत्रज्ञके भेदको तथा कार्यसहित प्रकृतिसे मुक्त होनेको जो पुरुष ज्ञाननेत्रोंद्वारा तत्त्वसे जानते हैं,<span id="LAzo2OEMRyafsq-ONvVTFg48759"></span><a href="part0266_u1.xhtml#LAzo2OEMRyafsq-ONvVTFg50421" class="class_56">१</a> वे महात्माजन परम ब्रह्म परमात्माको प्राप्त होते हैं ⁠।⁠।⁠ ३४ ⁠।⁠।</div>
<div class="class_87">इति श्रीमहाभारते भीष्मपर्वणि श्रीमद्भगवद्‌गीतापर्वणि श्रीमद्भगवद्‌गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे क्षेत्रक्षेत्रज्ञविभागयोगो नाम त्रयोदशोऽध्यायः ⁠।⁠।⁠ १३ ⁠।⁠। भीष्मपर्वणि तु सप्तत्रिंशोऽध्यायः ⁠।⁠।⁠ ३७ ⁠।⁠।</div>
<div class="class_88">इस प्रकार श्रीमहाभारत भीष्मपर्वके श्रीमद्भगवद्‌गीतापर्वके अन्तर्गत ब्रह्मविद्या एवं योगशास्त्ररूप श्रीमद्भगवद्‌गीतोपनिषद्, श्रीकृष्णार्जुनसंवादमें क्षेत्रक्षेत्रज्ञविभागयोग नामक तेरहवाँ अध्याय पूरा हुआ ⁠।⁠।⁠ १३ ⁠।⁠। भीष्मपर्वमें सैंतीसवाँ अध्याय पूरा हुआ ⁠।⁠।⁠ ३७ ⁠।⁠।</div>
<div class="class_89"><img src="image_292.jpg" alt="" class="class_42"/></div>
<hr class="class_90"/>
<div id="LAzo2OEMRyafsq-ONvVTFg48808" class="class_109"><a href="part0265_u2.xhtml#LAzo2OEMRyafsq-ONvVTFg49851" class="class_36">१</a>. जैसे खेतमें बोये हुए बीजोंका उनके अनुरूप फल समयपर प्रकट होता है, वैसे ही इस शरीरमें बोये हुए कर्म-संस्काररूप बीजोंका फल भी समयपर प्रकट होता रहता है। इसके अतिरिक्त इसका प्रतिक्षण क्षय होता रहता है, इसलिये भी इसे ‘क्षेत्र’ कहते हैं और इसीलिये गीताके पंद्रहवें अध्यायके सोलहवें श्लोकमें इसको ‘क्षर’ पुरुष कहा गया है।</div>
<div id="LAzo2OEMRyafsq-ONvVTFg48809" class="class_109"><a href="part0265_u2.xhtml#LAzo2OEMRyafsq-ONvVTFg49596" class="class_36">२</a>. इससे भगवान्‌ने अन्तरात्मा द्रष्टाका लक्ष्य करवाया है। मन, बुद्धि, इन्द्रिय, महाभूत और इन्द्रियोंके विषय आदि जितना भी ज्ञेय (जाननेमें आनेवाला) दृश्यवर्ग है—सब जड, विनाशी, परिवर्तनशील है। चेतन आत्मा उस जड दृश्यवर्गसे सर्वथा विलक्षण है। यह उसका ज्ञाता है, उसमें अनुस्यूत है और उसका अधिपति है। इसीलिये इसे ‘क्षेत्रज्ञ’ कहते हैं। इसी ज्ञाता चेतन आत्माको गीताके सातवें अध्यायमें ‘परा प्रकृति’ (७।५), आठवेंमें ‘अध्यात्म’ (८।३) और पंद्रहवें अध्यायमें ‘अक्षर पुरुष’ (१५।१६) कहा गया है। यह आत्मतत्त्व बड़ा ही गहन है, इसीसे भगवान्‌ने भिन्न-भिन्न प्रकरणोंके द्वारा कहीं स्त्रीवाचक, कहीं नपुंसकवाचक और कहीं पुरुषवाचक नामसे इसका वर्णन किया है। वास्तवमें आत्मा विकारोंसे सर्वथा रहित, अलिंग, नित्य, निर्विकार एवं चेतन—ज्ञानस्वरूप है।</div>
<div id="LAzo2OEMRyafsq-ONvVTFg49288" class="class_109"><a href="part0265_u2.xhtml#LAzo2OEMRyafsq-ONvVTFg49914" class="class_36">३</a>. इससे ‘आत्मा’ और ‘परमात्मा’ की एकताका प्रतिपादन किया गया है। आत्मा और परमात्मामें वस्तुतः कुछ भी भेद नहीं है, प्रकृतिके संगसे भेद-सा प्रतीत होता है; इसीलिये गीताके दूसरे अध्यायके चौबीसवें और पचीसवें श्लोकोंमें आत्माके स्वरूपका वर्णन करते हुए जिन शब्दोंका प्रयोग किया है, बारहवें अध्यायके तीसरे श्लोकमें निर्गुण-निराकार परमात्माके लक्षणोंका वर्णन करते समय भी प्रायः उन्हींके भावोंके द्योतक शब्दोंका प्रयोग किया गया है।</div>
<div id="LAzo2OEMRyafsq-ONvVTFg48082" class="class_109"><a href="part0265_u2.xhtml#LAzo2OEMRyafsq-ONvVTFg50301" class="class_36">४</a>. ‘यत्’ पदसे भगवान्‌ने क्षेत्रका स्वरूप बतलानेका संकेत किया है और उसे पाँचवें श्लोकमें बतलाया है।</div>
<div id="LAzo2OEMRyafsq-ONvVTFg48083" class="class_109"><a href="part0265_u2.xhtml#LAzo2OEMRyafsq-ONvVTFg47654" class="class_36">५</a>. ‘यादृक्’ पदसे क्षेत्रका स्वभाव बतलानेका संकेत किया है और उसका वर्णन छब्बीसवें और सत्ताईसवें श्लोकोंमें समस्त भूतोंको उत्पत्ति-विनाशशील बतलाकर किया है।</div>
<div id="LAzo2OEMRyafsq-ONvVTFg48084" class="class_109"><a href="part0265_u2.xhtml#LAzo2OEMRyafsq-ONvVTFg49950" class="class_36">६</a>. ‘यद्विकारि’ पदसे क्षेत्रके विकारोंका वर्णन करनेका संकेत किया है और उनका वर्णन छठे श्लोकमें किया है।</div>
<div id="LAzo2OEMRyafsq-ONvVTFg48085" class="class_109"><a href="part0265_u2.xhtml#LAzo2OEMRyafsq-ONvVTFg48781" class="class_36">७</a>. जिन पदार्थोंके समुदायका नाम ‘क्षेत्र’ है, उनमेंसे कौन पदार्थ किससे उत्पन्न हुआ—यह बतलानेका संकेत ‘यतः च यत्’ पदोंसे किया है और उसका वर्णन उन्नीसवें श्लोकके उत्तरार्द्धमें तथा बीसवेंके पूर्वार्द्धमें किया गया है।</div>
<div id="LAzo2OEMRyafsq-ONvVTFg47951" class="class_109"><a href="part0265_u2.xhtml#LAzo2OEMRyafsq-ONvVTFg48651" class="class_36">८</a>. ‘सः’ पद ‘क्षेत्रज्ञ’ का वाचक है तथा ‘यः’ पदसे उसका स्वरूप बतलानेका संकेत किया गया है और आगे चलकर उसके प्रकृतिस्थ एवं वास्तविक दोनों स्वरूपोंका वर्णन किया गया है—जैसे उन्नीसवें श्लोकमें उसे ‘अनादि’ बीसवेंमें ‘सुख-दुःखोंका भोक्ता’ एवं इक्कीसवेंमें ‘अच्छी-बुरी योनियोंमें जन्म ग्रहण करनेवाला’ बतलाकर तो प्रकृतिस्थ पुरुषका स्वरूप बतलाया गया है और बाईसवेंमें तथा सत्ताईसवेंसे तीसवेंतक परमात्माके साथ एकता करके उसके वास्तविक स्वरूपका निरूपण किया गया है।</div>
<div id="LAzo2OEMRyafsq-ONvVTFg47952" class="class_109"><a href="part0265_u2.xhtml#LAzo2OEMRyafsq-ONvVTFg48885" class="class_36">९</a>. ‘यत्प्रभावः’ से क्षेत्रज्ञका प्रभाव बतलानेके लिये संकेत किया गया है और उसे इकतीसवेंसे तैंतीसवें श्लोकतक बतलाया गया है।</div>
<div id="LAzo2OEMRyafsq-ONvVTFg48636" class="class_109"><a href="part0265_u2.xhtml#LAzo2OEMRyafsq-ONvVTFg48568" class="class_36">१</a>. ‘विविधैः’ विशेषणके सहित ‘छन्दोभिः’ पद ऋक्, यजुः, साम और अथर्व—इन चारों वेदोंके ‘संहिता’ और ‘ब्राह्मण’ दोनों ही भागोंका वाचक है; समस्त उपनिषद् और भिन्न-भिन्न शाखाओंको भी इन्हींके अन्तर्गत समझ लेना चाहिये।</div>
<div id="LAzo2OEMRyafsq-ONvVTFg49177" class="class_109"><a href="part0265_u2.xhtml#LAzo2OEMRyafsq-ONvVTFg50204" class="class_36">२</a>. ‘ब्रह्मसूत्रपदैः’ पद ‘वेदान्तदर्शन’ के जो ‘अथातो ब्रह्मजिज्ञासा’ आदि सूत्ररूप पद हैं, उन्हींका वाचक प्रतीत होता है; क्योंकि उपर्युक्त सब लक्षण उनमें ठीक-ठीक मिलते हैं। यहाँ इस कथनका यह भाव है कि श्रुति-स्मृति आदिमें वर्णित जो क्षेत्र और क्षेत्रज्ञका तत्त्व ब्रह्मसूत्रके पदोंद्वारा युक्तिपूर्वक समझाया गया है, उसका निचोड़ भी भगवान् यहाँ संक्षेपमें कह रहे हैं।</div>
<div id="LAzo2OEMRyafsq-ONvVTFg48892" class="class_109"><a href="part0265_u2.xhtml#LAzo2OEMRyafsq-ONvVTFg49403" class="class_36">३</a>. मन्त्रोंके द्रष्टा एवं शास्त्र और स्मृतियोंके रचयिता ऋषिगणोंने ‘क्षेत्र’ और ‘क्षेत्रज्ञ’ के स्वरूपको और उनसे सम्बन्ध रखनेवाली सभी बातोंको अपने-अपने ग्रन्थोंमें और पुराण-इतिहासोंमें बहुत प्रकारसे वर्णन करके विस्तारपूर्वक समझाया है; उन्हींका सार यहाँ बहुत थोड़े शब्दोंमें भगवान् कहते हैं।</div>
<div id="LAzo2OEMRyafsq-ONvVTFg49940" class="class_109"><a href="part0265_u2.xhtml#LAzo2OEMRyafsq-ONvVTFg48354" class="class_36">४</a>. स्थूल भूतोंके और शब्दादि विषयोंके कारणरूप जो पंचतन्मात्राएँ यानी सूक्ष्मपंचमहाभूत हैं—गीताके सातवें अध्यायके चौथे श्लोकमें जिनका ‘भूमिः’, ‘आपः’, ‘अनलः’, ‘वायुः’ और ‘खम्’ के नामसे वर्णन हुआ है—उन्हीं पाँचोंका वाचक यहाँ ‘महाभूतानि’ पद है।</div>
<div id="LAzo2OEMRyafsq-ONvVTFg48201" class="class_109"><a href="part0265_u2.xhtml#LAzo2OEMRyafsq-ONvVTFg49655" class="class_36">५</a>. इसीसे मिलता-जुलता वर्णन सांख्यकारिका और योगदर्शनमें भी आता है, जैसे—</div>
<div class="class_294">मूलप्रकृतिरविकृतिर्महदाद्याः प्रकृतिविकृतयः सप्त ⁠।</div>
<div class="class_294">षोडशकस्तु विकारो न प्रकृतिर्न विकृतिः पुरुषः ⁠।⁠।</div>
<div class="class_299">(सांख्यकारिका ३)</div>
<div class="class_150">अर्थात् एक मूल प्रकृति है, वह किसीकी विकृति (विकार) नहीं है। महत्तत्त्व, अहंकार और पंचतन्मात्राएँ (शब्द, स्पर्श, रूप, रस और गन्धतन्मात्रा)—ये सात प्रकृति-विकृति हैं अर्थात् ये सातों पंचभूतादिके कारण होनेसे ‘प्रकृति’ भी हैं और मूल प्रकृतिके कार्य होनेसे ‘विकृति’ भी हैं। पंचज्ञानेन्द्रिय, पंचकर्मेन्द्रिय और मन—ये ग्यारह इन्द्रिय और पंचमहाभूत—ये सोलह केवल विकृति (विकार) हैं, वे किसीकी प्रकृति अर्थात् कारण नहीं हैं। इनमें ग्यारह इन्द्रिय तो अहंकारके तथा पाँच स्थूल महाभूत पंचतन्मात्राओंके कार्य हैं; किंतु पुरुष न किसीका कारण है और न किसीका कार्य है, वह सर्वथा असंग है।</div>
<div class="class_150">योगदर्शनमें कहा है—‘विशेषाविशेषलिंगमात्रालिंगानि गुणपर्वाणि।’ (२।१९) विशेष यानी पंचज्ञानेन्द्रिय, पंचकर्मेन्द्रिय, एक मन और पंच स्थूल भूत; अविशेष यानी अहंकार और पंचतन्मात्राएँ; लिंगमात्र यानी महत्तत्त्व और अलिंग यानी मूल प्रकृति—ये चौबीस तत्त्व गुणोंकी अवस्थाविशेष हैं; इन्हींको ‘दृश्य’ कहते हैं।</div>
<div class="class_150">योगदर्शनमें जिसको ‘दृश्य’ कहा है, उसीको गीतामें ‘क्षेत्र’ कहा गया है।</div>
<div id="LAzo2OEMRyafsq-ONvVTFg49951" class="class_109"><a href="part0265_u2.xhtml#LAzo2OEMRyafsq-ONvVTFg49078" class="class_36">६</a>. यह समष्टि अन्तःकरणका एक भेद है। अहंकार ही पंचतन्मात्राओं, मन और समस्त इन्द्रियोंका कारण है तथा महत्तत्त्वका कार्य है; इसीको ‘अहंभाव’ भी कहते हैं। यहाँ ‘अहंकार’ शब्द उसीका वाचक है।</div>
<div id="LAzo2OEMRyafsq-ONvVTFg49952" class="class_109"><a href="part0265_u2.xhtml#LAzo2OEMRyafsq-ONvVTFg49480" class="class_36">७</a>. जिसे ‘महत्तत्त्व’ (महान्) और ‘समष्टि बुद्धि’ भी कहते हैं, जो समष्टि अन्तःकरणका एक भेद है, निश्चय ही जिसका स्वरूप है—उसको यहाँ ‘बुद्धि’ कहा गया है।</div>
<div id="LAzo2OEMRyafsq-ONvVTFg49953" class="class_109"><a href="part0265_u2.xhtml#LAzo2OEMRyafsq-ONvVTFg47703" class="class_36">१</a>. यहाँ ‘अव्यक्त’ का अर्थ मूल प्रकृति समझना चाहिये, जो महत्तत्त्व आदि समस्त पदार्थोंकी कारणरूपा है, सांख्यशास्त्रमें जिसको ‘प्रधान’ कहते हैं, भगवान्‌ने गीताके चौदहवें अध्यायके तीसरे श्लोकमें जिसको ‘महद्ब्रह्म’ कहा है तथा इस अध्यायके उन्नीसवें श्लोकमें जिसको ‘प्रकृति’ नाम दिया गया है।</div>
<div id="LAzo2OEMRyafsq-ONvVTFg49954" class="class_109"><a href="part0265_u2.xhtml#LAzo2OEMRyafsq-ONvVTFg48794" class="class_36">२</a>. वाक्, पाणि (हाथ), पाद (पैर), उपस्थ और गुदा—ये पाँच कर्मेन्द्रियाँ हैं तथा श्रोत्र, त्वचा, चक्षु, रसना और घ्राण—ये पाँच ज्ञानेन्द्रियाँ हैं। ये सब मिलकर दस इन्द्रियाँ हैं। इन सबका कारण अहंकार है।</div>
<div id="LAzo2OEMRyafsq-ONvVTFg49955" class="class_109"><a href="part0265_u2.xhtml#LAzo2OEMRyafsq-ONvVTFg49114" class="class_36">३</a>. यहाँ ‘एक’ शब्दसे उस मनको ही बतलाया गया है जो समष्टि अन्तःकरणकी मनन करनेवाली शक्तिविशेष है, संकल्प-विकल्प ही जिसका स्वरूप है। यह भी अहंकारका कार्य है।</div>
<div id="LAzo2OEMRyafsq-ONvVTFg49956" class="class_109"><a href="part0265_u2.xhtml#LAzo2OEMRyafsq-ONvVTFg48019" class="class_36">४</a>. यहाँ ‘पञ्च इन्द्रियगोचराः’ पदोंका अर्थ शब्द, स्पर्श, रूप, रस और गन्ध समझना चाहिये, जो कि पाँचों ज्ञानेन्द्रियोंके स्थूल विषय हैं। ये सूक्ष्म भूतोंके कार्य हैं।</div>
<div id="LAzo2OEMRyafsq-ONvVTFg49197" class="class_109"><a href="part0265_u2.xhtml#LAzo2OEMRyafsq-ONvVTFg48989" class="class_36">५</a>. जिन पदार्थोंको मनुष्य सुखके हेतु और दुःखनाशक समझता है, उनको प्राप्त करनेकी जो आसक्तियुक्त कामना है—जिसके वासना, तृष्णा, आशा, लालसा और स्पृहा आदि अनेकों भेद हैं—उसीका वाचक यहाँ ‘इच्छा’ शब्द है।</div>
<div id="LAzo2OEMRyafsq-ONvVTFg49198" class="class_109"><a href="part0265_u2.xhtml#LAzo2OEMRyafsq-ONvVTFg48800" class="class_36">६</a>. जिन पदार्थोंको मनुष्य दुःखमें हेतु या सुखमें बाधक समझता है, उनमें जो विरोधबुद्धि होती है—उसका नाम ‘द्वेष’ है। इसके स्थूल रूप वैर, ईर्ष्या, घृणा और क्रोध आदि हैं।</div>
<div id="LAzo2OEMRyafsq-ONvVTFg49199" class="class_109"><a href="part0265_u2.xhtml#LAzo2OEMRyafsq-ONvVTFg48628" class="class_36">७</a>. अनुकूलकी प्राप्ति और प्रतिकूलकी निवृत्तिसे अन्तःकरणमें जो प्रसन्नताकी वृत्ति होती है, उसका नाम ‘सुख’ है।</div>
<div id="LAzo2OEMRyafsq-ONvVTFg49200" class="class_109"><a href="part0265_u2.xhtml#LAzo2OEMRyafsq-ONvVTFg48674" class="class_36">८</a>. प्रतिकूलकी प्राप्ति और अनुकूलके विनाशसे जो अन्तःकरणमें व्याकुलता होती है, जिसे व्यथा भी कहते हैं—उसका वाचक ‘दुःख’ है।</div>
<div id="LAzo2OEMRyafsq-ONvVTFg49201" class="class_109"><a href="part0265_u2.xhtml#LAzo2OEMRyafsq-ONvVTFg50120" class="class_36">९</a>. अन्तःकरणमें जो ज्ञानशक्ति है, जिसके द्वारा प्राणी सुख-दुःख और समस्त पदार्थोंका अनुभव करते हैं, जिसे गीताके दसवें अध्यायके बाईसवें श्लोकमें ‘चेतना’ कहा गया है—उसीका वाचक यहाँ ‘चेतना’ है, यह भी अन्तःकरणकी वृत्तिविशेष है; अतएव इसकी भी गणना क्षेत्रके विकारोंमें की गयी है।</div>
<div id="LAzo2OEMRyafsq-ONvVTFg49202" class="class_109"><a href="part0265_u2.xhtml#LAzo2OEMRyafsq-ONvVTFg47658" class="class_36">१०</a>. गीताके अठारहवें अध्यायके तैंतीसवें, चौंतीसवें और पैंतीसवें श्लोकोंमें जिस धारणशक्तिके सात्त्विक, राजस और तामस—तीन भेद किये गये हैं, उसीका वाचक यहाँ ‘धृति’ है। अन्तःकरणका विकार होनेसे इसकी गणना भी क्षेत्रके विकारोंमें की गयी है।</div>
<div id="LAzo2OEMRyafsq-ONvVTFg49203" class="class_109"><a href="part0265_u2.xhtml#LAzo2OEMRyafsq-ONvVTFg47730" class="class_36">११</a>. यहाँतक विकारोंसहित क्षेत्रका संक्षेपसे वर्णन हो गया अर्थात् पाँचवें श्लोकमें क्षेत्रका स्वरूप संक्षेपमें बतला दिया गया और छठेमें उसके विकारोंका वर्णन संक्षेपमें कर दिया गया।</div>
<div id="LAzo2OEMRyafsq-ONvVTFg50197" class="class_109"><a href="part0265_u2.xhtml#LAzo2OEMRyafsq-ONvVTFg49485" class="class_36">१२</a>. अपनेको श्रेष्ठ, सम्मान्य, पूज्य या बहुत बड़ा समझना एवं मान-बड़ाई, प्रतिष्ठा-पूजा आदिकी इच्छा करना अथवा बिना ही इच्छा किये इन सबके प्राप्त होनेपर प्रसन्न होना—यह मानित्व है। इन सबका न होना ही ‘अमानित्व’ है।</div>
<div id="LAzo2OEMRyafsq-ONvVTFg50198" class="class_109"><a href="part0265_u2.xhtml#LAzo2OEMRyafsq-ONvVTFg49875" class="class_36">१३</a>. मान, बड़ाई, प्रतिष्ठा और पूजाके लिये, धनादिके लोभसे या किसीको ठगने आदिके अभिप्रायसे अपनेको धर्मात्मा, दानशील, भगवद्भक्त, ज्ञानी या महात्मा विख्यात करना और बिना ही हुए धर्मपालन, उदारता, दातापन, भक्ति, योगसाधना, व्रत-उपवासादिका अथवा अन्य किसी भी प्रकारके गुणका ढोंग करना—दम्भित्व है। इसके सर्वथा अभावका नाम ‘अदम्भित्व’ है।</div>
<div id="LAzo2OEMRyafsq-ONvVTFg49448" class="class_109"><a href="part0265_u2.xhtml#LAzo2OEMRyafsq-ONvVTFg50333" class="class_36">१</a>. किसी भी प्राणीको मन, वाणी या शरीरसे किसी प्रकार भी कभी कष्ट देना—मनसे किसीका बुरा चाहना, वाणीसे किसीको गाली देना, कठोर वचन कहना, किसीकी निन्दा करना या अन्य किसी प्रकारके दुःखदायक और अहितकारक वचन कह देना; शरीरसे किसीको मारना, कष्ट पहुँचाना या किसी प्रकारसे हानि पहुँचाना आदि जो हिंसाके भाव हैं, इन सबके सर्वथा अभावका नाम ‘अहिंसा’ अर्थात् किसी भी प्राणीको किसी प्रकार भी न सताना है।</div>
<div id="LAzo2OEMRyafsq-ONvVTFg49449" class="class_109"><a href="part0265_u2.xhtml#LAzo2OEMRyafsq-ONvVTFg49645" class="class_36">२</a>. अपना अपराध करनेवालेके लिये किसी प्रकार भी दण्ड देनेका भाव मनमें न रखना, उससे बदला लेनेकी अथवा अपराधके बदले उसे इस लोक या परलोकमें दण्ड मिले—ऐसी इच्छा न रखना और उसके अपराधोंको वस्तुतः अपराध ही न मानकर उन्हें सर्वथा भुला देना ‘क्षमाभाव’ है। गीताके दसवें अध्यायके चौथे श्लोकमें इसकी कुछ विस्तारसे व्याख्या की गयी है।</div>
<div id="LAzo2OEMRyafsq-ONvVTFg49450" class="class_109"><a href="part0265_u2.xhtml#LAzo2OEMRyafsq-ONvVTFg48441" class="class_36">३</a>. जिस साधकमें मन, वाणी और शरीरकी सरलताका भाव पूर्णरूपसे आ जाता है, वह सबके साथ सरलताका व्यवहार करता है; उसमें कुटिलताका सर्वथा अभाव हो जाता है अर्थात् उसके व्यवहारमें दाव-पेंच, कपट या टेढ़ापन जरा भी नहीं रहता; वह बाहर और भीतरसे सदा समान और सरल रहता है।</div>
<div id="LAzo2OEMRyafsq-ONvVTFg49451" class="class_109"><a href="part0265_u2.xhtml#LAzo2OEMRyafsq-ONvVTFg47926" class="class_36">४</a>. विद्या और सदुपदेश देनेवाले गुरुका नाम ‘आचार्य’ है। ऐसे गुरुके पास रहकर श्रद्धा-भक्तिपूर्वक मन, वाणी और शरीरके द्वारा सब प्रकारसे उनको सुख पहुँचानेकी चेष्टा करना, नमस्कार करना, उनकी आज्ञाओंका पालन करना और उनके अनुकूल आचरण करना आदि ‘आचार्योपासन’ यानी गुरु-सेवा है।</div>
<div id="LAzo2OEMRyafsq-ONvVTFg49452" class="class_109"><a href="part0265_u2.xhtml#LAzo2OEMRyafsq-ONvVTFg49455" class="class_36">५</a>. सत्यतापूर्वक शुद्ध व्यवहारसे द्रव्यकी शुद्धि होती है, उस द्रव्यसे उपार्जित अन्नसे आहारकी शुद्धि होती है। यथायोग्य शुद्ध बर्तावसे आचरणोंकी शुद्धि होती है और जल-मिट्टी आदिके द्वारा प्रक्षालनादि क्रियासे शरीरकी शुद्धि होती है। यह सब बाहरकी शुद्धि है। राग-द्वेष और छल-कपट आदि विकारोंका नाश होकर अन्तःकरणका स्वच्छ हो जाना भीतरकी शुद्धि है। दोनों ही प्रकारकी शुद्धियोंको ‘शौच’ कहा जाता है।</div>
<div id="LAzo2OEMRyafsq-ONvVTFg49453" class="class_109"><a href="part0265_u2.xhtml#LAzo2OEMRyafsq-ONvVTFg49721" class="class_36">६</a>. बड़े-से-बड़े कष्ट, विपत्ति, भय या दुःखके आ पड़नेपर भी विचलित न होना एवं काम, क्रोध, भय या लोभ आदिसे किसी प्रकार भी अपने धर्म और कर्तव्यसे जरा भी न डिगना तथा मन और बुद्धिमें किसी तरहकी चंचलताका न रहना ‘अन्तःकरणकी स्थिरता’ है।</div>
<div id="LAzo2OEMRyafsq-ONvVTFg49454" class="class_109"><a href="part0265_u2.xhtml#LAzo2OEMRyafsq-ONvVTFg49900" class="class_36">७</a>. यहाँ ‘आत्मा’ से अन्तःकरण और इन्द्रियोंके सहित शरीरको समझना चाहिये। अतः इन सबको भलीभाँति अपने वशमें कर लेना ही इनका निग्रह करना है।</div>
<div id="LAzo2OEMRyafsq-ONvVTFg49606" class="class_109"><a href="part0265_u2.xhtml#LAzo2OEMRyafsq-ONvVTFg48648" class="class_36">८</a>. इस लोक और परलोकके जितने भी शब्द, स्पर्श, रूप, रस और गन्धरूप विषय-पदार्थ हैं—अन्तःकरण और इन्द्रियोंद्वारा जिनका भोग किया जाता है और अज्ञानके कारण जिनको मनुष्य सुखके हेतु समझता है, किंतु वास्तवमें जो दुःखके कारण हैं—उन सबमें प्रीतिका सर्वथा अभाव हो जाना ‘इन्द्रियार्थेषु वैराग्यम्’ है।</div>
<div id="LAzo2OEMRyafsq-ONvVTFg49607" class="class_109"><a href="part0265_u2.xhtml#LAzo2OEMRyafsq-ONvVTFg48222" class="class_36">९</a>. मन, बुद्धि, इन्द्रिय और शरीर—इन सबमें जो ‘अहम्’ बुद्धि हो रही है—अर्थात् अज्ञानके कारण जो इन अनात्मवस्तुओंमें आत्मबुद्धि हो रही है—इस देहाभिमानका सर्वथा अभाव हो जाना ‘अनहंकार’ कहलाता है।</div>
<div id="LAzo2OEMRyafsq-ONvVTFg48102" class="class_109"><a href="part0265_u2.xhtml#LAzo2OEMRyafsq-ONvVTFg48494" class="class_36">१०</a>. जन्मका कष्ट सहज नहीं है; पहले तो असहाय जीवको माताके गर्भमें लंबे समयतक भाँति-भाँतिके क्लेश होते हैं, फिर जन्मके समय योनिद्वारसे निकलनेमें असह्य यन्त्रणा भोगनी पड़ती है। नाना प्रकारकी योनियोंमें बार-बार जन्म ग्रहण करनेमें ये जन्म-दुःख होते हैं। मृत्युकालमें भी महान् कष्ट होता है। जिस शरीर और घरमें आजीवन ममता रही, उसे बलात् छोड़कर जाना पड़ता है। मरणसमयके निराश नेत्रोंको और शारीरिक पीड़ाको देखकर उस समयकी यन्त्रणाका बहुत कुछ अनुमान लगाया जा सकता है। बुढ़ापेकी यन्त्रणा भी कम नहीं होती; इन्द्रियाँ शिथिल और शक्तिहीन हो जाती हैं, शरीर जर्जर हो जाता है, मनमें नित्य लालसाकी तरंगें उछलती रहती हैं, असहाय अवस्था हो जाती है। ऐसी अवस्थामें जो कष्ट होता है, वह बड़ा ही भयानक होता है। इसी प्रकार बीमारीकी पीड़ा भी बड़ी दुःखदायिनी होती है। शरीर क्षीण हो गया, नाना प्रकारके असह्य कष्ट हो रहे हैं, दूसरोंकी अधीनता है। निरुपाय स्थिति है। यही सब जन्म, मृत्यु, जरा और व्याधिके दुःख हैं। इन दुःखोंको बार-बार स्मरण करना और इनपर विचार करना ही इनमें दुःखोंको देखना है।</div>
<div class="class_150">जीवोंको ये जन्म, मृत्यु, जरा व्याधि प्राप्त होते हैं—पापोंके परिणामस्वरूप; अतएव ये चारों ही दोषमय हैं। इसीका बार-बार विचार करना इनमें दोषोंको देखना है।</div>
<div id="LAzo2OEMRyafsq-ONvVTFg48347" class="class_109"><a href="part0266_u1.xhtml#LAzo2OEMRyafsq-ONvVTFg50234" class="class_36">१</a>. यद्यपि आठवें श्लोकमें इन्द्रियोंके अर्थोंमें वैराग्य होनेकी बात कही जा चुकी, किंतु स्त्री, पुत्र, गृह, शरीर और धन आदि पदार्थोंके साथ मनुष्यका विशेष सम्बन्ध होनेके कारण प्रायः इनमें उसकी विशेष आसक्ति होती है; इसीलिये इनमें आसक्तिका सर्वथा अभाव हो जानेकी बात विशेषरूपसे पृथक् कही गयी है।</div>
<div id="LAzo2OEMRyafsq-ONvVTFg48348" class="class_109"><a href="part0266_u1.xhtml#LAzo2OEMRyafsq-ONvVTFg49209" class="class_36">२</a>. अहंकारके अभावकी बात पूर्वश्लोकके ‘अनहंकारः’ पदमें स्पष्टतः आ चुकी है, इसीलिये यहाँ ‘अनभिष्वङ्ग’ का अर्थ ‘ममताका अभाव’ किया गया है।</div>
<div id="LAzo2OEMRyafsq-ONvVTFg48814" class="class_109"><a href="part0266_u1.xhtml#LAzo2OEMRyafsq-ONvVTFg50375" class="class_36">३</a>. अनुकूलके संयोग और प्रतिकूलके वियोगसे चित्तमें हर्ष आदि न होना तथा प्रतिकूलके संयोग और अनुकूलके वियोगसे किसी प्रकारके शोक, भय और क्रोध आदिका न होना—सदा ही निर्विकार, एकरस, सम रहना—इसको ‘प्रिय और अप्रियकी प्राप्तिमें समचित्तता’ कहते हैं।</div>
<div id="LAzo2OEMRyafsq-ONvVTFg47954" class="class_109"><a href="part0266_u1.xhtml#LAzo2OEMRyafsq-ONvVTFg48101" class="class_36">४</a>. जहाँ किसी प्रकारका शोर—गुल या भीड़भाड़ न हो, जहाँ दूसरा कोई न रहता हो, जहाँ रहनेमें किसीको भी आपत्ति या क्षोभ न हो, जहाँ किसी प्रकारकी गंदगी न हो, जहाँ काँटे-कंकड़ और कूड़ा-कर्कट न हों, जहाँका प्राकृतिक दृश्य सुन्दर हो, जल, वायु और वातावरण निर्मल और पवित्र हों, किसी प्रकारकी बीमारी न हो, हिंसक प्राणियोंका और हिंसाका अभाव हो और जहाँ स्वाभाविक ही सात्त्विकताके परमाणु भरे हों, ऐसे देवालय, तपोभूमि, गंगा आदि पवित्र नदियोंके तट और पवित्र वन, गिरि-गुहा आदि निर्जन एकान्त और शुद्ध देशको ‘विविक्तदेश’ कहते हैं तथा ज्ञानको प्राप्त करनेकी साधनाके लिये ऐसे स्थानमें निवास करना ही उसका सेवन करना है।</div>
<div id="LAzo2OEMRyafsq-ONvVTFg47955" class="class_109"><a href="part0266_u1.xhtml#LAzo2OEMRyafsq-ONvVTFg49411" class="class_36">५</a>. यहाँ ‘जनसंसदि’ पद ‘प्रमादी’ और ‘विषयासक्त’ सांसारिक मनुष्योंके समुदायका वाचक है। ऐसे लोगोंके संगको साधनमें सब प्रकारसे बाधक समझकर उससे विरक्त रहना ही उसमें प्रेम नहीं करना है। संत, महात्मा और साधक पुरुषोंका संग तो साधनमें सहायक होता है; अतः उनके समुदायका वाचक यहाँ ‘जनसंसदि’ नहीं समझना चाहिये।</div>
<div id="LAzo2OEMRyafsq-ONvVTFg50159" class="class_109"><a href="part0266_u1.xhtml#LAzo2OEMRyafsq-ONvVTFg49632" class="class_36">६</a>. भगवान् ही सर्वश्रेष्ठ हैं और वे ही हमारे स्वामी, शरण ग्रहण करनेयोग्य, परम गति, परम आश्रय, माता-पिता, भाई-बन्धु, परम हितकारी, परम आत्मीय और सर्वस्व हैं; उनको छोड़कर हमारा अन्य कोई भी नहीं है—इस भावसे जो भगवान्‌के साथ अनन्य सम्बन्ध है, उसका नाम ‘अनन्य योग’ है तथा इस प्रकारके सम्बन्धसे केवल भगवान्‌में ही अटल और पूर्ण विशुद्ध प्रेम करके निरन्तर भगवान्‌का ही भजन, ध्यान करते रहना ही अनन्य योगके द्वारा भगवान्‌में अव्यभिचारिणी भक्ति करना है।</div>
<div id="LAzo2OEMRyafsq-ONvVTFg49785" class="class_109"><a href="part0266_u1.xhtml#LAzo2OEMRyafsq-ONvVTFg49150" class="class_36">७</a>. आत्मा, नित्य, चेतन, निर्विकार और अविनाशी है; उससे भिन्न जो नाशवान्, जड, विकारी और परिवर्तनशील वस्तुएँ प्रतीत होती हैं—वे सब अनात्मा हैं, आत्माका उनसे कुछ भी सम्बन्ध नहीं है—शास्त्र और आचार्यके उपदेशसे इस प्रकार आत्मतत्त्वको भलीभाँति समझ लेना ही ‘अध्यात्मज्ञान’ है और बुद्धिमें ठीक वैसा ही दृढ़ निश्चय करके मनसे उस आत्मतत्त्वका नित्य-निरन्तर मनन करते रहना ‘अध्यात्मज्ञानमें नित्य स्थित रहना’ है।</div>
<div id="LAzo2OEMRyafsq-ONvVTFg49786" class="class_109"><a href="part0266_u1.xhtml#LAzo2OEMRyafsq-ONvVTFg48413" class="class_36">८</a>. तत्त्वज्ञानका अर्थ है—सच्चिदानन्दघन पूर्ण ब्रह्म परमात्मा; क्योंकि तत्त्वज्ञानसे उन्हींकी प्राप्ति होती है। उन सच्चिदानन्दघन गुणातीत परमात्माका सर्वत्र समभावसे नित्य-निरन्तर अनुभव करते रहना ही उस अर्थका दर्शन करना है।</div>
<div id="LAzo2OEMRyafsq-ONvVTFg49787" class="class_109"><a href="part0266_u1.xhtml#LAzo2OEMRyafsq-ONvVTFg49115" class="class_36">१</a>. ‘अमानित्वम्’ से लेकर ‘तत्त्वज्ञानार्थदर्शनम्’ तक जिनका वर्णन किया गया है, वे सभी ज्ञानप्राप्तिके साधन हैं; इसलिये उनका नाम भी ‘ज्ञान’ रखा गया है। अभिप्राय यह है कि दूसरे श्लोकमें भगवान्‌ने जो यह बात कही है कि क्षेत्र और क्षेत्रज्ञका जो ज्ञान है, वही मेरे मतसे ज्ञान है—इस कथनसे कोई ऐसा न समझ ले कि शरीरका नाम ‘क्षेत्र’ है और इसके अंदर रहनेवाले ज्ञाता आत्माका नाम ‘क्षेत्रज्ञ’ है—यह बात हमने समझ ही ली; बस, हमें ज्ञान प्राप्त हो गया; किंतु वास्तवमें सच्चा ज्ञान वही है जो उपर्युक्त बीस साधनोंके द्वारा क्षेत्र-क्षेत्रज्ञके स्वरूपको यथार्थरूपसे जान लेनेपर होता है। इसी बातको समझानेके लिये यहाँ इन साधनोंको ‘ज्ञान’ के नामसे कहा गया है। अतएव ज्ञानीमें उपर्युक्त गुणोंका समावेश पहलेसे ही होना आवश्यक है, परंतु यह आवश्यक नहीं है कि ये सभी गुण सभी साधकोंमें एक ही समयमें हों। अवश्य ही, इनमें जो ‘अमानित्व’, ‘अदम्भित्व’ आदि बहुत-से सबके उपयोगी गुण हैं, वे तो सबमें रहते ही हैं। इनके अतिरिक्त ‘अव्यभिचारिणी भक्ति’, ‘एकान्तदेशसेवित्व’, ‘अध्यात्मज्ञाननित्यत्व’, ‘तत्त्वज्ञानार्थदर्शन’—इनमें अपनी-अपनी साधन-शैलीके अनुसार विकल्प भी हो सकता है।</div>
<div id="LAzo2OEMRyafsq-ONvVTFg49788" class="class_109"><a href="part0266_u1.xhtml#LAzo2OEMRyafsq-ONvVTFg49398" class="class_36">२</a>. उपर्युक्त अमानित्वादि गुणोंसे विपरीत जो मान-बड़ाईकी कामना, दम्भ, हिंसा, क्रोध, कपट, कुटिलता, द्रोह, अपवित्रता, अस्थिरता, लोलुपता, आसक्ति, अहंता, ममता, विषमता, अश्रद्धा और कुसंग आदि दोष हैं, वे सभी जन्म-मृत्युके हेतुभूत अज्ञानको बढ़ानेवाले और जीवका पतन करनेवाले हैं; इसलिये वे सब अज्ञान ही हैं। अतएव उन सबका सर्वथा त्याग करना चाहिये।</div>
<div id="LAzo2OEMRyafsq-ONvVTFg49557" class="class_109"><a href="part0266_u1.xhtml#LAzo2OEMRyafsq-ONvVTFg47808" class="class_36">३</a>. यहाँ ‘ज्ञेयम्’ पद सच्चिदानन्दघन निर्गुण और सगुण ब्रह्मका वाचक है, क्योंकि इसी प्रकरणमें स्वयं भगवान्‌ने ही उसको निर्गुण और गुणोंका भोक्ता बतलाया है।</div>
<div id="LAzo2OEMRyafsq-ONvVTFg49010" class="class_109"><a href="part0266_u1.xhtml#LAzo2OEMRyafsq-ONvVTFg47690" class="class_36">४</a>. यहाँ ‘परम्’ विशेषणके सहित ‘ब्रह्म’ पदका प्रयोग, वह ज्ञेय तत्त्व ही निर्गुण, निराकार, सच्चिदानन्दघन परब्रह्म परमात्मा है, यह बतलानेके उद्देश्यसे किया गया है। ‘ब्रह्म’ पद वेद, ब्रह्मा और प्रकृतिका भी वाचक हो सकता है; अतएव ज्ञेयतत्त्वका स्वरूप उनसे विलक्षण है, यह बतलानेके लिये ‘ब्रह्म’ पदके साथ ‘परम्’ विशेषण दिया गया है।</div>
<div id="LAzo2OEMRyafsq-ONvVTFg48492" class="class_109"><a href="part0266_u1.xhtml#LAzo2OEMRyafsq-ONvVTFg48077" class="class_36">५</a>. जो वस्तु प्रमाणोंद्वारा सिद्ध की जाती है, उसे ‘सत्’ कहते हैं। स्वतः प्रमाण नित्य अविनाशी परमात्मा किसी भी प्रमाणद्वारा सिद्ध नहीं किया जा सकता; क्योंकि परमात्मासे ही सबकी सिद्धि होती है, परमात्मातक किसी भी प्रमाणकी पहुँच नहीं है। वह प्रमाणोंद्वारा जाननेमें आनेवाली वस्तुओंसे अत्यन्त विलक्षण है, इसलिये परमात्माको ‘सत्’ नहीं कहा जा सकता तथा जिस वस्तुका वास्तवमें अस्तित्व नहीं होता, उसे ‘असत्’ कहते हैं; किंतु परब्रह्म परमात्माका अस्तित्व नहीं है, ऐसी बात नहीं है। वह अवश्य है और वह है—इसीसे अन्य सबका होना भी सिद्ध होता है; अतः उसे ‘असत्’ भी नहीं कहा जा सकता। इसीलिये परमात्मा ‘सत्’ और ‘असत्’ दोनोंसे ही परे है।</div>
<div class="class_150">यद्यपि गीताके नवम अध्यायके उन्नीसवें श्लोकमें तो भगवान्‌ने कहा है कि ‘सत्’ भी मैं हूँ और ‘असत्’ भी मैं हूँ और यहाँ यह कहते हैं कि उस जाननेयोग्य परमात्माको न ‘सत्’ कहा जा सकता है और न ‘असत्’; किंतु वहाँ विधिमुखसे वर्णन है, इसलिये भगवान्‌का यह कहना कि ‘सत्’ भी मैं हूँ और ‘असत्’ भी मैं हूँ, उचित ही है। पर यहाँ निषेधमुखसे वर्णन है, किंतु वास्तवमें उस परब्रह्म परमात्माका स्वरूप वाणीके द्वारा न तो विधिमुखसे बतलाया जा सकता है और न निषेधमुखसे ही। उसके विषयमें जो कुछ भी कहा जाता है, सब केवल शाखाचन्द्रन्यायसे उसे लक्ष्य करानेके लिये ही है, उसके साक्षात् स्वरूपका वर्णन वाणीद्वारा हो ही नहीं सकता। श्रुति भी कहती है—‘यतो वाचो निवर्तन्ते अप्राप्य मनसा सह’ (तैत्तिरीय उप० २।९), अर्थात् ‘मनके सहित वाणी जिसे न पाकर वापस लौट आती है (वह ब्रह्म है)।’ इसी बातको स्पष्ट करनेके लिये यहाँ भगवान्‌ने निषेधमुखसे कहा है कि वह न ‘सत्’ कहा जाता है और न ‘असत्’ ही। अर्थात् मैं जिस ज्ञेयवस्तुका वर्णन करना चाहता हूँ, उसका वास्तविक स्वरूप तो मन-वाणीका अविषय है; अतः उसका जो कुछ भी वर्णन किया जायगा, उसे उसका तटस्थ लक्षण ही समझना चाहिये।</div>
<div id="LAzo2OEMRyafsq-ONvVTFg49385" class="class_109"><a href="part0266_u1.xhtml#LAzo2OEMRyafsq-ONvVTFg49433" class="class_36">१</a>. यह श्लोक श्वेताश्वतरोपनिषद् (३।१६)-में अक्षरशः आया है।</div>
<div id="LAzo2OEMRyafsq-ONvVTFg48210" class="class_109"><a href="part0266_u1.xhtml#LAzo2OEMRyafsq-ONvVTFg50247" class="class_36">२</a>. वह परब्रह्म परमात्मा सब ओर हाथवाला है। उसे कोई भी वस्तु कहींसे भी समर्पण की जाय, वह वहींसे उसे ग्रहण करनेमें समर्थ है। इसी तरह वह सब जगह पैरवाला है। कोई भी भक्त कहींसे उसके चरणोंमें प्रणामादि करते हैं, वह वहीं उसे स्वीकार कर लेता है। वह सब जगह आँखवाला है। उससे कुछ भी छिपा नहीं है। वह सब जगह सिरवाला है। जहाँ कहीं भी भक्तलोग उसका सत्कार करनेके उद्देश्यसे पुष्प आदि उसके मस्तकपर चढ़ाते हैं, वे सब ठीक उसपर चढ़ते हैं। वह सब जगह मुखवाला है। उसके भक्त जहाँ भी उसको खानेकी वस्तु समर्पण करते हैं, वह वहीं उस वस्तुको स्वीकार कर सकता है। अर्थात् वह ज्ञेयस्वरूप परमात्मा सबका साक्षी, सब कुछ देखनेवाला तथा सबकी पूजा और भोग स्वीकार करनेकी शक्तिवाला है। वह परमात्मा सब जगह सुननेकी शक्तिवाला है। जहाँ कहीं भी उसके भक्त उसकी स्तुति करते हैं या उससे प्रार्थना अथवा याचना करते हैं, उन सबको वह भलीभाँति सुनता है।</div>
<div id="LAzo2OEMRyafsq-ONvVTFg48211" class="class_109"><a href="part0266_u1.xhtml#LAzo2OEMRyafsq-ONvVTFg48198" class="class_36">३</a>. आकाश जिस प्रकार वायु, अग्नि, जल और पृथ्वीका कारण होनेसे उनको व्याप्त किये हुए स्थित है, उसी प्रकार वह ज्ञेयस्वरूप परमात्मा भी इस चराचर जीवसमूहसहित समस्त जगत्‌का कारण होनेसे सबको व्याप्त किये हुए स्थित है, अतः सब कुछ उसीसे परिपूर्ण है।</div>
<div id="LAzo2OEMRyafsq-ONvVTFg49190" class="class_109"><a href="part0266_u1.xhtml#LAzo2OEMRyafsq-ONvVTFg49668" class="class_36">४</a>. अभिप्राय यह है कि तेरहवें श्लोकमें जो उसको सब जगह हाथ-पैरवाला और अन्य सब इन्द्रियोंवाला बतलाया गया है, उससे यह बात नहीं समझनी चाहिये कि वह ज्ञेय परमात्मा अन्य जीवोंकी भाँति हाथ-पैर आदि इन्द्रियोंवाला है; वह इस प्रकारकी इन्द्रियोंसे सर्वथा रहित होते हुए भी सब जगह उन-उन इन्द्रियोंके विषयोंको ग्रहण करनेमें समर्थ है। इसलिये उसको सब जगह सब इन्द्रियोंवाला और सब इन्द्रियोंसे रहित कहा गया है। श्रुतिमें भी कहा है—</div>
<div class="class_149">अपाणिपादो जवनो ग्रहीता पश्यत्यचक्षुः स शृणोत्यकर्णः ⁠। (श्वेताश्वतरोपनिषद् ३।१९)</div>
<div class="class_150">‘वह परमात्मा बिना पैर-हाथके ही वेगसे चलता और ग्रहण करता है तथा बिना नेत्रोंके देखता और बिना कानोंके ही सुनता है।’ अतएव उसका स्वरूप अलौकिक है, इस वर्णनमें यही बात समझायी गयी है।</div>
<div id="LAzo2OEMRyafsq-ONvVTFg49191" class="class_109"><a href="part0266_u1.xhtml#LAzo2OEMRyafsq-ONvVTFg50200" class="class_36">५</a>. अभिप्राय यह है कि वह परमात्मा सब गुणोंका भोक्ता होते हुए भी अन्य जीवोंकी भाँति प्रकृतिके गुणोंसे लिप्त नहीं है। वह वास्तवमें गुणोंसे सर्वथा अतीत है, तो भी प्रकृतिके सम्बन्धसे समस्त गुणोंका भोक्ता है। यही उसकी अलौकिकता है।</div>
<div id="LAzo2OEMRyafsq-ONvVTFg49008" class="class_109"><a href="part0266_u1.xhtml#LAzo2OEMRyafsq-ONvVTFg49862" class="class_36">६</a>. श्रुतिमें भी कहा है—‘तदेजति तन्नैजति तद् दूरे तद्वन्तिके ⁠। तदन्तरस्य सर्वस्य तदु सर्वस्यास्य बाह्यतः ⁠।⁠।⁠ ’ (ईशोपनिषद् ५) अर्थात् वह चलता है और नहीं भी चलता है, वह दूर भी है और समीप भी है, वह इस सम्पूर्ण जगत्‌के भीतर भी है और इन सबके बाहर भी है।</div>
<div id="LAzo2OEMRyafsq-ONvVTFg49738" class="class_109"><a href="part0266_u1.xhtml#LAzo2OEMRyafsq-ONvVTFg47740" class="class_36">७</a>. वह परमात्मा चराचर भूतोंके बाहर और भीतर भी है, इससे कोई यह बात न समझ ले कि चराचर भूत उससे भिन्न होंगे। इसीको स्पष्ट करनेके लिये कहते हैं कि चराचर भूत भी वही है। अर्थात् जैसे बरफके बाहर-भीतर भी जल है और स्वयं बरफ भी वस्तुतः जल ही है—जलसे भिन्न कोई दूसरा पदार्थ नहीं है, उसी प्रकार यह समस्त चराचर जगत् उस परमात्माका ही स्वरूप है, उससे भिन्न नहीं है।</div>
<div id="LAzo2OEMRyafsq-ONvVTFg49739" class="class_109"><a href="part0266_u1.xhtml#LAzo2OEMRyafsq-ONvVTFg49990" class="class_36">८</a>. जैसे सूर्यकी किरणोंमें स्थित परमाणुरूप जल साधारण मनुष्योंके जाननेमें नहीं आता—उनके लिये वह दुर्विज्ञेय है, उसी प्रकार वह सर्वव्यापी परब्रह्म परमात्मा भी उस परमाणुरूप जलकी अपेक्षा भी अत्यन्त सूक्ष्म होनेके कारण साधारण मनुष्योंके जाननेमें नहीं आता; इसलिये वह अविज्ञेय है।</div>
<div id="LAzo2OEMRyafsq-ONvVTFg49740" class="class_109"><a href="part0266_u1.xhtml#LAzo2OEMRyafsq-ONvVTFg49265" class="class_36">१</a>. सम्पूर्ण जगत्‌में और इसके बाहर ऐसी कोई भी जगह नहीं है जहाँ परमात्मा न हों। इसलिये वह अत्यन्त समीपमें भी है और दूरमें भी है; क्योंकि जिसको मनुष्य दूर और समीप मानता है, उन सभी स्थानोंमें वह विज्ञानानन्दघन परमात्मा सदा ही परिपूर्ण है। इसलिये इस तत्त्वको समझनेवाले श्रद्धालु मनुष्योंके लिये वह परमात्मा अत्यन्त समीप है और अश्रद्धालुके लिये अत्यन्त दूर है।</div>
<div id="LAzo2OEMRyafsq-ONvVTFg48495" class="class_109"><a href="part0266_u1.xhtml#LAzo2OEMRyafsq-ONvVTFg49550" class="class_36">२</a>. इस वाक्यसे उस जाननेयोग्य परमात्माके एकत्वका प्रतिपादन किया गया है। अभिप्राय यह है कि जैसे महाकाश वास्तवमें विभागरहित है तो भी भिन्न-भिन्न घड़ोंके सम्बन्धसे विभक्त-सा प्रतीत होता है, वैसे ही परमात्मा वास्तवमें विभागरहित है, तो भी समस्त चराचर प्राणियोंमें क्षेत्रज्ञरूपसे पृथक्-पृथक्‌के सदृश स्थित प्रतीत होता है; किंतु यह भिन्नता केवल प्रतीतिमात्र ही है, वास्तवमें वह परमात्मा एक है और वह सर्वत्र परिपूर्ण है।</div>
<div id="LAzo2OEMRyafsq-ONvVTFg49533" class="class_109"><a href="part0266_u1.xhtml#LAzo2OEMRyafsq-ONvVTFg48258" class="class_36">३</a>. यहाँ ‘तमसः’ पद अन्धकार और अज्ञान अर्थात् मायाका वाचक है और वह परमात्मा स्वयंज्योति तथा ज्ञानस्वरूप है; अन्धकार और अज्ञान उसके निकट नहीं रह सकते, इसलिये उसे मायासे अत्यन्त परे—इनसे सर्वथा रहित—बतलाया गया है।</div>
<div id="LAzo2OEMRyafsq-ONvVTFg48346" class="class_109"><a href="part0266_u1.xhtml#LAzo2OEMRyafsq-ONvVTFg47968" class="class_36">४</a>. उसे पुनः ‘ज्ञेय’ कहकर यह भाव दिखलाया गया है कि जिस ज्ञेयका बारहवें श्लोकमें प्रकरण आरम्भ किया गया है, उस परमात्माका ज्ञान प्राप्त कर लेना ही इस संसारमें मनुष्य-शरीरका परम कर्तव्य है; इस संसारमें जाननेके योग्य एकमात्र परमात्मा ही है। अतएव उसका तत्त्व जाननेके लिये सभीको पूर्णरूपसे उद्योग करना चाहिये, अपने अमूल्य जीवनको सांसारिक भोगोंमें लगाकर नष्ट नहीं कर डालना चाहिये।</div>
<div id="LAzo2OEMRyafsq-ONvVTFg49487" class="class_109"><a href="part0266_u1.xhtml#LAzo2OEMRyafsq-ONvVTFg50288" class="class_36">५</a>. चन्द्रमा, सूर्य, विद्युत्, तारे आदि जितनी भी बाह्य ज्योतियाँ हैं; बुद्धि, मन और इन्द्रियाँ आदि जितनी आध्यात्मिक ज्योतियाँ हैं तथा विभिन्न लोकों और वस्तुओंके अधिष्ठातृदेवतारूप जो देवज्योतियाँ हैं—उन सभीका प्रकाशक वह परमात्मा है तथा उन सबमें जितनी प्रकाशनशक्ति है, वह भी उसी परब्रह्म परमात्माका एक अंशमात्र है।</div>
<div id="LAzo2OEMRyafsq-ONvVTFg49488" class="class_109"><a href="part0266_u1.xhtml#LAzo2OEMRyafsq-ONvVTFg49110" class="class_36">६</a>. अभिप्राय यह है कि पूर्वोक्त अमानित्वादि ज्ञान-साधनोंके द्वारा प्राप्त तत्त्वज्ञानसे वह जाना जाता है।</div>
<div id="LAzo2OEMRyafsq-ONvVTFg49489" class="class_109"><a href="part0266_u1.xhtml#LAzo2OEMRyafsq-ONvVTFg47925" class="class_36">७</a>. वह परमात्मा सब जगह समानभावसे परिपूर्ण होते हुए भी, हृदयमें उसकी विशेष अभिव्यक्ति है। जैसे सूर्यका प्रकाश सब जगह समानरूपसे विस्तृत रहनेपर भी दर्पण आदिमें उसके प्रतिबिम्बकी विशेष अभिव्यक्ति होती है एवं सूर्यमुखी शीशेमें उसका तेज प्रत्यक्ष प्रकट होकर अग्नि उत्पन्न कर देता है, अन्य पदार्थोंमें उस प्रकारकी अभिव्यक्ति नहीं होती, उसी प्रकार हृदय उस परमात्माकी उपलब्धिका स्थान है। ज्ञानीके हृदयमें तो वह प्रत्यक्ष ही प्रकट है। यही बात समझानेके लिये उसको सबके हृदयमें विशेषरूपसे स्थित बतलाया गया है।</div>
<div id="LAzo2OEMRyafsq-ONvVTFg49164" class="class_109"><a href="part0266_u1.xhtml#LAzo2OEMRyafsq-ONvVTFg50382" class="class_36">८</a>. इस अध्यायके पाँचवें और छठे श्लोकोंमें विकारोंसहित क्षेत्रके स्वरूपका वर्णन किया गया है, सातवेंसे ग्यारहवें श्लोकतक ज्ञानके नामसे ज्ञानके बीस साधनोंका और बारहवेंसे सत्रहवेंतक ज्ञेय अर्थात् जाननेयोग्य परमात्माके स्वरूपका वर्णन किया गया है।</div>
<div id="LAzo2OEMRyafsq-ONvVTFg49165" class="class_109"><a href="part0266_u1.xhtml#LAzo2OEMRyafsq-ONvVTFg49597" class="class_36">९</a>. क्षेत्रको प्रकृतिका कार्य, जड, विकारी, अनित्य और नाशवान् समझना, ज्ञानके साधनोंको भलीभाँति धारण करना और उनके द्वारा भगवान्‌के निर्गुण, सगुणरूपको भलीभाँति समझ लेना—यही क्षेत्र, ज्ञान और ज्ञेयको जानना है तथा उस ज्ञेयस्वरूप परमात्माको प्राप्त हो जाना ही भगवान्‌के स्वरूपको प्राप्त हो जाना है।</div>
<div id="LAzo2OEMRyafsq-ONvVTFg49123" class="class_109"><a href="part0266_u1.xhtml#LAzo2OEMRyafsq-ONvVTFg48016" class="class_36">१</a>. इसी अध्यायके छठे श्लोकमें जिन इच्छा-द्वेष, सुख-दुःख आदि विकारोंका वर्णन किया गया है—उन सबका वाचक यहाँ ‘विकारान्’ पद है तथा सत्त्व, रज और तम—इन तीनों गुणोंका और इनसे उत्पन्न समस्त जड पदार्थोंका वाचक ‘गुणान्’ पद है। इन दोनोंको प्रकृतिसे उत्पन्न समझनेके लिये कहकर भगवान्‌ने यह भाव दिखलाया है कि सत्त्व, रज और तम—इन तीनों गुणोंका नाम प्रकृति नहीं है; प्रकृति अनादि है। तीनों गुण सृष्टिके आदिमें उससे उत्पन्न होते हैं (भागवत २।५।२२ तथा ११।२४।५)। इसी बातको स्पष्ट करनेके लिये भगवान्‌ने गीताके चौदहवें अध्यायके पाँचवें श्लोकमें सत्त्व, रज और तम—इस प्रकार तीनों गुणोंका नाम देकर तीनोंको प्रकृतिसम्भव बतलाया है।</div>
<div id="LAzo2OEMRyafsq-ONvVTFg49038" class="class_109"><a href="part0266_u1.xhtml#LAzo2OEMRyafsq-ONvVTFg48923" class="class_36">२</a>. यहाँ ‘प्रकृति’ शब्द ईश्वरकी अनादिसिद्ध मूल प्रकृतिका वाचक है। गीताके चौदहवें अध्यायके तीसरे श्लोकमें इसीको महद्ब्रह्मके नामसे कहा गया है। सातवें अध्यायके चौथे और पाँचवें श्लोकोंमें अपरा प्रकृतिके नामसे और इसी अध्यायके पाँचवें श्लोकमें क्षेत्रके नामसे भी इसीका वर्णन है। भेद इतना ही है कि वहाँ सातवें अध्यायमें उसके कार्य—मन, बुद्धि, अहंकार और पंचमहाभूतादिके सहित प्रकृतिका वर्णन है और यहाँ केवल ‘मूल प्रकृति’ का वर्णन है।</div>
<div id="LAzo2OEMRyafsq-ONvVTFg49039" class="class_109"><a href="part0266_u1.xhtml#LAzo2OEMRyafsq-ONvVTFg48438" class="class_36">३</a>. जीवका जीवत्व अर्थात् प्रकृतिके साथ उसका सम्बन्ध किसी हेतुसे होनेवाला—आगन्तुक नहीं है, यह अनादिसिद्ध है और इसी प्रकार ईश्वरकी शक्ति यह प्रकृति भी अनादिसिद्ध है—ऐसा समझना चाहिये।</div>
<div id="LAzo2OEMRyafsq-ONvVTFg49251" class="class_109"><a href="part0266_u1.xhtml#LAzo2OEMRyafsq-ONvVTFg50263" class="class_36">४</a>. आकाश, वायु, अग्नि, जल और पृथ्वी—ये पाँचों सूक्ष्म महाभूत तथा शब्द, स्पर्श, रूप, रस और गन्ध—ये पाँचों इन्द्रियोंके विषय; इन दसोंका वाचक यहाँ ‘कार्य’ शब्द है। बुद्धि, अहंकार और मन—ये तीनों अन्तःकरण; श्रोत्र, त्वचा, नेत्र, रसना और घ्राण—ये पाँचों ज्ञानेन्द्रियाँ एवं वाक्, हस्त, पाद, उपस्थ और गुदा—ये पाँचों कर्मेन्द्रियाँ; इन तेरहका वाचक यहाँ ‘करण’ शब्द है। ये तेईस तत्त्व प्रकृतिसे ही उत्पन्न होते हैं, प्रकृति ही इनका उपादान कारण है; क्योंकि प्रकृतिसे महत्तत्त्व, महत्तत्त्वसे अहंकार, अहंकारसे पाँच सूक्ष्म महाभूत, मन और दस इन्द्रिय तथा पाँच सूक्ष्म महाभूतोंसे पाँचों इन्द्रियोंके शब्दादि पाँचों स्थूल विषयोंकी उत्पत्ति मानी जाती है। सांख्यकारिकामें भी कहा है—</div>
<div class="class_149">प्रकृतेर्महांस्ततोऽहङ्कारस्तस्माद् गणश्च षोडशकः ⁠। तस्मादपि षोडशकात् पञ्चभ्यः पञ्च भूतानि ⁠।⁠।</div>
<div class="class_299">(सांख्यकारिका २२)</div>
<div class="class_150">‘प्रकृतिसे महत्तत्त्व (समष्टिबुद्धि)-की यानी बुद्धितत्त्वकी, उससे अहंकारकी और अहंकारसे पाँच तन्मात्राएँ, एक मन और दस इन्द्रियाँ—इन सोलहके समुदायकी उत्पत्ति हुई तथा उन सोलहमेंसे पाँच तन्मात्राओंसे पाँच स्थूल भूतोंकी उत्पत्ति हुई।’</div>
<div class="class_150">गीताके वर्णनमें पाँच तन्मात्राओंकी जगह पाँच सूक्ष्म महाभूतोंका नाम आया है और पाँच स्थूल भूतोंके स्थानमें पाँच इन्द्रियोंके विषयोंका नाम आया है, इतना ही भेद है।</div>
<div id="LAzo2OEMRyafsq-ONvVTFg49252" class="class_109"><a href="part0266_u1.xhtml#LAzo2OEMRyafsq-ONvVTFg50092" class="class_36">५</a>. प्रकृति जड है, उसमें भोक्तापनकी सम्भावना नहीं है और पुरुष असंग है, इसलिये उसमें भी वास्तवमें भोक्तापन नहीं है। प्रकृतिके संगसे ही पुरुषमें भोक्तापनकी प्रतीति-सी होती है और यह प्रकृति-पुरुषका रंग अनादि है, इसलिये यहाँ पुरुषको सुख-दुःखोंके भोक्तापनमें हेतु यानी निमित्त माना गया है।</div>
<div id="LAzo2OEMRyafsq-ONvVTFg49848" class="class_109"><a href="part0266_u1.xhtml#LAzo2OEMRyafsq-ONvVTFg48159" class="class_36">१</a>. प्रकृतिसे बने हुए स्थूल, सूक्ष्म और कारण—इन तीनों शरीरोंमेंसे किसी भी शरीरके साथ जबतक इस जीवात्माका सम्बन्ध रहता है, तबतक वह प्रकृतिमें स्थित (प्रकृतिस्थ) कहलाता है, अतएव जबतक आत्माका प्रकृतिके साथ सम्बन्ध रहता है, तभीतक वह प्रकृतिजनित गुणोंका भोक्ता है।</div>
<div id="LAzo2OEMRyafsq-ONvVTFg49849" class="class_109"><a href="part0266_u1.xhtml#LAzo2OEMRyafsq-ONvVTFg48043" class="class_36">२</a>. मनुष्यसे लेकर उससे ऊँची जितनी भी देवादि योनियाँ हैं, सब सत्-योनियाँ हैं और मनुष्यसे नीची जितनी भी पशु, पक्षी, वृक्ष और लता आदि योनियाँ हैं, वे असत् हैं। सत्त्व, रज और तम—इन तीनों गुणोंके साथ जो जीवका अनादिसिद्ध सम्बन्ध है एवं उनके कार्यरूप सांसारिक पदार्थोंमें जो आसक्ति है, वही गुणोंका संग है; जिस मनुष्यकी जिस गुणमें या उसके कार्यरूप पदार्थमें आसक्ति होगी, उसकी वैसी ही वासना होगी, वासनाके अनुसार ही अन्तकालमें स्मृति होगी और उसीके अनुसार उसे पुनर्जन्म प्राप्त होगा। इसीलिये यहाँ अच्छी-बुरी योनियोंकी प्राप्तिमें गुणोंके संगको कारण बतलाया गया है।</div>
<div id="LAzo2OEMRyafsq-ONvVTFg48795" class="class_109"><a href="part0266_u1.xhtml#LAzo2OEMRyafsq-ONvVTFg49559" class="class_36">३</a>. प्रकृतिजनित शरीरोंकी उपाधिसे जो चेतन आत्मा अज्ञानके कारण जीवभावको प्राप्त-सा प्रतीत होता है, वह क्षेत्रज्ञ वास्तवमें इस प्रकृतिसे सर्वथा अतीत परमात्मा ही है; क्योंकि उस परब्रह्म परमात्मामें और क्षेत्रज्ञमें वस्तुतः किसी प्रकारका भेद नहीं है, केवल शरीररूप उपाधिसे ही भेदकी प्रतीति हो रही है।</div>
<div id="LAzo2OEMRyafsq-ONvVTFg48796" class="class_109"><a href="part0266_u1.xhtml#LAzo2OEMRyafsq-ONvVTFg47795" class="class_36">४</a>. इस कथनसे इस बातका प्रतिपादन किया गया है कि भिन्न-भिन्न निमित्तोंसे एक ही परब्रह्म परमात्मा भिन्न-भिन्न नामोंसे पुकारा जाता है। वस्तुदृष्टिसे ब्रह्ममें किसी प्रकारका भेद नहीं है।</div>
<div id="LAzo2OEMRyafsq-ONvVTFg49839" class="class_109"><a href="part0266_u1.xhtml#LAzo2OEMRyafsq-ONvVTFg48138" class="class_36">५</a>. जितने भी पृथक्-पृथक् क्षेत्रज्ञोंकी प्रतीति होती है, सब उस एक परब्रह्म परमात्माके ही अभिन्न स्वरूप हैं; प्रकृतिके संगसे उनमें भिन्नता-सी प्रतीत होती है, वस्तुतः कोई भेद नहीं है और वह परमात्मा नित्य, शुद्ध, बुद्ध, मुक्त और अविनाशी तथा प्रकृतिसे सर्वथा अतीत है—इस बातको संशयरहित यथार्थ समझ लेना एवं एकीभावसे उस सच्चिदानन्दघनमें नित्य स्थित हो जाना ही ‘पुरुषको तत्त्वसे जानना’ है। तीनों गुण प्रकृतिसे उत्पन्न हैं, यह समस्त विश्व प्रकृतिका ही पसारा है और वह नाशवान्, जड, क्षणभंगुर और अनित्य है—इस रहस्यको समझ लेना ही ‘गुणोंके सहित प्रकृतिको तत्त्वसे जानना’ है।</div>
<div id="LAzo2OEMRyafsq-ONvVTFg49840" class="class_109"><a href="part0266_u1.xhtml#LAzo2OEMRyafsq-ONvVTFg49895" class="class_36">६</a>. वह ब्राह्मण, क्षत्रिय, वैश्य, शूद्र—किसी भी वर्णमें एवं ब्रह्मचर्यादि किसी भी आश्रममें रहता हुआ तथा उन-उन वर्णाश्रमोंके लिये शास्त्रमें विधान किये हुए समस्त कर्मोंको यथायोग्य करता हुआ भी वास्तवमें कुछ भी नहीं करता।</div>
<div class="class_150">यहाँ ‘सर्वथा वर्तमानः’ का अर्थ निषिद्ध कर्म करता हुआ नहीं समझना चाहिये; क्योंकि आत्मतत्त्वको जाननेवाले ज्ञानीमें काम-क्रोधादि दोषोंका सर्वथा अभाव हो जानेके कारण (गीता ५।२६) उसके द्वारा निषिद्ध कर्मका बनना सम्भव नहीं है। इसीलिये उसके आचरण संसारमें प्रमाणरूप माने जाते हैं (गीता ३।२१)। पापोंमें मनुष्यकी प्रवृत्ति काम-क्रोधादि अवगुणोंके कारण ही होती है; अर्जुनके पूछनेपर भगवान्‌ने तीसरे अध्यायके सैंतीसवें श्लोकमें इस बातको स्पष्टरूपसे कह भी दिया है।</div>
<div id="LAzo2OEMRyafsq-ONvVTFg49841" class="class_109"><a href="part0266_u1.xhtml#LAzo2OEMRyafsq-ONvVTFg49077" class="class_36">७</a>. प्रकृति और पुरुषके तत्त्वको जान लेनेके साथ ही पुरुषका प्रकृतिसे सम्बन्ध टूट जाता है; क्योंकि प्रकृति और पुरुषका संयोग स्वप्नवत्, अवास्तविक और केवल अज्ञानजनित माना गया है। जबतक प्रकृति और पुरुषका पूर्ण ज्ञान नहीं होता, तभीतक पुरुषका प्रकृतिसे और उसके गुणोंसे सम्बन्ध रहता है और तभीतक उसका बार-बार नाना योनियोंमें जन्म होता है (गीता १३।२१)। अतएव इनका तत्त्व जान लेनेके बाद पुनर्जन्म नहीं होता।</div>
<div id="LAzo2OEMRyafsq-ONvVTFg49333" class="class_109"><a href="part0266_u1.xhtml#LAzo2OEMRyafsq-ONvVTFg49991" class="class_36">१</a>. गीताके छठे अध्यायके ग्यारहवें, बारहवें और तेरहवें श्लोकोंमें बतलायी हुई विधिके अनुसार शुद्ध और एकान्त स्थानमें उपयुक्त आसनपर निश्चलभावसे बैठकर इन्द्रियोंको विषयोंसे हटाकर, मनको वशमें करके तथा एक परमात्माके सिवा दृश्यमात्रको भूलकर निरन्तर परमात्माका चिन्तन करना ध्यान है। इस प्रकार ध्यान करते रहनेसे बुद्धि शुद्ध हो जाती है और उस विशुद्ध सूक्ष्मबुद्धिसे जो हृदयमें सच्चिदानन्दघन परब्रह्म परमात्माका साक्षात्कार किया जाता है, वही ध्यानद्वारा आत्मासे आत्मामें आत्माको देखना है।</div>
<div class="class_150">परंतु भेदभावसे सगुण-निराकारका और सगुण-साकारका ध्यान करनेवाले साधक भी यदि इस प्रकारका फल चाहते हों तो उनको भी अभेदभावसे निर्गुण-निराकार सच्चिदानन्दघन ब्रह्मकी प्राप्ति हो सकती है।</div>
<div id="LAzo2OEMRyafsq-ONvVTFg49334" class="class_109"><a href="part0266_u1.xhtml#LAzo2OEMRyafsq-ONvVTFg48425" class="class_36">२</a>. सम्पूर्ण पदार्थ मृगतृष्णाके जल अथवा स्वप्नकी सृष्टिके सदृश मायामात्र हैं; इसलिये प्रकृतिके कार्यरूप समस्त गुण ही गुणोंमें बरत रहे हैं—ऐसा समझकर मन, इन्द्रिय और शरीरद्वारा होनेवाले समस्त कर्मोंमें कर्तापनके अभिमानसे रहित हो जाना तथा सर्वव्यापी सच्चिदानन्दघन परमात्मामें एकीभावसे नित्य स्थित रहते हुए एक सच्चिदानन्दघन परमात्माके सिवा अन्य किसीकी भी भिन्न सत्ता न समझना—यह ‘सांख्ययोग’ नामक साधन है और इसके द्वारा जो आत्मा और परमात्माके अभेदका प्रत्यक्ष होकर सच्चिदानन्दघन ब्रह्मका अभिन्नभावसे प्राप्त हो जाना है, वही सांख्ययोगके द्वारा आत्माको आत्मामें देखना है।</div>
<div class="class_150">यह साधन साधनचतुष्टयसम्पन्न अधिकारीके द्वारा ही सुगमतासे किया जा सकता है। इसका विस्तार ‘गीतातत्त्व-विवेचनी’ में देखना चाहिये।</div>
<div id="LAzo2OEMRyafsq-ONvVTFg49335" class="class_109"><a href="part0266_u1.xhtml#LAzo2OEMRyafsq-ONvVTFg49272" class="class_36">३</a>. जिस साधनका गीताके दूसरे अध्यायमें चालीसवें श्लोकसे उक्त अध्यायकी समाप्तिपर्यन्त फलसहित वर्णन किया गया है, उसका वाचक यहाँ ‘कर्मयोग’ है। अर्थात् आसक्ति और कर्मफलका सर्वथा त्याग करके सिद्धि और असिद्धिमें समत्व रखते हुए शास्त्रानुसार निष्कामभावसे अपने-अपने वर्ण और आश्रमके अनुसार सब प्रकारके विहित कर्मोंका अनुष्ठान करना कर्मयोग है और इसके द्वारा जो सच्चिदानन्दघन परब्रह्म परमात्माको अभिन्नभावसे प्राप्त हो जाना है, वही कर्मयोगके द्वारा आत्मामें आत्माको देखना है।</div>
<div id="LAzo2OEMRyafsq-ONvVTFg50254" class="class_109"><a href="part0266_u1.xhtml#LAzo2OEMRyafsq-ONvVTFg48426" class="class_36">४</a>. बुद्धिकी मन्दताके कारण जो लोग पूर्वोक्त ध्यानयोग, सांख्ययोग और कर्मयोग—इनमेंसे किसी भी साधनको भलीभाँति नहीं समझ पाते, ऐसे साधकोंका वाचक यहाँ ‘एवम् अजानन्तः’ विशेषणके सहित ‘अन्ये’ पद है।</div>
<div class="class_150">तत्त्वको जाननेवाले ज्ञानी पुरुषोंका आदेश प्राप्त करके अत्यन्त श्रद्धा और प्रेमके साथ जो जबालाके पुत्र सत्यकामकी भाँति उसके अनुसार आचरण करना है, वही दूसरोंसे सुनकर उपासना करना है।</div>
<div id="LAzo2OEMRyafsq-ONvVTFg47669" class="class_109"><a href="part0266_u1.xhtml#LAzo2OEMRyafsq-ONvVTFg48062" class="class_36">५</a>. तेईसवें श्लोकमें जो बात ‘न स भूयोऽभिजायते’ से और चौबीसवेंमें जो बात ‘आत्मनि आत्मानं पश्यन्ति’ से कही है, वही बात यहाँ ‘मृत्युम् अतितरन्ति’ से कही गयी है।</div>
<div id="LAzo2OEMRyafsq-ONvVTFg50231" class="class_109"><a href="part0266_u1.xhtml#LAzo2OEMRyafsq-ONvVTFg48707" class="class_36">१</a>. इस अध्यायके पाँचवें श्लोकमें जिन चौबीस तत्त्वोंके समुदायको क्षेत्रका स्वरूप बतलाया गया है, गीताके सातवें अध्यायके चौथे-पाँचवें श्लोकोंमें जिसको ‘अपरा प्रकृति’ कहा गया है, वही ‘क्षेत्र’ है और उसको जो जाननेवाला है, जिसको गीताके सातवें अध्यायके पाँचवें श्लोकमें ‘परा प्रकृति’ कहा गया है, वह चेतनतत्त्व ही ‘क्षेत्रज्ञ’ है, उसका यानी ‘प्रकृतिस्थ’ पुरुषका जो प्रकृतिसे बने हुए भिन्न-भिन्न सूक्ष्म और स्थूल शरीरोंके साथ सम्बन्ध होना है, वही क्षेत्र तथा क्षेत्रज्ञका संयोग है और इसके होते ही जो भिन्न-भिन्न योनियोंद्वारा भिन्न-भिन्न आकृतियोंमें प्राणियोंका प्रकट होना है, वही उनका उत्पन्न होना है।</div>
<div id="LAzo2OEMRyafsq-ONvVTFg49369" class="class_109"><a href="part0266_u1.xhtml#LAzo2OEMRyafsq-ONvVTFg49552" class="class_36">२</a>. यहाँ ‘परमेश्वर’ शब्द प्रकृतिसे सर्वथा अतीत उस निर्विकार चेतनतत्त्वका वाचक है, जिसका वर्णन ‘क्षेत्रज्ञ’ के साथ एकता करते हुए इसी अध्यायके बाईसवें श्लोकमें उपद्रष्टा, अनुमन्ता, भर्ता, भोक्ता, महेश्वर और परमात्माके नामसे किया गया है। समस्त प्राणियोंके जितने भी शरीर हैं, जिनके सम्बन्धसे वे विनाशशील कहे जाते हैं, उन समस्त शरीरोंमें उनके वास्तविक स्वरूपभूत एक ही अविनाशी निर्विकार चेतनतत्त्व परमात्माको जो विनाशशील बादलोंमें आकाशकी भाँति समभावसे स्थित और नित्य देखना है—वही उस ‘परमेश्वरको समस्त प्राणियोंमें विनाशरहित और समभावसे स्थित देखना’ है।</div>
<div id="LAzo2OEMRyafsq-ONvVTFg48324" class="class_109"><a href="part0266_u1.xhtml#LAzo2OEMRyafsq-ONvVTFg47910" class="class_36">३</a>. एक ही सच्चिदानन्दघन परमात्मा सर्वत्र समभावसे स्थित है, अज्ञानके कारण ही भिन्न-भिन्न शरीरोंमें उसकी भिन्नता प्रतीत होती है—वस्तुतः उसमें किसी प्रकारका भेद नहीं है—इस तत्त्वको भलीभाँति समझकर प्रत्यक्ष कर लेना ही ‘सर्वत्र समभावसे स्थित परमेश्वरको सम देखना’ है। जो इस तत्त्वको नहीं जानते, उनका देखना सम देखना नहीं है; क्योंकि उनकी सबमें विषमबुद्धि होती है, वे किसीको अपना प्रिय, हितैषी और किसीको अप्रिय तथा अहित करनेवाला समझते हैं एवं अपने-आपको दूसरोंसे भिन्न, एकदेशीय मानते हैं। अतएव वे शरीरोंके जन्म और मरणको अपना जन्म और मरण माननेके कारण बार-बार नाना योनियोंमें जन्म लेकर मरते रहते हैं, यही उनका अपनेद्वारा अपनेको नष्ट करना है; परंतु जो पुरुष उपर्युक्त प्रकारसे एक ही परमेश्वरको समभावसे स्थित देखता है, वह न तो अपनेको उस परमेश्वरसे भिन्न समझता है और न इन शरीरोंसे अपना कोई सम्बन्ध ही मानता है। इसलिये वह शरीरोंके विनाशसे अपना विनाश नहीं देखता और इसीलिये वह अपनेद्वारा अपनेको नष्ट नहीं करता। अभिप्राय यह है कि उसकी स्थिति सर्वज्ञ, अविनाशी, सच्चिदानन्दघन परब्रह्म परमात्मामें अभिन्नभावसे हो जाती है, अतएव वह सदाके लिये जन्म-मरणसे छूट जाता है।</div>
<div id="LAzo2OEMRyafsq-ONvVTFg48678" class="class_109"><a href="part0266_u1.xhtml#LAzo2OEMRyafsq-ONvVTFg47992" class="class_36">४</a>. गीताके तीसरे अध्यायके सत्ताईसवें, अट्ठाईसवें और चौदहवें अध्यायके उन्नीसवें श्लोकोंमें समस्त कर्मोंको गुणोंद्वारा किये जाते हुए बतलाया गया है तथा पाँचवें अध्यायके आठवें, नवें श्लोकोंमें सब इन्द्रियोंका इन्द्रियोंके विषयोंमें बरतना कहा गया है और यहाँ सब कर्मोंको प्रकृतिद्वारा किये जाते हुए देखनेको कहते हैं। इस प्रकार तीन तरहके वर्णनका तात्पर्य एक ही है; क्योंकि सत्त्व, रज और तम—ये तीनों गुण प्रकृतिके ही कार्य हैं तथा समस्त इन्द्रियाँ और मन, बुद्धि आदि एवं इन्द्रियोंके विषय—ये सब भी गुणोंके ही विस्तार हैं। अतएव इन्द्रियोंका इन्द्रियोंके विषयोंमें बरतना, गुणोंका गुणोंमें बरतना और गुणोंद्वारा समस्त कर्मोंको किये जाते हुए बतलाना भी सब कर्मोंको प्रकृतिद्वारा ही किये जाते हुए बतलाना है। अतः सभी जगहोंके कथनका अभिप्राय आत्मामें कर्तापनका अभाव दिखलाना है।</div>
<div class="class_150">आत्मा नित्य, शुद्ध, बुद्ध, मुक्त और सब प्रकारके विकारोंसे रहित है; प्रकृतिसे उसका कुछ भी सम्बन्ध नहीं है। अतएव वह न किसी भी कर्मका कर्ता है और न कर्मोंके फलका भोक्ता ही है—इस बातका अपरोक्षभावसे अनुभव कर लेना ‘आत्माको अकर्ता समझना’ है तथा जो ऐसा देखता है, वही यथार्थ देखता है।</div>
<div id="LAzo2OEMRyafsq-ONvVTFg48456" class="class_109"><a href="part0266_u1.xhtml#LAzo2OEMRyafsq-ONvVTFg49370" class="class_36">१</a>. जैसे स्वप्नसे जगा हुआ मनुष्य स्वप्नकालमें दिखलायी देनेवाले समस्त प्राणियोंके नानात्वको अपने-आपमें ही देखता है और यह भी समझता है कि उन सबका विस्तार मुझसे ही हुआ था; वस्तुतः स्वप्नकी सृष्टिमें मुझसे भिन्न कुछ भी नहीं था, एक मैं ही अपने-आपको अनेक रूपमें देख रहा था—इसी प्रकार जो समस्त प्राणियोंको केवल एक परमात्मामें ही स्थित और उसीसे सबका विस्तार देखता है, वही ठीक देखता है और इस प्रकार देखना ही सबको एकमें स्थित और उसी एकसे सबका विस्तार देखना है।</div>
<div id="LAzo2OEMRyafsq-ONvVTFg50348" class="class_109"><a href="part0266_u1.xhtml#LAzo2OEMRyafsq-ONvVTFg48975" class="class_36">२</a>. इस अध्यायके सत्ताईसवें श्लोकमें जिसको ‘परमेश्वर’, अट्ठाईसवेंमें ‘ईश्वर’, उनतीसवेंमें आत्मा और तीसवेंमें ‘ब्रह्म’ कहा गया है, उसीको यहाँ ‘परमात्मा’ बतलाया गया है अर्थात् इन सबकी अभिन्नता—एकता दिखलानेके लिये यहाँ ‘अयम्’ पदका प्रयोग किया गया है।</div>
<div id="LAzo2OEMRyafsq-ONvVTFg48924" class="class_109"><a href="part0266_u1.xhtml#LAzo2OEMRyafsq-ONvVTFg48418" class="class_36">३</a>. जिसका कोई आदि यानी कारण न हो एवं जिसकी किसी भी कालमें नयी उत्पत्ति न हुई हो और जो सदासे ही हो, उसे ‘अनादि’ कहते हैं। प्रकृति और उसके गुणोंसे जो सर्वथा अतीत हो, गुणोंसे और गुणोंके कार्यसे जिसका किसी कालमें और किसी भी अवस्थामें वास्तविक सम्बन्ध न हो, उसे ‘निर्गुण’ कहते हैं। अतएव यहाँ ‘अनादि’ और ‘निर्गुण’—इन दोनों शब्दोंका प्रयोग करके यह दिखलाया गया है कि जिसका प्रकरण चल रहा है, वह आत्मा ‘अनादि’ और ‘निर्गुण’ है; इसलिये वह अकर्ता, निर्लिप्त और अव्यय है—जन्म, मृत्यु आदि छः विकारोंसे सर्वथा अतीत है।</div>
<div id="LAzo2OEMRyafsq-ONvVTFg48925" class="class_109"><a href="part0266_u1.xhtml#LAzo2OEMRyafsq-ONvVTFg49283" class="class_36">४</a>. जैसे आकाश बादलोंमें स्थित होनेपर भी उनका कर्ता नहीं बनता और उनसे लिप्त नहीं होता, वैसे ही आत्मा कर्मोंका कर्ता नहीं बनता और शरीरोंसे लिप्त भी नहीं होता।</div>
<div id="LAzo2OEMRyafsq-ONvVTFg50336" class="class_109"><a href="part0266_u1.xhtml#LAzo2OEMRyafsq-ONvVTFg49155" class="class_36">५</a>. आकाशके दृष्टान्तसे आत्मामें निर्लेपता सिद्ध की गयी है। अभिप्राय यह है कि जैसे आकाश वायु, अग्नि, जल और पृथ्वीमें सब जगह समभावसे व्याप्त होते हुए भी उनके गुण-दोषोंसे किसी तरह भी लिप्त नहीं होता, वैसे ही आत्मा भी इस शरीरमें सब जगह व्याप्त होते हुए भी अत्यन्त सूक्ष्म और गुणोंसे सर्वथा अतीत होनेके कारण बुद्धि, मन, इन्द्रिय और शरीरके गुण-दोषोंसे जरा भी लिपायमान नहीं होता।</div>
<div id="LAzo2OEMRyafsq-ONvVTFg49241" class="class_109"><a href="part0266_u1.xhtml#LAzo2OEMRyafsq-ONvVTFg50279" class="class_36">६</a>. इस श्लोकमें रवि (सूर्य)-का दृष्टान्त देकर आत्मामें अकर्तापनकी और ‘रविः’ पदके साथ ‘एकः’ विशेषण देकर आत्माके अद्वैतभावकी सिद्धि की गयी है। अभिप्राय यह है कि जिस प्रकार एक ही सूर्य सम्पूर्ण ब्रह्माण्डको प्रकाशित करता है, उसी प्रकार एक ही आत्मा समस्त क्षेत्रको—यानी इसी अध्यायके पाँचवें और छठे श्लोकोंमें विकारसहित क्षेत्रके नामसे जिसके स्वरूपका वर्णन किया गया है, उस समस्त जडवर्गरूप समस्त जगत्‌को प्रकाशित करता है, सबको सत्ता-स्फूर्ति देता है तथा भिन्न-भिन्न अन्तःकरणोंके सम्बन्धसे भिन्न-भिन्न शरीरोंमें उसका भिन्न-भिन्न प्राकट्य होता-सा देखा जाता है ऐसा होनेपर भी वह आत्मा सूर्यकी भाँति न तो उनके कर्मोंको करनेवाला और न करवानेवाला ही होता है तथा न द्वैतभाव या वैषम्यादि दोषोंसे ही युक्त होता है। वह अविनाशी आत्मा प्रत्येक अवस्थामें सदा-सर्वदा शुद्ध, विज्ञानस्वरूप, अकर्ता, निर्विकार, सम और निरंजन ही रहता है।</div>
<div id="LAzo2OEMRyafsq-ONvVTFg50421" class="class_109"><a href="part0266_u1.xhtml#LAzo2OEMRyafsq-ONvVTFg48759" class="class_36">१</a>. इस अध्यायके दूसरे श्लोकमें भगवान्‌ने जिसको अपने मतसे ‘ज्ञान’ कहा है और गीताके पाँचवें अध्यायके सोलहवें श्लोकमें जिसको अज्ञानका नाश करनेमें कारण बतलाया है, जिसकी प्राप्ति अमानित्वादि साधनोंसे होती है, इस श्लोकमें ‘ज्ञानचक्षुषा’ पदमें आया हुआ ‘ज्ञान’ शब्द उसी ‘तत्त्वज्ञान’ का वाचक है।</div>
<div class="class_150">उस ज्ञानके द्वारा जो भलीभाँति तत्त्वसे यह समझ लेना है कि महाभूतादि चौबीस तत्त्वोंके समुदायरूप समष्टिशरीरका नाम ‘क्षेत्र’ है; वह जाननेमें आनेवाला, परिवर्तनशील, विनाशी, विकारी, जड, परिणामी और अनित्य है तथा ‘क्षेत्रज्ञ’ उसका ज्ञाता (जाननेवाला), चेतन, निर्विकार, अकर्ता, नित्य, अविनाशी, असंग, शुद्ध, ज्ञानस्वरूप और एक है। इस प्रकार दोनोंमें विलक्षणता होनेके कारण क्षेत्रज्ञ क्षेत्रसे सर्वथा भिन्न है। जो उसकी क्षेत्रके साथ एकता प्रतीत होती है, वह अज्ञानमूलक है। वास्तवमें क्षेत्रज्ञका उससे कुछ भी सम्बन्ध नहीं है। यही ज्ञानचक्षुके द्वारा ‘क्षेत्र’ और ‘क्षेत्रज्ञ’ के भेदको जानना है।</div>
<div class="class_150">इस श्लोकमें ‘भूत’ शब्द प्रकृतिके कार्यरूप समस्त दृश्यवर्गका और ‘प्रकृति’ उसके कारणका वाचक है। अतः कार्यसहित प्रकृतिसे सर्वथा मुक्त हो जाना ही ‘भूतप्रकृतिमोक्ष’ है तथा उपर्युक्त प्रकारसे क्षेत्र और क्षेत्रज्ञके भेदको जाननेके साथ-साथ जो क्षेत्रज्ञका प्रकृतिसे अलग होकर अपने वास्तविक परमात्मस्वरूपमें अभिन्न-भावसे प्रतिष्ठित हो जाना है, यही कार्यसहित प्रकृतिसे मुक्त हो जानेको जानना है।</div>
<div class="class_150">अभिप्राय यह है कि जैसे स्वप्नमें मनुष्यको किसी निमित्तसे अपनी जाग्रत्-अवस्थाकी स्मृति हो जानेसे यह मालूम हो जाता है कि यह स्वप्न है, अतः अपने असली शरीरमें जग जाना ही इसके दुःखोंसे छूटनेका उपाय है—इस भावका उदय होते ही वह जग उठता है; वैसे ही ज्ञानयोगीका क्षेत्र और क्षेत्रज्ञकी विलक्षणताको समझकर साथ-ही-साथ जो यह समझ लेना है कि अज्ञानवश क्षेत्रको सच्ची वस्तु समझनेके कारण ही इसके साथ मेरा सम्बन्ध-सा हो रहा था। अतः वास्तविक सच्चिदा-नन्दघन परमात्मस्वरूपमें स्थित हो जाना ही इससे मुक्त होना है; यही उसका कार्यसहित प्रकृतिसे मुक्त होनेको जानना है।</div>
</body>
</html>
