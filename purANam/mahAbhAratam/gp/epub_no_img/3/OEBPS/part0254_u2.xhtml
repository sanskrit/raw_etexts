<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="hi">
  <head>
    <title>part0254</title>
    <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../../stylesheet.css"/>
<link rel="stylesheet" type="text/css" href="../../page_styles3.css"/>
</head>
  <body class="class">
<div id="LAzo2OEMRyafsq-ONvVTFg47536" class="class_291">अष्टाविंशोऽध्यायः</div>
<div class="class_281">(श्रीमद्भगवद्‌गीतायां चतुर्थोऽध्यायः)</div>
<div class="class_292">सगुण भगवान्‌के प्रभाव, निष्काम कर्मयोग तथा योगी महात्मा पुरुषोंके आचरण और उनकी महिमाका वर्णन करते हुए विविध यज्ञों एवं ज्ञानकी महिमाका वर्णन</div>
<div class="class_68">सम्बन्ध—<span class="class_263">गीताके तीसरे अध्यायके चौथे श्लोकसे लेकर उनतीसवें श्लोकतक भगवान्‌ने बहुत प्रकारसे विहित कर्मोंके आचरणकी आवश्यकताका प्रतिपादन करके तीसवें श्लोकमें अर्जुनको भक्तिप्रधान कर्मयोगकी विधिसे ममता, आसक्ति और कामनाका सर्वथा त्याग करके भगवदर्पणबुद्धिसे कर्म करनेकी आज्ञा दी। उसके बाद इकतीसवेंसे पैंतीसवें श्लोकतक उस सिद्धान्तके अनुसार कर्म करनेवालोंकी प्रशंसा और न करनेवालोंकी निन्दा करके राग-द्वेषके वशमें न होनेके लिये कहते हुए स्वधर्मपालनपर जोर दिया। फिर छत्तीसवें श्लोकमें अर्जुनके पूछनेपर सैंतीसवेंसे अध्याय-समाप्तिपर्यन्त कामको सारे अनर्थोंका हेतु बतलाकर बुद्धिके द्वारा इन्द्रियों और मनको वशमें करके उसे मारनेकी आज्ञा दी; परंतु कर्मयोगका तत्त्व बड़ा ही गहन है, इसलिये अब भगवान् पुनः उसके सम्बन्धमे बहुत-सी बातें बतलानेके उद्देश्यसे उसीका प्रकरण आरम्भ करते हुए पहले तीन श्लोकोंमें उस कर्मयोगकी परम्परा बतलाकर उसकी अनादिता सिद्ध करते हुए प्रशंसा करते हैं—</span></div>
<div class="class_69">श्रीभगवानुवाच</div>
<div class="class_244"><span class="class_60">इमं विवस्वते योगं</span><span id="LAzo2OEMRyafsq-ONvVTFg47765"></span><a href="part0254_u2.xhtml#LAzo2OEMRyafsq-ONvVTFg48477" class="class_108">१</a><span class="class_60"> प्रोक्तवानहमव्ययम् ⁠।</span></div>
<div class="class_66">विवस्वान्मनवे प्राह मनुरिक्ष्वाकवेऽब्रवीत् ⁠।⁠।⁠ १ ⁠।⁠।</div>
<div class="class_68"><span class="class_60">श्रीभगवान् बोले—</span>मैंने इस अविनाशी योगको सूर्यसे कहा था, सूर्यने अपने पुत्र वैवस्वत मनुसे कहा और मनुने अपने पुत्र राजा इक्ष्वाकुसे कहा ⁠।⁠।⁠ १ ⁠।⁠।</div>
<div class="class_66">एवं परम्पराप्राप्तमिमं राजर्षयो विदुः ⁠।</div>
<div class="class_66">स कालेनेह महता योगो नष्टः परंतप ⁠।⁠।⁠ २ ⁠।⁠।</div>
<div class="class_68">हे परंतप अर्जुन! इस प्रकार परम्परासे प्राप्त इस योगको राजर्षियोंने जाना; किंतु उसके बाद वह योग बहुत कालसे इस पृथ्वीलोकमें लुप्तप्राय हो गया<span id="LAzo2OEMRyafsq-ONvVTFg48679"></span><a href="part0254_u2.xhtml#LAzo2OEMRyafsq-ONvVTFg49545" class="class_56">१</a> ⁠।⁠।⁠ २ ⁠।⁠।</div>
<div class="class_66">स एवायं मया तेऽद्य योगः प्रोक्तः पुरातनः ⁠।</div>
<div class="class_66">भक्तोऽसि मे सखा चेति रहस्यं ह्येतदुत्तमम् ⁠।⁠।⁠ ३ ⁠।⁠।</div>
<div class="class_68">तू मेरा भक्त और प्रिय सखा है, इसलिये वही यह पुरातन योग आज मैंने तुझको कहा है; क्योंकि यह बड़ा ही उत्तम रहस्य है अर्थात् गुप्त रखनेयोग्य विषय है<span id="LAzo2OEMRyafsq-ONvVTFg48471"></span><a href="part0254_u2.xhtml#LAzo2OEMRyafsq-ONvVTFg49973" class="class_56">२</a> ⁠।⁠।</div>
<div class="class_69">अर्जुन उवाच</div>
<div class="class_66">अपरं भवतो जन्म परं जन्म विवस्वतः ⁠।</div>
<div class="class_66">कथमेतद् विजानीयां त्वमादौ प्रोक्तवानिति ⁠।⁠।⁠ ४ ⁠।⁠।</div>
<div class="class_68"><span class="class_60">अर्जुन बोले—</span>आपका जन्म तो अर्वाचीन—अभी हालका है और सूर्यका जन्म बहुत पुराना है अर्थात् कल्पके आदिमें हो चुका था; तब मैं इस बातको कैसे समझूँ कि आपहीने कल्पके आदिमें सूर्यसे यह योग कहा था? ⁠।⁠।⁠ ४ ⁠।⁠।</div>
<div class="class_69">श्रीभगवानुवाच</div>
<div class="class_66">बहूनि मे व्यतीतानि जन्मानि तव चार्जुन ⁠।</div>
<div class="class_66">तान्यहं वेद सर्वाणि न त्वं वेत्थ परंतप ⁠।⁠।⁠ ५ ⁠।⁠।</div>
<div class="class_68"><span class="class_60">श्रीभगवान् बोले—</span>हे परंतप अर्जुन! मेरे और तेरे बहुत-से जन्म हो चुके हैं<span id="LAzo2OEMRyafsq-ONvVTFg49844"></span><a href="part0254_u2.xhtml#LAzo2OEMRyafsq-ONvVTFg49834" class="class_56">३</a>। उन सबको तू नहीं जानता, किंतु मैं जानता हूँ ⁠।⁠।⁠ ५ ⁠।⁠।</div>
<div class="class_68">सम्बन्ध—<span class="class_263">भगवान्‌के मुखसे यह बात सुनकर कि अबतक मेरे बहुत-से जन्म हो चुके हैं, यह जाननेकी इच्छा होती है कि आपका जन्म किस प्रकार होता है और आपके जन्ममें तथा अन्य लोगोंके जन्ममें क्या भेद है। अतएव इस बातको समझानेके लिये भगवान् अपने जन्मका तत्त्व बतलाते हैं—</span></div>
<div class="class_66">अजोऽपि सन्नव्ययात्मा भूतानामीश्वरोऽपि सन् ⁠।</div>
<div class="class_244"><span class="class_60">प्रकृतिं स्वामधिष्ठाय सम्भवाम्यात्ममायया</span><span id="LAzo2OEMRyafsq-ONvVTFg49207"></span><a href="part0254_u2.xhtml#LAzo2OEMRyafsq-ONvVTFg48792" class="class_108">४</a><span class="class_60"> ⁠।⁠।⁠ ६ ⁠।⁠।</span></div>
<div class="class_68">मैं अजन्मा और अविनाशीस्वरूप होते हुए भी तथा समस्त प्राणियोंका ईश्वर होते हुए भी अपनी प्रकृतिको अधीन करके अपनी योगमायासे प्रकट होता हूँ<span id="LAzo2OEMRyafsq-ONvVTFg48443"></span><a href="part0254_u2.xhtml#LAzo2OEMRyafsq-ONvVTFg47712" class="class_56">५</a> ⁠।⁠।⁠ ६ ⁠।⁠।</div>
<div class="class_68">सम्बन्ध—<span class="class_263">इस प्रकार भगवान्‌के मुखसे उनके जन्मका तत्त्व सुननेपर यह जिज्ञासा होती है कि आप किस-किस समय और किन-किन कारणोंसे इस प्रकार अवतार धारण करते हैं। इसपर भगवान् दो श्लोकोंमें</span> <span class="class_263">अपने अवतारके अवसर, हेतु और उद्देश्य बतलाते हैं—</span></div>
<div class="class_66">यदा यदा हि धर्मस्य ग्लानिर्भवति भारत ⁠।</div>
<div class="class_66">अभ्युत्थानमधर्मस्य तदाऽऽत्मानं सृजाम्यहम् ⁠।⁠।⁠ ७ ⁠।⁠।</div>
<div class="class_68">हे भारत! जब-जब धर्मकी हानि और अधर्मकी वृद्धि होती है,<span id="LAzo2OEMRyafsq-ONvVTFg48240"></span><a href="part0254_u2.xhtml#LAzo2OEMRyafsq-ONvVTFg49379" class="class_56">१</a> तब-तब ही मैं अपने रूपको रचता हूँ अर्थात् साकाररूपसे लोगोंके सम्मुख प्रकट होता हूँ ⁠।⁠।⁠ ७ ⁠।⁠।</div>
<div class="class_244"><span class="class_60">परित्राणाय साधूनां</span><span id="LAzo2OEMRyafsq-ONvVTFg47708"></span><a href="part0254_u2.xhtml#LAzo2OEMRyafsq-ONvVTFg49586" class="class_108">२</a><span class="class_60"> विनाशाय च दुष्कृताम्</span><span id="LAzo2OEMRyafsq-ONvVTFg50090"></span><a href="part0254_u2.xhtml#LAzo2OEMRyafsq-ONvVTFg49587" class="class_108">३</a><span class="class_60"> ⁠।</span></div>
<div class="class_66">धर्मसंस्थापनार्थाय सम्भवामि युगे युगे ⁠।⁠।⁠ ८ ⁠।⁠।</div>
<div class="class_68">साधु पुरुषोंका उद्धार करनेके लिये, पाप-कर्म करनेवालोंका विनाश करनेके लिये और धर्मकी अच्छी तरहसे स्थापना करनेके लिये<span id="LAzo2OEMRyafsq-ONvVTFg49066"></span><a href="part0254_u2.xhtml#LAzo2OEMRyafsq-ONvVTFg49970" class="class_56">४</a> मैं युग-युगमें प्रकट हुआ करता हूँ<span id="LAzo2OEMRyafsq-ONvVTFg49535"></span><a href="part0254_u2.xhtml#LAzo2OEMRyafsq-ONvVTFg49971" class="class_56">५</a> ⁠।⁠।⁠ ८ ⁠।⁠।</div>
<div class="class_66">जन्म कर्म च मे दिव्यमेवं यो वेत्ति तत्त्वतः ⁠।</div>
<div class="class_66">त्यक्त्वा देहं पुनर्जन्म नैति मामेति सोऽर्जुन ⁠।⁠।⁠ ९ ⁠।⁠।</div>
<div class="class_68">हे अर्जुन! मेरे जन्म और कर्म दिव्य अर्थात् निर्मल और अलौकिक हैं—इस प्रकार जो मनुष्य तत्त्वसे जान लेता है<span id="LAzo2OEMRyafsq-ONvVTFg49975"></span><a href="part0254_u2.xhtml#LAzo2OEMRyafsq-ONvVTFg48536" class="class_56">६</a>, वह शरीरको त्यागकर फिर जन्मको प्राप्त नहीं होता; किंतु मुझे ही प्राप्त होता है ⁠।⁠।⁠ ९ ⁠।⁠।</div>
<div class="class_244"><span class="class_60">वीतरागभयक्रोधा मन्मया</span><span id="LAzo2OEMRyafsq-ONvVTFg48741"></span><a href="part0254_u2.xhtml#LAzo2OEMRyafsq-ONvVTFg48217" class="class_108">१</a><span class="class_60"> मामुपाश्रिताः</span><span id="LAzo2OEMRyafsq-ONvVTFg47812"></span><a href="part0254_u2.xhtml#LAzo2OEMRyafsq-ONvVTFg48218" class="class_108">२</a><span class="class_60"> ⁠।</span></div>
<div class="class_66">बहवो ज्ञानतपसा पूता मद्भावमागताः ⁠।⁠।⁠ १० ⁠।⁠।</div>
<div class="class_68">पहले भी जिनके राग, भय और क्रोध सर्वथा नष्ट हो गये थे और जो मुझमें अनन्यप्रेमपूर्वक स्थित रहते थे, ऐसे मेरे आश्रित रहनेवाले बहुत-से भक्त उपर्युक्त ज्ञानरूप तपसे पवित्र होकर मेरे स्वरूपको प्राप्त हो चुके हैं<span id="LAzo2OEMRyafsq-ONvVTFg50363"></span><a href="part0254_u2.xhtml#LAzo2OEMRyafsq-ONvVTFg47676" class="class_56">३</a> ⁠।⁠।</div>
<div class="class_66">ये यथा मां प्रपद्यन्ते तांस्तथैव भजाम्यहम् ⁠।</div>
<div class="class_66">मम वर्त्मानुवर्तन्ते मनुष्याः पार्थ सर्वशः ⁠।⁠।⁠ ११ ⁠।⁠।</div>
<div class="class_68">हे अर्जुन! जो भक्त मुझे जिस प्रकार भजते हैं, मैं भी उनको उसी प्रकार भजता हूँ;<span id="LAzo2OEMRyafsq-ONvVTFg49378"></span><a href="part0254_u2.xhtml#LAzo2OEMRyafsq-ONvVTFg47704" class="class_56">४</a> क्योंकि सभी मनुष्य सब प्रकारसे मेरे ही मार्गका अनुसरण करते हैं<span id="LAzo2OEMRyafsq-ONvVTFg48122"></span><a href="part0254_u2.xhtml#LAzo2OEMRyafsq-ONvVTFg47705" class="class_56">१</a> ⁠।⁠।⁠ ११ ⁠।⁠।</div>
<div class="class_68">सम्बन्ध—<span class="class_263">यदि यह बात है, तो फिर लोग भगवान्‌को न भजकर अन्य देवताओंकी उपासना क्यों करते हैं? इसपर कहते हैं—</span></div>
<div class="class_66">काङ्क्षन्तः कर्मणां सिद्धिं यजन्त इह देवताः ⁠।</div>
<div class="class_66">क्षिप्रं हि मानुषे लोके सिद्धिर्भवति कर्मजा ⁠।⁠।⁠ १२ ⁠।⁠।</div>
<div class="class_68">इस मनुष्यलोकमें कर्मोंके फलको चाहनेवाले लोग देवताओंका पूजन किया करते हैं; क्योंकि उनको कर्मोंसे उत्पन्न होनेवाली सिद्धि शीघ्र मिल जाती है ⁠।⁠।⁠ १२ ⁠।⁠।</div>
<div class="class_66">चातुर्वर्ण्यं मया सृष्टं गुणकर्मविभागशः ⁠।</div>
<div class="class_66">तस्य कर्तारमपि मां विद्ध‍यकर्तारमव्ययम् ⁠।⁠।⁠ १३ ⁠।⁠।</div>
<div class="class_68">ब्राह्मण, क्षत्रिय, वैश्य और शूद्र—इन चार वर्णोंका समूह गुण और कर्मोंके विभागपूर्वक मेरे द्वारा रचा गया है।<span id="LAzo2OEMRyafsq-ONvVTFg49422"></span><a href="part0254_u2.xhtml#LAzo2OEMRyafsq-ONvVTFg49749" class="class_56">२</a> इस प्रकार उस सृष्टि-रचनादि कर्मका कर्ता होनेपर भी मुझ अविनाशी परमेश्वरको तू वास्तवमें अकर्ता ही जान<span id="LAzo2OEMRyafsq-ONvVTFg48569"></span><a href="part0254_u2.xhtml#LAzo2OEMRyafsq-ONvVTFg49750" class="class_56">३</a> ⁠।⁠।</div>
<div class="class_66">न मां कर्माणि लिम्पन्ति न मे कर्मफले स्पृहा ⁠।</div>
<div class="class_66">इति मां योऽभिजानाति कर्मभिर्न स बध्यते ⁠।⁠।⁠ १४ ⁠।⁠।</div>
<div class="class_68">कर्मोंके फलमें मेरी स्पृहा नहीं है, इसलिये मुझे कर्म लिप्त नहीं करते—इस प्रकार जो मुझे तत्त्वसे जान लेता है, वह भी कर्मोंसे नहीं बँधता<span id="LAzo2OEMRyafsq-ONvVTFg50228"></span><a href="part0254_u2.xhtml#LAzo2OEMRyafsq-ONvVTFg49699" class="class_56">४</a> ⁠।⁠।⁠ १४ ⁠।⁠।</div>
<div class="class_66">एवं ज्ञात्वा कृतं कर्म पूर्वैरपि मुमुक्षुभिः ⁠।</div>
<div class="class_66">कुरु कर्मैव तस्मात्त्वं पूर्वैः पूर्वतरं कृतम् ⁠।⁠।⁠ १५ ⁠।⁠।</div>
<div class="class_68">पूर्वकालके मुमुक्षुओंने भी इस प्रकार जानकर ही कर्म किये हैं।<span id="LAzo2OEMRyafsq-ONvVTFg49243"></span><a href="part0254_u2.xhtml#LAzo2OEMRyafsq-ONvVTFg47887" class="class_56">१</a> इसलिये तू भी पूर्वजोंद्वारा सदासे किये जानेवाले कर्मोंको ही कर ⁠।⁠।⁠ १५ ⁠।⁠।</div>
<div class="class_66">किं कर्म किमकर्मेति कवयोऽप्यत्र मोहिताः ⁠।</div>
<div class="class_66">तत् ते कर्म प्रवक्ष्यामि यज्ज्ञात्वा मोक्ष्यसेऽशुभात् ⁠।⁠।⁠ १६ ⁠।⁠।</div>
<div class="class_68">कर्म क्या है? और अकर्म क्या है?—इस प्रकार इसका निर्णय करनेमें बुद्धिमान् पुरुष भी मोहित हो जाते हैं। इसलिये वह कर्मतत्त्व मैं तुझे भलीभाँति समझाकर कहूँगा, जिसे जानकर तू अशुभसे अर्थात् कर्मबन्धनसे मुक्त हो जायगा ⁠।⁠।⁠ १६ ⁠।⁠।</div>
<div class="class_66">कर्मणो ह्यपि बोद्धव्यं बोद्धव्यं च विकर्मणः ⁠।</div>
<div class="class_66">अकर्मणश्च बोद्धव्यं गहना कर्मणो गतिः ⁠।⁠।⁠ १७ ⁠।⁠।</div>
<div class="class_68">कर्मका स्वरूप भी जानना चाहिये<span id="LAzo2OEMRyafsq-ONvVTFg48080"></span><a href="part0254_u2.xhtml#LAzo2OEMRyafsq-ONvVTFg49135" class="class_56">२</a> और अकर्मका स्वरूप भी जानना चाहिये<span id="LAzo2OEMRyafsq-ONvVTFg49063"></span><a href="part0254_u2.xhtml#LAzo2OEMRyafsq-ONvVTFg49136" class="class_56">३</a> तथा विकर्मका स्वरूप भी जानना चाहिये;<span id="LAzo2OEMRyafsq-ONvVTFg47873"></span><a href="part0254_u2.xhtml#LAzo2OEMRyafsq-ONvVTFg49137" class="class_56">४</a> क्योंकि कर्मकी गति गहन है ⁠।⁠।⁠ १७ ⁠।⁠।</div>
<div class="class_68">सम्बन्ध—<span class="class_263">इस प्रकार श्रोताके अन्तःकरणमें रुचि और श्रद्धा उत्पन्न करनेके लिये कर्मतत्त्वको गहन एवं उसका जानना आवश्यक बतलाकर अब अपनी प्रतिज्ञाके अनुसार भगवान् कर्मका तत्त्व समझाते हैं—</span></div>
<div class="class_66">कर्मण्यकर्म यः पश्येदकर्मणि च कर्म यः ⁠।</div>
<div class="class_66">स बुद्धिमान्‌ मनुष्येषु स युक्तः कृत्स्नकर्मकृत् ⁠।⁠।⁠ १८ ⁠।⁠।</div>
<div class="class_68">जो मनुष्य कर्ममें अकर्म देखता है और जो अकर्ममें कर्म देखता है, वह मनुष्योंमें बुद्धिमान् है और वह योगी समस्त कर्मोंको करनेवाला है<span id="LAzo2OEMRyafsq-ONvVTFg49363"></span><a href="part0254_u2.xhtml#LAzo2OEMRyafsq-ONvVTFg50069" class="class_56">१</a> ⁠।⁠।⁠ १८ ⁠।⁠।</div>
<div class="class_68">सम्बन्ध—<span class="class_263">इस प्रकार कर्ममें अकर्म और अकर्ममें कर्म-दर्शनका महत्त्व बतलाकर अब पाँच श्लोकोंमें भिन्न-भिन्न शैलीसे उपर्युक्त कर्ममें अकर्म और अकर्ममें कर्म-दर्शनपूर्वक कर्म करनेवाले सिद्ध और साधक पुरुषोंकी असंगताका वर्णन करके उस विषयको स्पष्ट करते हैं—</span></div>
<div class="class_66">यस्य सर्वे समारम्भाः कामसंकल्पवर्जिताः ⁠।</div>
<div class="class_66">ज्ञानाग्निदग्धकर्माणं तमाहुः पण्डितं बुधाः ⁠।⁠।⁠ १९ ⁠।⁠।</div>
<div class="class_68">जिसके सम्पूर्ण शास्त्रसम्मत कर्म बिना कामना और संकल्पके होते हैं<span id="LAzo2OEMRyafsq-ONvVTFg50232"></span><a href="part0254_u2.xhtml#LAzo2OEMRyafsq-ONvVTFg48435" class="class_56">२</a> तथा जिसके समस्त कर्म ज्ञानरूप अग्निके द्वारा भस्म हो गये हैं,<span id="LAzo2OEMRyafsq-ONvVTFg48521"></span><a href="part0254_u2.xhtml#LAzo2OEMRyafsq-ONvVTFg48436" class="class_56">३</a> उस महापुरुषको ज्ञानीजन भी पण्डित कहते हैं ⁠।⁠।⁠ १९ ⁠।⁠।</div>
<div class="class_66">त्यक्त्वा कर्मफलासङ्गं नित्यतृप्तो निराश्रयः ⁠।</div>
<div class="class_244"><span class="class_60">कर्मण्यभिप्रवृत्तोऽपि</span><span id="LAzo2OEMRyafsq-ONvVTFg48709"></span><a href="part0254_u2.xhtml#LAzo2OEMRyafsq-ONvVTFg48322" class="class_108">४</a><span class="class_60"> नैव किंचित् करोति सः ⁠।⁠।⁠ २० ⁠।⁠।</span></div>
<div class="class_68">जो पुरुष समस्त कर्मोंमें और उनके फलमें आसक्तिका सर्वथा त्याग करके संसारके आश्रयसे रहित हो गया है और परमात्मामें नित्यतृप्त है,<span id="LAzo2OEMRyafsq-ONvVTFg50091"></span><a href="part0254_u2.xhtml#LAzo2OEMRyafsq-ONvVTFg48023" class="class_56">५</a> वह कर्मोंमें भलीभाँति बर्तता हुआ भी वास्तवमें कुछ भी नहीं करता ⁠।⁠।⁠ २० ⁠।⁠।</div>
<div class="class_244"><span class="class_60">निराशीर्यतचित्तात्मा त्यक्तसर्वपरिग्रहः</span><span id="LAzo2OEMRyafsq-ONvVTFg49754"></span><a href="part0254_u2.xhtml#LAzo2OEMRyafsq-ONvVTFg47710" class="class_108">६</a><span class="class_60"> ⁠।</span></div>
<div class="class_66">शारीरं केवलं कर्म कुर्वन् नाप्नोति किल्बिषम् ⁠।⁠।⁠ २१ ⁠।⁠।</div>
<div class="class_68">जिसका अन्तःकरण और इन्द्रियोंके सहित शरीर जीता हुआ है और जिसने समस्त भोगोंकी सामग्रीका परित्याग कर दिया है, ऐसा आशारहित पुरुष केवल शरीर-सम्बन्धी कर्म करता हुआ भी पापको नहीं प्राप्त होता<span id="LAzo2OEMRyafsq-ONvVTFg50297"></span><a href="part0254_u2.xhtml#LAzo2OEMRyafsq-ONvVTFg49598" class="class_56">१</a> ⁠।⁠।⁠ २१ ⁠।⁠।</div>
<div class="class_244"><span class="class_60">यदृच्छालाभसंतुष्टो</span><span id="LAzo2OEMRyafsq-ONvVTFg50086"></span><a href="part0254_u2.xhtml#LAzo2OEMRyafsq-ONvVTFg49468" class="class_108">२</a><span class="class_60"> द्वन्द्वातीतो विमत्सरः ⁠।</span></div>
<div class="class_66">समः सिद्धावसिद्धौ च कृत्वापि न निबध्यते ⁠।⁠।⁠ २२ ⁠।⁠।</div>
<div class="class_68">जो बिना इच्छाके अपने-आप प्राप्त हुए पदार्थमें सदा संतुष्ट रहता है, जिसमें ईर्ष्याका सर्वथा अभाव हो गया है, जो हर्ष-शोक आदि द्वन्द्वोंसे सर्वथा अतीत हो गया है—ऐसा सिद्धि और असिद्धिमें सम रहनेवाला<span id="LAzo2OEMRyafsq-ONvVTFg47678"></span><a href="part0254_u2.xhtml#LAzo2OEMRyafsq-ONvVTFg49985" class="class_56">३</a> कर्मयोगी कर्म करता हुआ भी उनसे नहीं बँधता<span id="LAzo2OEMRyafsq-ONvVTFg49583"></span><a href="part0254_u2.xhtml#LAzo2OEMRyafsq-ONvVTFg49986" class="class_56">४</a> ⁠।⁠।⁠ २२ ⁠।⁠।</div>
<div class="class_66">गतसङ्गस्य मुक्तस्य ज्ञानावस्थितचेतसः ⁠।</div>
<div class="class_66">यज्ञायाचरतः कर्म समग्रं प्रविलीयते ⁠।⁠।⁠ २३ ⁠।⁠।</div>
<div class="class_68">जिसकी आसक्ति सर्वथा नष्ट हो गयी है, जो देहाभिमान और ममतासे रहित हो गया है, जिसका चित्त निरन्तर परमात्माके ज्ञानमें स्थित रहता है—ऐसे केवल यज्ञसम्पादनके लिये कर्म करनेवाले मनुष्यके सम्पूर्ण कर्म भलीभाँति विलीन हो जाते हैं<span id="LAzo2OEMRyafsq-ONvVTFg49835"></span><a href="part0254_u2.xhtml#LAzo2OEMRyafsq-ONvVTFg48439" class="class_56">५</a> ⁠।⁠।⁠ २३ ⁠।⁠।</div>
<div class="class_68">सम्बन्ध—<span class="class_263">पूर्वश्लोकमें यह बात कही गयी कि यज्ञके लिये कर्म करनेवाले पुरुषके समस्त कर्म विलीन हो जाते हैं। वहाँ केवल अग्निमें हविका हवन करना ही यज्ञ है और उसका सम्पादन करनेके लिये की जानेवाली क्रिया ही यज्ञके लिये कर्म करना है, इतनी ही बात नहीं है; इसी भावको सुस्पष्ट करनेके लिये अब भगवान् सात श्लोकोंमें भिन्न-भिन्न योगियोंद्वारा किये जानेवाले परमात्माकी प्राप्तिके साधनरूप शास्त्रविहित कर्तव्यकर्मोंका विभिन्न यज्ञोंके</span> <span class="class_263">नामसे वर्णन करते हैं—</span></div>
<div class="class_66">ब्रह्मार्पणं ब्रह्म हविर्ब्रह्माग्नौ ब्रह्मणा हुतम् ⁠।</div>
<div class="class_66">ब्रह्मैव तेन गन्तव्यं ब्रह्मकर्मसमाधिना ⁠।⁠।⁠ २४ ⁠।⁠।</div>
<div class="class_68">जिस यज्ञमें अर्पण अर्थात् स्रुवा आदि भी ब्रह्म है और हवन किये जानेयोग्य द्रव्य भी ब्रह्म है तथा ब्रह्मरूप कर्ताके द्वारा ब्रह्मरूप अग्निमें आहुति देना-रूप क्रिया भी ब्रह्म है<span id="LAzo2OEMRyafsq-ONvVTFg47981"></span><a href="part0254_u2.xhtml#LAzo2OEMRyafsq-ONvVTFg48027" class="class_56">१</a>—उस ब्रह्मकर्ममें स्थित रहनेवाले योगीद्वारा प्राप्त किये जानेयोग्य फल भी ब्रह्म ही है ⁠।⁠।⁠ २४ ⁠।⁠।</div>
<div class="class_66">दैवमेवापरे यज्ञं योगिनः पर्युपासते ⁠।</div>
<div class="class_66">ब्रह्माग्नावपरे यज्ञं यज्ञेनैवोपजुह्वति ⁠।⁠।⁠ २५ ⁠।⁠।</div>
<div class="class_68">दूसरे योगीजन देवताओंके पूजनरूप यज्ञका ही भलीभाँति अनुष्ठान किया करते हैं<span id="LAzo2OEMRyafsq-ONvVTFg48509"></span><a href="part0254_u2.xhtml#LAzo2OEMRyafsq-ONvVTFg48866" class="class_56">२</a> और अन्य योगीजन परब्रह्म परमात्मरूप अग्निमें अभेददर्शनरूप यज्ञके द्वारा ही आत्मरूप यज्ञका हवन किया करते हैं<span id="LAzo2OEMRyafsq-ONvVTFg49090"></span><a href="part0254_u2.xhtml#LAzo2OEMRyafsq-ONvVTFg48867" class="class_56">३</a> ⁠।⁠।⁠ २५ ⁠।⁠।</div>
<div class="class_66">श्रोत्रादीनीन्द्रियाण्यन्ये संयमाग्निषु जुह्वति ⁠।</div>
<div class="class_66">शब्दादीन् विषयानन्य इन्द्रियाग्निषु जुह्वति ⁠।⁠।⁠ २६ ⁠।⁠।</div>
<div class="class_68">अन्य योगीजन श्रोत्र आदि समस्त इन्द्रियोंको संयमरूप अग्नियोंमें हवन किया करते हैं<span id="LAzo2OEMRyafsq-ONvVTFg50187"></span><a href="part0254_u2.xhtml#LAzo2OEMRyafsq-ONvVTFg47691" class="class_56">४</a> और दूसरे योगी लोग शब्दादि समस्त विषयोंको इन्द्रियरूप अग्नियोंमें हवन किया करते हैं<span id="LAzo2OEMRyafsq-ONvVTFg48416"></span><a href="part0254_u2.xhtml#LAzo2OEMRyafsq-ONvVTFg47692" class="class_56">५</a> ⁠।⁠।⁠ २६ ⁠।⁠।</div>
<div class="class_66">सर्वाणीन्द्रियकर्माणि प्राणकर्माणि चापरे ⁠।</div>
<div class="class_66">आत्मसंयमयोगाग्नौ जुह्वति ज्ञानदीपिते ⁠।⁠।⁠ २७ ⁠।⁠।</div>
<div class="class_68">दूसरे योगीजन इन्द्रियोंकी सम्पूर्ण क्रियाओंको और प्राणोंकी समस्त क्रियाओंको ज्ञानसे प्रकाशित आत्म-संयमयोगरूप अग्निमें हवन किया करते हैं<span id="LAzo2OEMRyafsq-ONvVTFg48104"></span><a href="part0254_u2.xhtml#LAzo2OEMRyafsq-ONvVTFg49340" class="class_56">६</a> ⁠।⁠।⁠ २७ ⁠।⁠।</div>
<div class="class_66">द्रव्ययज्ञास्तपोयज्ञा योगयज्ञास्तथापरे ⁠।</div>
<div class="class_66">स्वाध्यायज्ञानयज्ञाश्च यतयः संशितव्रताः ⁠।⁠।⁠ २८ ⁠।⁠।</div>
<div class="class_68">कई पुरुष द्रव्यसम्बन्धी यज्ञ करनेवाले हैं,<span id="LAzo2OEMRyafsq-ONvVTFg48054"></span><a href="part0254_u2.xhtml#LAzo2OEMRyafsq-ONvVTFg49515" class="class_56">१</a> कितने ही तपस्यारूप यज्ञ करनेवाले हैं<span id="LAzo2OEMRyafsq-ONvVTFg48906"></span><a href="part0254_u2.xhtml#LAzo2OEMRyafsq-ONvVTFg49516" class="class_56">२</a> तथा दूसरे कितने ही योगरूप यज्ञ करनेवाले हैं<span id="LAzo2OEMRyafsq-ONvVTFg48121"></span><a href="part0254_u2.xhtml#LAzo2OEMRyafsq-ONvVTFg49517" class="class_56">३</a> और कितने ही अहिंसादि तीक्ष्ण व्रतोंसे युक्त यत्नशील पुरुष स्वाध्याय-रूप ज्ञानयज्ञ करनेवाले हैं<span id="LAzo2OEMRyafsq-ONvVTFg47700"></span><a href="part0254_u2.xhtml#LAzo2OEMRyafsq-ONvVTFg49518" class="class_56">१</a> ⁠।⁠।⁠ २८ ⁠।⁠।</div>
<div class="class_66">अपाने जुह्वति प्राणं प्राणेऽपानं तथापरे ⁠।</div>
<div class="class_66">प्राणापानगती रुद्‌ध्वा प्राणायामपरायणाः ⁠।⁠।⁠ २९ ⁠।⁠।</div>
<div class="class_66">अपरे नियताहाराः प्राणान्प्राणेषु जुह्वति ⁠।</div>
<div class="class_66">सर्वेऽप्येते यज्ञविदो यज्ञक्षपितकल्मषाः ⁠।⁠।⁠ ३० ⁠।⁠।</div>
<div class="class_68">दूसरे कितने ही योगीजन अपानवायुमें प्राणवायुको हवन करते हैं,<span id="LAzo2OEMRyafsq-ONvVTFg48246"></span><a href="part0254_u2.xhtml#LAzo2OEMRyafsq-ONvVTFg47822" class="class_56">२</a> वैसे ही अन्य योगीजन प्राणवायुमें अपानवायुको हवन करते हैं<span id="LAzo2OEMRyafsq-ONvVTFg49256"></span><a href="part0254_u2.xhtml#LAzo2OEMRyafsq-ONvVTFg47823" class="class_56">३</a> तथा अन्य कितने ही नियमित आहार करनेवाले प्राणायामपरायण पुरुष प्राण और अपानकी गतिको रोककर प्राणोंको प्राणोंमें ही हवन किया करते हैं<span id="LAzo2OEMRyafsq-ONvVTFg50088"></span><a href="part0254_u2.xhtml#LAzo2OEMRyafsq-ONvVTFg47824" class="class_56">४</a> ये सभी साधक यज्ञोंद्वारा पापोंका नाश कर देनेवाले और यज्ञोंको जाननेवाले हैं<span id="LAzo2OEMRyafsq-ONvVTFg48902"></span><a href="part0254_u2.xhtml#LAzo2OEMRyafsq-ONvVTFg47825" class="class_56">५</a> ⁠।⁠।⁠ २९-३० ⁠।⁠।</div>
<div class="class_68">सम्बन्ध—<span class="class_263">इस प्रकार यज्ञ करनेवाले साधकोंकी प्रशंसा करके अब उन यज्ञोंको करनेसे होनेवाले लाभ और न करनेसे होनेवाली हानि दिखलाकर भगवान् उपर्युक्त प्रकारसे यज्ञ करनेकी आवश्यकताका प्रतिपादन करते हैं—</span></div>
<div class="class_66">यज्ञशिष्टामृतभुजो यान्ति ब्रह्म सनातनम् ⁠।</div>
<div class="class_66">नायं लोकोऽस्त्ययज्ञस्य कुतोऽन्यः कुरुसत्तम ⁠।⁠।⁠ ३१ ⁠।⁠।</div>
<div class="class_68">हे कुरुश्रेष्ठ अर्जुन! यज्ञसे बचे हुए अमृतका अनुभव करनेवाले योगीजन सनातन परब्रह्म परमात्माको प्राप्त होते हैं<span id="LAzo2OEMRyafsq-ONvVTFg49850"></span><a href="part0254_u2.xhtml#LAzo2OEMRyafsq-ONvVTFg47650" class="class_56">६</a> और यज्ञ न करनेवाले पुरुषके लिये तो यह मनुष्यलोक भी सुखदायक नहीं है, फिर परलोक कैसे सुखदायक हो सकता है?<span id="LAzo2OEMRyafsq-ONvVTFg49584"></span><a href="part0254_u2.xhtml#LAzo2OEMRyafsq-ONvVTFg47651" class="class_56">१</a> ⁠।⁠।⁠ ३१ ⁠।⁠।</div>
<div class="class_68">सम्बन्ध—<span class="class_263">सोलहवें श्लोकमें भगवान्‌ने यह बात कही थी कि मैं तुम्हें वह कर्मतत्त्व बतलाऊँगा, जिसे जानकर तुम अशुभसे मुक्त हो जाओगे। उस प्रतिज्ञाके अनुसार अठारहवें श्लोकसे यहाँतक उस कर्मतत्त्वका वर्णन करके अब उसका उपसंहार करते हैं—</span></div>
<div class="class_66">एवं बहुविधा यज्ञा वितता ब्रह्मणो मुखे ⁠।</div>
<div class="class_66">कर्मजान्‌ विद्धि तान् सर्वानेवं ज्ञात्वा विमोक्ष्यसे ⁠।⁠।⁠ ३२ ⁠।⁠।</div>
<div class="class_68">इसी प्रकार और भी बहुत तरहके यज्ञ वेदकी वाणीमें विस्तारसे कहे गये हैं। उन सबको तू मन, इन्द्रिय और शरीरकी क्रियाद्वारा सम्पन्न होनेवाले जान;<span id="LAzo2OEMRyafsq-ONvVTFg47656"></span><a href="part0254_u2.xhtml#LAzo2OEMRyafsq-ONvVTFg48309" class="class_56">२</a> इस प्रकार तत्त्वसे जानकर उनके अनुष्ठानद्वारा तू कर्माबन्धनसे सर्वथा मुक्त हो जायगा ⁠।⁠।⁠ ३२ ⁠।⁠।</div>
<div class="class_68">सम्बध—<span class="class_263">यहाँ यह जिज्ञासा होती है कि उन यज्ञोंमेंसे कौन-सा यज्ञ श्रेष्ठ है। इसपर भगवान् कहते हैं—</span></div>
<div class="class_66">श्रेयान् द्रव्यमयाद् यज्ञाज्ज्ञानयज्ञः परंतप ⁠।</div>
<div class="class_66">सर्वं कर्माखिलं पार्थ ज्ञाने परिसमाप्यते ⁠।⁠।⁠ ३३ ⁠।⁠।</div>
<div class="class_68">हे परंतप अर्जुन! द्रव्यमय यज्ञकी अपेक्षा ज्ञानयज्ञ अत्यन्त श्रेष्ठ है<span id="LAzo2OEMRyafsq-ONvVTFg47816"></span><a href="part0254_u2.xhtml#LAzo2OEMRyafsq-ONvVTFg50423" class="class_56">३</a> तथा यावन्मात्र सम्पूर्ण कर्म ज्ञानमें समाप्त हो जाते हैं<span id="LAzo2OEMRyafsq-ONvVTFg49817"></span><a href="part0254_u2.xhtml#LAzo2OEMRyafsq-ONvVTFg50424" class="class_56">४</a> ⁠।⁠।⁠ ३३ ⁠।⁠।</div>
<div class="class_244"><span class="class_60">तद् विद्धि प्रणिपातेन परिप्रश्ननेन</span><span id="LAzo2OEMRyafsq-ONvVTFg49380"></span><a href="part0254_u2.xhtml#LAzo2OEMRyafsq-ONvVTFg48537" class="class_108">५</a><span class="class_60"> सेवया</span><span id="LAzo2OEMRyafsq-ONvVTFg49601"></span><a href="part0254_u2.xhtml#LAzo2OEMRyafsq-ONvVTFg48538" class="class_108">६</a><span class="class_60"> ⁠।</span></div>
<div class="class_66">उपदेक्ष्यन्ति ते ज्ञानं ज्ञानिनस्तत्त्वदर्शिनः ⁠।⁠।⁠ ३४ ⁠।⁠।</div>
<div class="class_68">उस ज्ञानको तू तत्त्वदर्शी ज्ञानियोंके पास जाकर समझ, उनको भलीभाँति दण्डवत् प्रणाम करनेसे, उनकी सेवा करनेसे और कपट छोड़कर सरलतापूर्वक प्रश्न करनेसे वे परमात्मतत्त्वको भलीभाँति जाननेवाले ज्ञानी महात्मा तुझे उस तत्त्वज्ञानका उपदेश करेंगे ⁠।⁠।⁠ ३४ ⁠।⁠।</div>
<div class="class_66">यज्ज्ञात्वा न पुनर्मोहमेवं यास्यसि पाण्डव ⁠।</div>
<div class="class_66">येन भूतान्यशेषेण द्रक्ष्यस्यात्मन्यथो मयि ⁠।⁠।⁠ ३५ ⁠।⁠।</div>
<div class="class_68">जिसको जानकर फिर तू इस प्रकार मोहको नहीं प्राप्त होगा तथा हे अर्जुन! जिस ज्ञानके द्वारा तू सम्पूर्ण भूतोंको निःशेषभावसे पहले अपनेमें<span id="LAzo2OEMRyafsq-ONvVTFg49706"></span><a href="part0254_u2.xhtml#LAzo2OEMRyafsq-ONvVTFg47852" class="class_56">७</a> और पीछे मुझ सच्चिदानन्दघन परमात्मामें देखेगा<span id="LAzo2OEMRyafsq-ONvVTFg47726"></span><a href="part0254_u2.xhtml#LAzo2OEMRyafsq-ONvVTFg47853" class="class_56">१</a> ⁠।⁠।⁠ ३५ ⁠।⁠।</div>
<div class="class_66">अपि चेदसि पापेभ्यः सर्वेभ्यः पापकृत्तमः ⁠।</div>
<div class="class_66">सर्वं ज्ञानप्लवेनैव वृजिनं संतरिष्यसि ⁠।⁠।⁠ ३६ ⁠।⁠।</div>
<div class="class_68">यदि तू अन्य सब पापियोंसे भी अधिक पाप करनेवाला है, तो भी तू ज्ञानरूप नौकाद्वारा निःसंदेह सम्पूर्ण पाप-समुद्रसे भलीभाँति तर जायगा<span id="LAzo2OEMRyafsq-ONvVTFg49762"></span><a href="part0254_u2.xhtml#LAzo2OEMRyafsq-ONvVTFg48911" class="class_56">२</a> ⁠।⁠।⁠ ३६ ⁠।⁠।</div>
<div class="class_66">यथैधांसि समिद्धोऽग्निर्भस्मसात्कुरुतेऽर्जुन ⁠।</div>
<div class="class_66">ज्ञानाग्निः सर्वकर्माणि भस्मसात्कुरुते तथा ⁠।⁠।⁠ ३७ ⁠।⁠।</div>
<div class="class_68">क्योंकि हे अर्जुन! जैसे प्रज्वलित अग्नि ईंधनोंको भस्ममय कर देता है, वैसे ही ज्ञानरूप अग्नि सम्पूर्ण कर्मोंको भस्ममय कर देता है<span id="LAzo2OEMRyafsq-ONvVTFg50055"></span><a href="part0254_u2.xhtml#LAzo2OEMRyafsq-ONvVTFg47719" class="class_56">३</a> ⁠।⁠।⁠ ३७ ⁠।⁠।</div>
<div class="class_66">न हि ज्ञानेन सदृशं पवित्रमिह विद्यते ⁠।</div>
<div class="class_66">तत् स्वयं योगसंसिद्धः कालेनात्मनि विन्दति ⁠।⁠।⁠ ३८ ⁠।⁠।</div>
<div class="class_68">इस संसारमें ज्ञानके समान पवित्र करनेवाला निःसंदेह कुछ भी नहीं है। उस ज्ञानको कितने ही कालसे कर्मयोगके द्वारा शुद्धान्तःकरण हुआ मनुष्य अपने-आप ही आत्मामें पा लेता है<span id="LAzo2OEMRyafsq-ONvVTFg47914"></span><a href="part0254_u2.xhtml#LAzo2OEMRyafsq-ONvVTFg49556" class="class_56">४</a> ⁠।⁠।⁠ ३८ ⁠।⁠।</div>
<div class="class_66">श्रद्धावाँल्लभते ज्ञानं तत्परः संयतेन्द्रियः ⁠।</div>
<div class="class_66">ज्ञानं लब्ध्वा परां शान्तिमचिरेणाधिगच्छति ⁠।⁠।⁠ ३९ ⁠।⁠।</div>
<div class="class_68">जितेन्द्रिय, साधनपरायण और श्रद्धावान्<span id="LAzo2OEMRyafsq-ONvVTFg49481"></span><a href="part0254_u2.xhtml#LAzo2OEMRyafsq-ONvVTFg48739" class="class_56">५</a> मनुष्य ज्ञानको प्राप्त होता है तथा ज्ञानको प्राप्त होकर वह बिना विलम्बके—तत्काल ही भगवत्प्राप्तिरूप परम शान्तिको प्राप्त हो जाता है ⁠।⁠।⁠ ३९ ⁠।⁠।</div>
<div class="class_66">अज्ञश्चाश्रद्दधानश्च संशयात्मा विनश्यति ⁠।</div>
<div class="class_66">नायं लोकोऽस्ति न परो न सुखं संशयात्मनः ⁠।⁠।⁠ ४० ⁠।⁠।</div>
<div class="class_68">विवेकहीन और श्रद्धारहित संशययुक्त मनुष्य परमार्थसे अवश्य भ्रष्ट हो जाता है।<span id="LAzo2OEMRyafsq-ONvVTFg49445"></span><a href="part0254_u2.xhtml#LAzo2OEMRyafsq-ONvVTFg48894" class="class_56">१</a> ऐसे संशययुक्त मनुष्यके लिये न यह लोक है, न परलोक है और न सुख ही है<span id="LAzo2OEMRyafsq-ONvVTFg48459"></span><a href="part0254_u2.xhtml#LAzo2OEMRyafsq-ONvVTFg48895" class="class_56">२</a> ⁠।⁠।⁠ ४० ⁠।⁠।</div>
<div class="class_66">योगसंन्यस्तकर्माणं ज्ञानसंछिन्नसंशयम् ⁠।</div>
<div class="class_66">आत्मवन्तं न कर्माणि निबध्नन्ति धनंजय ⁠।⁠।⁠ ४१ ⁠।⁠।</div>
<div class="class_68">किंतु हे धनंजय! जिसने कर्मयोगकी विधिसे समस्त कर्मोंका परमात्मामें अर्पण कर दिया है<span id="LAzo2OEMRyafsq-ONvVTFg47878"></span><a href="part0254_u2.xhtml#LAzo2OEMRyafsq-ONvVTFg49763" class="class_56">३</a> और जिसने विवेकद्वारा समस्त संशयोंका नाश कर दिया है,<span id="LAzo2OEMRyafsq-ONvVTFg49833"></span><a href="part0254_u2.xhtml#LAzo2OEMRyafsq-ONvVTFg49764" class="class_56">४</a> ऐसे वशमें किये हुए अन्तःकरणवाले पुरुषको कर्म नहीं बाँधते<span id="LAzo2OEMRyafsq-ONvVTFg50360"></span><a href="part0254_u2.xhtml#LAzo2OEMRyafsq-ONvVTFg49765" class="class_56">५</a> ⁠।⁠।⁠ ४१ ⁠।⁠।</div>
<div class="class_66">तस्मादज्ञानसम्भूतं हृत्स्थं ज्ञानासिनाऽऽत्मनः ⁠।</div>
<div class="class_66">छित्त्वैनं संशयं योगमातिष्ठोत्तिष्ठ भारत ⁠।⁠।⁠ ४२ ⁠।⁠।</div>
<div class="class_68">इसलिये हे भरतवंशी अर्जुन! तू हृदयमें स्थित इस अज्ञानजनित अपने संशयका विवेकज्ञानरूप तलवारद्वारा छेदन करके<span id="LAzo2OEMRyafsq-ONvVTFg50259"></span><a href="part0254_u2.xhtml#LAzo2OEMRyafsq-ONvVTFg47760" class="class_56">६</a> समत्वरूप कर्मयोगमें स्थित हो जा और युद्धके लिये खड़ा हो जा ⁠।⁠।⁠ ४२ ⁠।⁠।</div>
<div class="class_70">इति श्रीमहाभारते भीष्मपर्वणि श्रीमद्भगवद्‌गीतापर्वणि श्रीमद्भगवद्‌गीतासूपनिषत्सु ब्रह्मविद्यायां योगशास्त्रे श्रीकृष्णार्जुनसंवादे ज्ञानकर्मसंन्यासयोगो नाम चतुर्थोऽध्यायः ⁠।⁠।⁠ ४ ⁠।⁠। भीष्मपर्वणि तु अष्टाविंशोऽध्यायः ⁠।⁠।⁠ २८ ⁠।⁠।</div>
<div class="class_71">इस प्रकार श्रीमहाभारत भीष्मपर्वके श्रीमद्भगवद्‌गीतापर्वके अन्तर्गत ब्रह्मविद्या एवं योगशास्त्ररूप श्रीमद्भगवद्‌गीतोपनिषद्, श्रीकृष्णार्जुनसंवादमें ज्ञानकर्मसंन्यासयोग नामक चौथा अध्याय पूरा हुआ ⁠।⁠।⁠ ४ ⁠।⁠। भीष्मपर्वमें अट्ठाईसवाँ अध्याय पूरा हुआ ⁠।⁠।⁠ २८ ⁠।⁠।</div>
<div class="class_98"><img src="image_292.jpg" alt="" class="class_42"/></div>
<hr class="class_75"/>
<div id="LAzo2OEMRyafsq-ONvVTFg48477" class="class_76"><a href="part0254_u2.xhtml#LAzo2OEMRyafsq-ONvVTFg47765" class="class_36">१</a>. गीताके दूसरे अध्यायके उनचालीसवें श्लोकमें कर्मयोगका वर्णन आरम्भ करनेकी प्रतिज्ञा करके भगवान्‌ने उस अध्यायके अन्ततक कर्मयोगका ही भलीभाँति प्रतिपादन किया। उसके बाद भी तीसरे अध्यायके अन्ततक प्रायः कर्मयोगका ही अंग-प्रत्यंगोंसहित प्रतिपादन किया गया। इसके सिवा इस योगकी परम्परा बतलाते हुए भगवान्‌ने यहाँ जिन ‘सूर्य’ और ‘मनु’ आदिके नाम गिनाये हैं, वे सभी गृहस्थ और कर्मयोगी ही हैं। इससे भी यहाँ ‘योगम्’ पदको कर्मयोगका ही वाचक मानना उपयुक्त मालूम होता है।</div>
<div id="LAzo2OEMRyafsq-ONvVTFg49545" class="class_76"><a href="part0254_u2.xhtml#LAzo2OEMRyafsq-ONvVTFg48679" class="class_36">१</a>. परमात्माकी प्राप्तिके साधनरूप कर्मयोग, ज्ञानयोग, भक्तियोग आदि जितने भी साधन हैं—सभी नित्य हैं; इनका कभी अभाव नहीं होता। जब परमेश्वर नित्य हैं, तब उनकी प्राप्तिके लिये उन्हींके द्वारा निश्चित किये हुए अनादि नियम अनित्य नहीं हो सकते। जब-जब जगत्‌का प्रादुर्भाव होता है, तब-तब भगवान्‌के समस्त नियम भी साथ-ही-साथ प्रकट हो जाते हैं और जब जगत्‌का प्रलय होता है, उस समय नियमोंका भी तिरोभाव हो जाता है; परंतु उनका अभाव कभी नहीं होता। इस प्रकार इस कर्मयोगकी अनादिता सिद्ध करनेके लिये पूर्वश्लोकमें उसे अविनाशी कहा गया है। अतएव इस श्लोकमें जो यह बात कही गयी कि वह योग बहुत कालसे नष्ट हो गया है—इसका यही अभिप्राय समझना चाहिये कि बहुत समयसे इस पृथ्वीलोकमें उसका तत्त्व समझनेवाले श्रेष्ठ पुरुषोंका अभाव-सा हो गया है, इस कारण वह अप्रकाशित हो गया है, उसका इस लोकमें तिरोभाव हो गया है; यह नहीं कि उसका अभाव हो गया है।</div>
<div id="LAzo2OEMRyafsq-ONvVTFg49973" class="class_76"><a href="part0254_u2.xhtml#LAzo2OEMRyafsq-ONvVTFg48471" class="class_36">२</a>. इस कथनसे भगवान्‌ने यह भाव दिखलाया है कि यह योग सब प्रकारके दुःखोंसे और बन्धनोंसे छुड़ाकर परमानन्दस्वरूप मुझ परमेश्वरको सुगमतापूर्वक प्राप्त करा देनेवाला है, इसलिये अत्यन्त ही उतम और बहुत ही गोपनीय है; इसके सिवा इसका यह भाव भी है कि अपनेको सूर्यादिके प्रति इस योगका उपदेश करनेवाला बतलाकर और वही योग मैंने तुझसे कहा है, तू मेरा भक्त है—यह कहकर मैंने जो अपना ईश्वरभाव प्रकट किया है, यह बड़े रहस्यकी बात है।</div>
<div id="LAzo2OEMRyafsq-ONvVTFg49834" class="class_76"><a href="part0254_u2.xhtml#LAzo2OEMRyafsq-ONvVTFg49844" class="class_36">३</a>. यहाँ भगवान्‌ने यह भाव दिखलाया है कि मैं और तुम अभी हुए हैं, पहले नहीं थे—ऐसी बात नहीं है। हमलोग अनादि और नित्य हैं। मेरा नित्य स्वरूप तो है ही; इसके अतिरिक्त मैं अनेक रूपोंमें पहले प्रकट हो चुका हूँ। इसलिये मैंने जो यह बात कही है कि यह योग पहले सूर्यसे मैंने ही कहा था, इसका यही अभिप्राय समझना चाहिये कि कल्पके आदिमें मैंने नारायणरूपसे सूर्यको यह योग कहा था।</div>
<div id="LAzo2OEMRyafsq-ONvVTFg48792" class="class_76"><a href="part0254_u2.xhtml#LAzo2OEMRyafsq-ONvVTFg49207" class="class_36">४</a>. भगवान्‌की शक्तिरूपा जो मूलप्रकृति है, जिसका वर्णन गीताके नवम अध्यायके सातवें और आठवें श्लोकोंमें किया गया है और जिसे चौदहवें अध्यायमें ‘महद्ब्रह्म’ कहा गया है, उसी ‘मूलप्रकृति’ का वाचक यहाँ ‘स्वाम्’ विशेषणके सहित ‘प्रकृतिम्’ पद है, तथा भगवान् अपनी जिस योगशक्तिसे समस्त जगत्‌को धारण किये हुए हैं, जिस असाधारण शक्तिसे वे नाना प्रकारके रूप धारण करके लोगोंके सम्मुख प्रकट होते हैं और जिसमें छिपे रहनेके कारण लोग उनको पहचान नहीं सकते—उसका वाचक यहाँ ‘आत्ममायया’ पद है।</div>
<div id="LAzo2OEMRyafsq-ONvVTFg47712" class="class_76"><a href="part0254_u2.xhtml#LAzo2OEMRyafsq-ONvVTFg48443" class="class_36">५</a>. इससे भगवान्‌ने यह दिखलाया है कि यद्यपि मैं अजन्मा और अविनाशी हूँ—वास्तवमें मेरा जन्म और विनाश कभी नहीं होता, तो भी मैं साधारण व्यक्तिकी भाँति जन्मता और विनष्ट होता-सा प्रतीत होता हूँ; इसी तरह समस्त प्राणियोंका ईश्वर होते हुए भी एक साधारण व्यक्ति-सा ही प्रतीत होता हूँ। अभिप्राय यह है कि मेरे अवतारतत्त्वको न समझनेवाले लोग जब मैं मत्स्य, कच्छप, वराह और मनुष्यादि रूपमें प्रकट होता हूँ, तब मेरा जन्म हुआ मानते हैं और जब मैं अन्तर्धान हो जाता हूँ, उस समय मेरा विनाश समझ लेते हैं तथा जब मैं उस रूपमें दिव्य लीला करता हूँ, तब मुझे अपने-जैसा ही साधारण व्यक्ति समझकर मेरा तिरस्कार करते हैं (गीता ९।११)। वे बेचारे इस बातको नहीं समझ पाते कि ये सर्वशक्तिमान् सर्वेश्वर, नित्य-शुद्ध-बुद्ध-मुक्त-स्वभाव साक्षात् पूर्णब्रह्म परमात्मा ही जगत्‌का कल्याण करनेके लिये इस रूपमें प्रकट होकर दिव्य लीला कर रहे हैं; क्योंकि मैं उस समय अपनी योगमायाके परदेमें छिपा रहता हूँ (गीता ७।२५)।</div>
<div id="LAzo2OEMRyafsq-ONvVTFg49379" class="class_76"><a href="part0254_u2.xhtml#LAzo2OEMRyafsq-ONvVTFg48240" class="class_36">१</a>. ऋषिकल्प, धार्मिक, ईश्वरप्रेमी, सदाचारी पुरुषों तथा निरपराधी, निर्बल प्राणियोंपर बलवान् और दुराचारी मनुष्योंका अत्याचार बढ़ जाना तथा उसके कारण लोगोंमें सद्‌गुण और सदाचारका अत्यन्त ह्रास होकर दुर्गुण और दुराचारका अधिक फैल जाना ही धर्मकी हानि और अधर्मकी वृद्धिका स्वरूप है।</div>
<div id="LAzo2OEMRyafsq-ONvVTFg49586" class="class_76"><a href="part0254_u2.xhtml#LAzo2OEMRyafsq-ONvVTFg47708" class="class_36">२</a>. जो पुरुष अहिंसा, सत्य, अस्तेय, ब्रह्मचर्य आदि समस्त सामान्य धर्मोंका तथा यज्ञ, दान, तप एवं अध्यापन, प्रजापालन आदि अपने-अपने वर्णाश्रम-धर्मोंका भलीभाँति पालन करते हैं; दूसरोंका हित करना ही जिनका स्वभाव है; जो सद्‌गुणोंके भण्डार और सदाचारी हैं तथा श्रद्धा और प्रेमपूर्वक भगवान्‌के नाम, रूप, गुण, प्रभाव, लीलादिके श्रवण, कीर्तन, स्मरण आदि करनेवाले भक्त हैं—उनका वाचक यहाँ ‘साधु’ शब्द है।</div>
<div id="LAzo2OEMRyafsq-ONvVTFg49587" class="class_76"><a href="part0254_u2.xhtml#LAzo2OEMRyafsq-ONvVTFg50090" class="class_36">३</a>. जो मनुष्य निरपराध, सदाचारी और भगवान्‌के भक्तोंपर अत्याचार करनेवाले हैं, जो झूठ, कपट, चोरी, व्यभिचार आदि दुर्गुण और दुराचारोंके भण्डार हैं, जो नाना प्रकारसे अन्याय करके धनका संग्रह करनेवाले तथा नास्तिक हैं; भगवान् और वेद-शास्त्रोंका विरोध करना ही जिनका स्वभाव हो गया है—ऐसे आसुर स्वभाववाले दुष्ट पुरुषोंका वाचक यहाँ ‘दुष्कृताम्’ पद है।</div>
<div id="LAzo2OEMRyafsq-ONvVTFg49970" class="class_76"><a href="part0254_u2.xhtml#LAzo2OEMRyafsq-ONvVTFg49066" class="class_36">४</a>. स्वयं शास्त्रानुकूल आचरण कर, विभिन्न प्रकारसे धर्मका महत्त्व दिखलाकर और लोगोंके हृदयोंमें प्रवेश करनेवाली अप्रतिम प्रभावशालिनी वाणीके द्वारा उपदेश-आदेश देकर सबके अन्तःकरणमें वेद, शास्त्र, परलोक, महापुरुष और भगवान्‌पर श्रद्धा उत्पन्न कर देना तथा सद्‌गुणोंमें और सदाचारोंमें विश्वास तथा प्रेम उत्पन्न करवाकर लोगोंमें इन सबको दृढ़तापूर्वक भलीभाँति धारण करा देना आदि सभी बातें धर्मकी स्थापनाके अन्तर्गत हैं।</div>
<div id="LAzo2OEMRyafsq-ONvVTFg49971" class="class_76"><a href="part0254_u2.xhtml#LAzo2OEMRyafsq-ONvVTFg49535" class="class_36">५</a>. यद्यपि भगवान् बिना ही अवतार लिये अनायास ही सब कुछ कर सकते हैं और करते भी हैं ही; किंतु लोगोंपर विशेष दया करके अपने दर्शन, स्पर्श और भाषणादिके द्वारा सुगमतासे लोगोंको उद्धारका सुअवसर देनेके लिये एवं अपने प्रेमी भक्तोंका अपनी दिव्य लीलादिका आस्वादन करानेके लिये भगवान् साकाररूपसे प्रकट होते हैं। उन अवतारोंमें धारण किये हुए रूपका तथा उनके गुण, प्रभाव, नाम, माहात्म्य और दिव्य कर्मोंका श्रवण, कीर्तन और स्मरण करके लोग सहज ही संसार-समुद्रसे पार हो सकते हैं। यह काम बिना अवतारके नहीं हो सकता।</div>
<div id="LAzo2OEMRyafsq-ONvVTFg48536" class="class_76"><a href="part0254_u2.xhtml#LAzo2OEMRyafsq-ONvVTFg49975" class="class_36">६</a>. सर्वशक्तिमान् पूर्णब्रह्म परमेश्वर वास्तवमें जन्म और मृत्युसे सर्वथा अतीत हैं। उनका जन्म जीवोंकी भाँति नहीं है। वे अपने भक्तोंपर अनुग्रह करके अपनी दिव्य लीलाओंके द्वारा उनके मनको अपनी ओर आकर्षित करनेके लिये, दर्शन, स्पर्श और भाषणादिके द्वारा उनको सुख पहुँचानेके लिये, संसारमें अपनी दिव्य कीर्ति फैलाकर उसके श्रवण, कीर्तन और स्मरणद्वारा लोगोंके पापोंका नाश करनेके लिये तथा जगत्‌में पापाचारियोंका विनाश करके धर्मकी स्थापना करनेके लिये जन्म-धारणकी केवल लीलामात्र करते हैं। उनका वह जन्म निर्दोष और अलौकिक है। जगत्‌का कल्याण करनेके लिये ही भगवान् इस प्रकार मनुष्यादिके रूपमें लोगोंके सामने प्रकट होते हैं; उनका वह विग्रह प्राकृत उपादानोंसे बना हुआ नहीं होता—वह दिव्य, चिन्मय, प्रकाशमान, शुद्ध और अलौकिक होता है; उनके जन्ममें गुण और कर्म-संस्कार हेतु नहीं होते; वे मायाके वशमें होकर जन्म धारण नहीं करते, किंतु अपनी प्रकृतिके अधिष्ठाता होकर योगशक्तिसे मनुष्यादिके रूपमें केवल लोगोंपर दया करके ही प्रकट होते हैं—इस बातको भलीभाँति समझ लेना ही भगवान्‌के जन्मको तत्त्वसे दिव्य समझना है।</div>
<div class="class_290">भगवान् सृष्टि-रचना और अवतार-लीलादि जितने भी कर्म करते हैं, उनमें उनका किंचिन्मात्र भी स्वार्थका सम्बन्ध नहीं है; केवल लोगोंपर अनुग्रह करनेके लिये ही वे मनुष्यादि अवतारोंमें नाना प्रकारके कर्म करते हैं (गीता ३।२२-२३)। भगवान् अपनी प्रकृतिद्वारा समस्त कर्म करते हुए भी उन कर्मोंके प्रति कर्तृत्वभाव न रहनेके कारण वास्तवमें न तो कुछ भी करते हैं और न उनके बन्धनमें पड़ते हैं; भगवान्‌की उन कर्मोंके फलमें किंचिन्मात्र भी स्पृहा नहीं होती (गीता ४।१३-१४)। भगवान्‌के द्वारा जो कुछ भी चेष्टा होती है, लोकहितार्थ ही होती है (गीता ४।८); उनके प्रत्येक कर्ममें लोगोंका हित भरा रहता है। वे अनन्त कोटि ब्रह्माण्डोंके स्वामी होते हुए भी सर्वसाधारणके साथ अभिमानरहित दया और प्रेमपूर्ण समताका व्यवहार करते हैं (गीता ९।२९); जो कोई मनुष्य जिस प्रकार उनको भजता है, वे स्वयं उसे उसी प्रकार भजते हैं (गीता ४।११); अपने अनन्यभक्तोंका योगक्षेम भगवान् स्वयं चलाते हैं (गीता ९।२२), उनको दिव्य ज्ञान प्रदान करते हैं (गीता १०।१०-११) और भक्तिरूपी नौकापर बैठे हुए भक्तोंका संसारसमुद्रसे शीघ्र ही उद्धार करनेके लिये स्वयं उनके कर्णधार बन जाते हैं (गीता १२।७)। इस प्रकार भगवान्‌के समस्त कर्म आसक्ति, अहंकार और कामनादि दोषोंसे सर्वथा रहित निर्मल और शुद्ध तथा केवल लोगोंका कल्याण करने एवं नीति, धर्म, शुद्ध प्रेम और भक्ति आदिका जगत्‌में प्रचार करनेके लिये ही होते हैं; इन सब कर्मोंको करते हुए भी भगवान्‌का वास्तवमें उन कर्मोंसे कुछ भी सम्बन्ध नहीं है, वे उनसे सर्वथा अतीत और अकर्ता हैं—इस बातको भलीभाँति समझ लेना, इसमें किंचिन्मात्र भी असम्भावना या विपरीत भावना न रहकर पूर्ण विश्वास हो जाना ही भगवान्‌के कर्मोंको तत्त्वसे दिव्य समझना है।</div>
<div id="LAzo2OEMRyafsq-ONvVTFg48217" class="class_76"><a href="part0254_u2.xhtml#LAzo2OEMRyafsq-ONvVTFg48741" class="class_36">१</a>. भगवान्‌में अनन्य प्रेम हो जानेके कारण जिनको सर्वत्र एक भगवान्-ही-भगवान् दीखने लग जाते हैं, उनका वाचक ‘मन्मयाः’ पद है।</div>
<div id="LAzo2OEMRyafsq-ONvVTFg48218" class="class_76"><a href="part0254_u2.xhtml#LAzo2OEMRyafsq-ONvVTFg47812" class="class_36">२</a>. जो भगवान्‌की शरण ग्रहण कर लेते हैं, सर्वथा उनपर निर्भर हो जाते हैं, सदा उनमें ही संतुष्ट रहते हैं, जिनका अपने लिये कुछ भी कर्तव्य नहीं रहता और जो सब कुछ भगवान्‌का समझकर उनकी आज्ञाका पालन करनेके उद्देश्यसे उनकी सेवाके रूपमें ही समस्त कर्म करते हैं—ऐसे पुरुषोंका वाचक ‘मामुपाश्रिताः’ पद है।</div>
<div id="LAzo2OEMRyafsq-ONvVTFg47676" class="class_76"><a href="part0254_u2.xhtml#LAzo2OEMRyafsq-ONvVTFg50363" class="class_36">३</a>. यहाँ सांख्ययोगका प्रसंग नहीं है, भक्तिका प्रकरण है तथा पूर्वश्लोकमें भगवान्‌के जन्म-कर्मोंको दिव्य समझनेका फल भगवान्‌की प्राप्ति बतलाया गया है; उसीके प्रमाणमें यह श्लोक है। इस कारण यहाँ ‘ज्ञानतपसा’ पदमें ज्ञानका अर्थ आत्मज्ञान न मानकर भगवान्‌के जन्म-कर्मोंको दिव्य समझ लेना ज्ञानरूप ही माना गया है। इस ज्ञानरूप तपके प्रभावसे मनुष्यका भगवान्‌में अनन्य- प्रेम हो जाता है, उसके समस्त पाप-ताप नष्ट हो जाते हैं, अन्तःकरणमें सब प्रकारके दुर्गुणोंका सर्वथा अभाव हो जाता है और समस्त कर्म भगवान्‌के कर्मोंकी भाँति दिव्य हो जाते हैं तथा वह कभी भगवान्‌से अलग नहीं होता, उसको भगवान् सदा ही प्रत्यक्ष रहते हैं—यही उन भक्तोंका ज्ञानरूप तपसे पवित्र होकर भगवान्‌के स्वरूपको प्राप्त हो जाना है।</div>
<div id="LAzo2OEMRyafsq-ONvVTFg47704" class="class_76"><a href="part0254_u2.xhtml#LAzo2OEMRyafsq-ONvVTFg49378" class="class_36">४</a>. इससे भगवान्‌ने यह भाव दिखलाया है कि मेरे भक्तोंके भजनके प्रकार भिन्न-भिन्न होते हैं। अपनी-अपनी भावनाके अनुसार भक्त मेरे पृथक्-पृथक् रूप मानते हैं और अपनी-अपनी मान्यताके अनुसार मेरा भजन-स्मरण करते हैं, अतएव मैं भी उनको उनकी भावनाके अनुसार उन-उन रूपोंमें ही दर्शन देता हूँ तथा वे जिस प्रकार जिस-जिस भावसे मेरी उपासना करते हैं, मैं उनके उस-उस प्रकार और उस-उस भावका ही अनुसरण करता हूँ। जो मेरा चिन्तन करता है उसका मैं चिन्तन करता हूँ, जो मेरे लिये व्याकुल होता है उसके लिये मैं भी व्याकुल हो जाता हूँ, जो मेरा वियोग सहन नहीं कर सकता मैं भी उसका वियोग नहीं सहन कर सकता। जो मुझे अपना सर्वस्व अर्पण कर देता है मैं भी उसे अपना सर्वस्व अर्पण कर देता हूँ। जो ग्वाल-बालोंकी भाँति मुझे अपना सखा मानकर मेरा भजन करते हैं, उनके साथ मैं मित्रके-जैसा व्यवहार करता हूँ। जो नन्द-यशोदाकी भाँति पुत्र मानकर मेरा भजन करते हैं, उनके साथ पुत्रके-जैसा बर्ताव करके उनका कल्याण करता हूँ। इसी प्रकार रुक्मिणीकी तरह पति समझकर भजनेवालोंके साथ पति-जैसा, हनुमान्‌की भाँति स्वामी समझकर भजनेवालोंके साथ स्वामी-जैसा और गोपियोंकी भाँति माधुर्यभावसे भजनेवालोंके साथ प्रियतम-जैसा बर्ताव करके मैं उनका कल्याण करता हूँ और उनको दिव्य लीला-रसका अनुभव कराता हूँ।</div>
<div id="LAzo2OEMRyafsq-ONvVTFg47705" class="class_76"><a href="part0254_u2.xhtml#LAzo2OEMRyafsq-ONvVTFg48122" class="class_36">१</a>. इससे भगवान्‌ने यह दिखलाया है कि लोग मेरा अनुसरण करते हैं, इसलिये यदि मैं इस प्रकार प्रेम और सौहार्दका बर्ताव करूँगा तो दूसरे लोग भी मेरी देखा-देखी ऐसे ही निःस्वार्थभावसे एक-दूसरोंके साथ यथायोग्य प्रेम और सुहृदताका बर्ताव करेंगे। अतएव इस नीतिका जगत्‌में प्रचार करनेके लिये भी ऐसा करना मेरा कर्तव्य है।</div>
<div id="LAzo2OEMRyafsq-ONvVTFg49749" class="class_76"><a href="part0254_u2.xhtml#LAzo2OEMRyafsq-ONvVTFg49422" class="class_36">२</a>. अनादिकालसे जीवोंके जो जन्म-जन्मान्तरोंमें किये हुए कर्म हैं, जिनका फलभोग नहीं हो गया है, उन्हींके अनुसार उनमें यथायोग्य सत्त्व, रज और तमोगुणकी न्यूनाधिकता होती है। भगवान् जब सृष्टि-रचनाके समय मनुष्योंका निर्माण करते हैं, तब उन-उन गुण और कर्मोंके अनुसार उन्हें ब्राह्मणादि वर्णोंमें उत्पन्न करते हैं। साथ ही यह भी समझ लेना चाहिये कि देव, पितर और तिर्यक् आदि दूसरी-दूसरी योनियोंकी रचना भी भगवान् जीवोंके गुण और कर्मोंके अनुसार ही करते हैं। इसलिये इन सृष्टि-रचनादि कर्मोंमें भगवान्‌की किंचिन्मात्र भी विषमता नहीं है, यही भाव दिखलानेके लिये यहाँ यह बात कही गयी है कि मेरे द्वारा चारों वर्णोंकी रचना उनके गुण और कर्मोंके विभागपूर्वक की गयी है।</div>
<div class="class_290">आजकल लोग यह पूछा करते हैं कि ब्राह्मणादि वर्णोंका विभाग जन्मसे मानना चाहिये या कर्मसे? तो उसका उत्तर यह हो सकता है कि यद्यपि जन्म और कर्म दोनों ही वर्णके अंग होनेके कारण वर्णकी पूर्णता तो दोनोंसे ही होती है परंतु इन दोनोंमें प्रधानता जन्मकी है, इसलिये जन्मसे ही ब्राह्मणादि वर्णोंका विभाग मानना चाहिये; क्योंकि यदि माता-पिता एक वर्गके हों और किसी प्रकारसे भी जन्ममें संकरता न आवे तो सहज ही कर्ममें भी प्रायः संकरता नहीं आती; परंतु संगदोष, आहारदोष और दूषित शिक्षा-दीक्षादि कारणोंसे कर्ममें कहीं कुछ व्यतिक्रम भी हो जाय तो जन्मसे वर्ण माननेपर वर्णरक्षा हो सकती है, तथापि कर्मशुद्धिकी कम आवश्यकता नहीं है। कर्मके सर्वथा नष्ट हो जानेपर वर्णकी रक्षा बहुत ही कठिन हो जाती है। अतः जीविका और विवाहादि व्यवहारके लिये तो जन्मकी प्रधानता तथा कल्याणकी प्राप्तिमें कर्मकी प्रधानता माननी चाहिये; क्योंकि जातिसे ब्राह्मण होनेपर भी यदि उसके कर्म ब्राह्मणोचित नहीं हैं तो उसका कल्याण नहीं हो सकता तथा सामान्य धर्मके अनुसार शम-दमादिका पालन करनेवाला और अच्छे आचरणवाला शूद्र भी यदि ब्राह्मणोचित यज्ञादि कर्म करता है और उससे अपनी जीविका चलाता है तो पापका भागी होता है।</div>
<div id="LAzo2OEMRyafsq-ONvVTFg49750" class="class_76"><a href="part0254_u2.xhtml#LAzo2OEMRyafsq-ONvVTFg48569" class="class_36">३</a>. इससे भगवान्‌के कर्मोंकी दिव्यताका भाव प्रकट किया गया है। अभिप्राय यह है कि भगवान्‌का किसी भी कर्ममें राग-द्वेष या कर्तापन नहीं होता। वे सदा ही उन कर्मोंसे सर्वथा अतीत हैं, उनके सकाशसे उनकी प्रकृति ही समस्त कर्म करती है। इस कारण लोकव्यवहारमें भगवान् उन कर्मोंके कर्ता माने जाते हैं; वास्तवमें भगवान् सर्वथा उदासीन हैं, कर्मोंसे उनका कुछ भी सम्बन्ध नहीं है (गीता ९।९-१०)।</div>
<div id="LAzo2OEMRyafsq-ONvVTFg49699" class="class_76"><a href="part0254_u2.xhtml#LAzo2OEMRyafsq-ONvVTFg50228" class="class_36">४</a>. उपर्युक्त वर्णनके अनुसार जो यह समझ लेना है कि विश्व-रचनादि समस्त कर्म करते हुए भी भगवान् वास्तवमें अकर्ता ही हैं—उन कर्मोंसे उनका कुछ भी सम्बन्ध नहीं है, उनके कर्मोंमें विषमता लेशमात्र भी नहीं है, कर्मफलमें उनकी किंचिन्मात्र भी आसक्ति, ममता या कामना नहीं है, अतएव उनको वे कर्म बन्धनमें नहीं डाल सकते—यही भगवान्‌को उपर्युक्त प्रकारसे तत्त्वतः जानना है और इस प्रकार भगवान्‌के कर्मोंका रहस्य यथार्थरूपसे समझ लेनेवाले महात्माके कर्म भी भगवान्‌की ही भाँति ममता, आसक्ति, फलेच्छा और अहंकारके बिना केवल लोकसंग्रहके लिये ही होते हैं; इसीलिये वह भी कर्मोंसे नहीं बँधता।</div>
<div id="LAzo2OEMRyafsq-ONvVTFg47887" class="class_76"><a href="part0254_u2.xhtml#LAzo2OEMRyafsq-ONvVTFg49243" class="class_36">१</a>. जो मनुष्य जन्म-मरणरूप संसारबन्धनसे मुक्त होकर परमानन्दस्वरूप परमात्माको प्राप्त करना चाहता है, जो सांसारिक भोगोंको दुःखमय और क्षणभंगुर समझकर उनसे विरक्त हो गया है और जिसे इस लोक या परलोकके भोगोंकी इच्छा नहीं है—उसे ‘मुमुक्षु’ कहते हैं। अर्जुन भी मुमुक्षु थे, वे कर्मबन्धनके भयसे स्वधर्मरूप कर्तव्यकर्मका त्याग करना चाहते थे; अतएव भगवान्‌ने इस श्लोकमें पूर्वकालके मुमुक्षुओंका उदाहरण देकर यह बात समझायी है कि कर्मोंको छोड़ देनेमात्रसे मनुष्य उनके बन्धनसे मुक्त नहीं हो सकता, इसी कारण पूर्वकालके मुमुक्षुओंने भी मेरे कर्मोंकी दिव्यताका तत्त्व समझकर मेरी ही भाँति कर्मोंमें ममता, आसक्ति, फलेच्छा और अहंकारका त्याग करके निष्कामभावसे अपने-अपने वर्णाश्रमके अनुसार उनका आचरण ही किया है।</div>
<div id="LAzo2OEMRyafsq-ONvVTFg49135" class="class_76"><a href="part0254_u2.xhtml#LAzo2OEMRyafsq-ONvVTFg48080" class="class_36">२</a>. साधारणतः मनुष्य यही जानते हैं कि शास्त्रविहित कर्तव्यकर्मोंका नाम कर्म है; किंतु इतना जान लेनेमात्रसे कर्मका स्वरूप नहीं जाना जा सकता, क्योंकि उसके आचरणमें भावका भेद होनेसे उसके स्वरूपमें भेद हो जाता है। अतः अपने अधिकारके अनुसार वर्णाश्रमोचित कर्तव्य-कर्मोंको आचरणमें लानेके लिये कर्मोंके तत्त्वको समझना चाहिये।</div>
<div id="LAzo2OEMRyafsq-ONvVTFg49136" class="class_76"><a href="part0254_u2.xhtml#LAzo2OEMRyafsq-ONvVTFg49063" class="class_36">३</a>. साधारणतः मनुष्य यही समझते हैं कि मन, वाणी और शरीरद्वारा की जानेवाली क्रियाओंका स्वरूपसे त्याग कर देना ही अकर्म यानी कर्मोंसे रहित होना है; किंतु इतना समझ लेनेमात्रसे अकर्मका वास्तविक स्वरूप नहीं जाना जा सकता; क्योंकि भावके भेदसे इस प्रकारका अकर्म भी कर्म या विकर्मके रूपमें बदल जाता है। अतः किस भावसे किस प्रकार की हुई कौन-सी क्रिया या उसके त्यागका नाम अकर्म है एवं किस स्थितिमें किस मनुष्यको किस प्रकार उसका आचरण करना चाहिये, इस बातको भलीभाँति समझकर साधन करना चाहिये।</div>
<div id="LAzo2OEMRyafsq-ONvVTFg49137" class="class_76"><a href="part0254_u2.xhtml#LAzo2OEMRyafsq-ONvVTFg47873" class="class_36">४</a>. साधारणतः झूठ, कपट, चोरी, व्यभिचार, हिंसा आदि पापकर्मोंका नाम ही विकर्म है—यह प्रसिद्ध है; पर इतना जान लेनेमात्रसे विकर्मका स्वरूप यथार्थ नहीं जाना जा सकता, क्योंकि शास्त्रके तत्त्वको न जाननेवाले अज्ञानी पुण्यको भी पाप मान लेते हैं और पापको भी पुण्य मान लेते हैं। वर्ण, आश्रम और अधिकारके भेदसे जो कर्म एकके लिये विहित होनेसे कर्तव्य (कर्म) है, वही दूसरेके लिये निषिद्ध होनेसे पाप (विकर्म) हो जाता है—जैसे सब वर्णोंकी सेवा करके जीविका चलाना शूद्रके लिये विहित कर्म है, किंतु वही ब्राह्मणके लिये निषिद्ध कर्म है; जैसे दान लेकर, वेद पढ़ाकर और यज्ञ कराकर जीविका चलाना ब्राह्मणके लिये कर्तव्य-कर्म है, किंतु दूसरे वर्णोंके लिये पाप है; जैसे गृहस्थके लिये न्यायोपार्जित द्रव्यसंग्रह करना और ऋतुकालमें स्वपत्नीगमन करना धर्म है, किंतु संन्यासीके लिये कांचन और कामिनीका दर्शन-स्पर्श करना भी पाप है। अतः झूठ, कपट, चोरी, व्यभिचार, हिंसा आदि जो सर्वसाधारणके लिये निषिद्ध हैं तथा अधिकारभेदसे जो भिन्न-भिन्न व्यक्तियोंके लिये निषिद्ध हैं—उन सबका त्याग करनेके लिये विकर्मके स्वरूपको भलीभाँति समझना चाहिये।</div>
<div id="LAzo2OEMRyafsq-ONvVTFg50069" class="class_76"><a href="part0254_u2.xhtml#LAzo2OEMRyafsq-ONvVTFg49363" class="class_36">१</a>. यज्ञ, दान, तप तथा वर्णाश्रमके अनुसार जीविका और शरीर-निर्वाहसम्बन्धी जितने भी शास्त्रविहित कर्म हैं—उन सबमें आसक्ति, फलेच्छा, ममता और अहंकारका त्याग कर देनेसे वे इस लोक या परलोकमें सुख-दुःखादि फल भुगतानेके और पुनर्जन्मके हेतु नहीं बनते, बल्कि मनुष्यके पूर्वकृत समस्त शुभाशुभ कर्मोंका नाश करके उसे संसार-बन्धनसे मुक्त करनेवाले होते हैं—इस रहस्यको समझ लेना ही कर्ममें अकर्म देखना है। इस प्रकार कर्ममें अकर्म देखनेवाला मनुष्य आसक्ति, फलेच्छा और ममताके त्यागपूर्वक ही विहित कर्मोंका यथायोग्य आचरण करता है। अतः वह कर्म करता हुआ भी उनसे लिप्त नहीं होता, इसलिये वह मनुष्योंमें बुद्धिमान् है; वह परमात्माको प्राप्त है, इसलिये योगी है और उसे कोई भी कर्तव्य शेष नहीं रहता—वह कृतकृत्य हो गया है, इसलिये वह समस्त कर्मोंको करनेवाला है।</div>
<div class="class_290">लोकप्रसिद्धिमें मन, वाणी और शरीरके व्यापारको त्याग देनेका ही नाम अकर्म है; यह त्यागरूप अकर्म भी आसक्ति, फलेच्छा, ममता और अहंकारपूर्वक किया जानेपर पुनर्जन्मका हेतु बन जाता है; इतना ही नहीं, कर्तव्यकर्मोंकी अवहेलनासे या दम्भाचारके लिये किया जानेपर तो वह विकर्म (पाप)-के रूपमें बदल जाता है—इस रहस्यको समझ लेना ही अकर्ममें कर्म देखना है।</div>
<div id="LAzo2OEMRyafsq-ONvVTFg48435" class="class_76"><a href="part0254_u2.xhtml#LAzo2OEMRyafsq-ONvVTFg50232" class="class_36">२</a>. स्त्री, पुत्र, धन, मकान, मान, बड़ाई, प्रतिष्ठा और स्वर्गसुख आदि इस लोक और परलोकके जितने भी विषय (पदार्थ) हैं, उनमेंसे किसीकी किंचिन्मात्र भी इच्छा करनेका नाम ‘कामना’ है तथा किसी विषयको ममता, अहंकार, राग-द्वेष एवं रमणीय-बुद्धिसे स्मरण करनेका नाम ‘संकल्प’ है। कामना संकल्पका कार्य है और संकल्प उसका कारण है। विषयोंका स्मरण करनेसे ही उनमें आसक्ति होकर कामनाकी उत्पत्ति होती है (गीता २।६२)। जिन कर्मोंमें किसी वस्तुके संयोग-वियोगकी किंचिन्मात्र भी कामना नहीं है; जिनमें ममता, अहंकार और आसक्तिका सर्वथा अभाव है और जो केवल लोकसंग्रहके लिये चेष्टामात्र किये जाते हैं—वे सब कर्म कामना और संकल्पसे रहित हैं।</div>
<div id="LAzo2OEMRyafsq-ONvVTFg48436" class="class_76"><a href="part0254_u2.xhtml#LAzo2OEMRyafsq-ONvVTFg48521" class="class_36">३</a>. जैसे अग्निद्वारा भुने हुए बीज केवल नाममात्रके ही बीज रह जाते हैं, उनमें अंकुरित होनेकी शक्ति नहीं रहती, उसी प्रकार ज्ञानरूप अग्निके द्वारा जो समस्त कर्मोंमें फल उत्पन्न करनेकी शक्तिका सर्वथा नष्ट हो जाना है—यही उन कर्मोंका ज्ञानरूप अग्निसे भस्म हो जाना है।</div>
<div id="LAzo2OEMRyafsq-ONvVTFg48322" class="class_76"><a href="part0254_u2.xhtml#LAzo2OEMRyafsq-ONvVTFg48709" class="class_36">४</a>. ‘अपि’ अव्ययसे यह भाव दिखलाया गया है कि ममता, अहंकार और फलासक्तिसे युक्त मनुष्य तो कर्मोंका स्वरूपसे त्याग करके भी कर्मबन्धनसे मुक्त नहीं हो सकता और यह नित्यतृप्त पुरुष समस्त कर्मोंको करता हुआ भी उनके बन्धनमें नहीं पड़ता।</div>
<div id="LAzo2OEMRyafsq-ONvVTFg48023" class="class_76"><a href="part0254_u2.xhtml#LAzo2OEMRyafsq-ONvVTFg50091" class="class_36">५</a>. आसक्तिका सर्वथा त्याग करके शरीरमें अहंकार और ममतासे सर्वथा रहित हो जाना और किसी भी सांसारिक वस्तुके या मनुष्यके आश्रित न होना अर्थात् अमुक वस्तु या मनुष्यसे ही मेरा निर्वाह होता है, यही आधार है, इसके बिना काम ही नहीं चल सकता—इस प्रकारके भावोंका सर्वथा अभाव हो जाना ही ‘निराश्रय’ हो जाना है। ऐसा हो जानेपर मनुष्यको किसी भी सांसारिक पदार्थकी किंचिन्मात्र भी आवश्यकता नहीं रहती, वह पूर्णकाम हो जाता है; उसे परमानन्दस्वरूप परमात्माकी प्राप्ति हो जानेके कारण वह निरन्तर आनन्दमें मग्न रहता है, उसकी स्थितिमें किसी भी घटनासे कभी जरा भी अन्तर नहीं पड़ता। यही उसका ‘नित्यतृप्त’ हो जाना है।</div>
<div id="LAzo2OEMRyafsq-ONvVTFg47710" class="class_76"><a href="part0254_u2.xhtml#LAzo2OEMRyafsq-ONvVTFg49754" class="class_36">६</a>. जिस मनुष्यको किसी भी सांसारिक वस्तुकी कुछ भी आवश्यकता नहीं है; जो किसी भी कर्मसे या मनुष्यसे किसी प्रकारका भोग प्राप्त होनेकी किंचिन्मात्र भी आशा या इच्छा नहीं रखता; जिसने सब प्रकारकी इच्छा, कामना, वासना आदिका सर्वथा त्याग कर दिया है—उसे ‘निराशीः’ कहते हैं; जिसका अन्तःकरण और समस्त इन्द्रियोंसहित शरीर वशमें है—अर्थात् जिसके मन और इन्द्रिय राग-द्वेषसे रहित हो जानेके कारण उनपर शब्दादि विषयोंके संगका कुछ भी प्रभाव नहीं पड़ सकता और जिसका शरीर भी जैसे वह उसे रखना चाहता है वैसे ही रहता है—वह चाहे गृहस्थ हो या संन्यासी ‘यतचित्तात्मा’ है और जिसकी किसी भी वस्तुमें ममता नहीं है तथा जिसने समस्त भोग-सामग्रियोंके संग्रहका भलीभाँति त्याग कर दिया है, वह संन्यासी तो सर्वथा ‘त्यक्तसर्वपरिग्रहः’ है ही। इसके सिवा जो कोई दूसरे आश्रमवाला भी यदि उपर्युक्त प्रकारसे परिग्रहका त्याग कर देनेवाला है तो वह भी ‘त्यक्तसर्वपरिग्रहः’ है।</div>
<div id="LAzo2OEMRyafsq-ONvVTFg49598" class="class_76"><a href="part0254_u2.xhtml#LAzo2OEMRyafsq-ONvVTFg50297" class="class_36">१</a>. उपर्युक्त पुरुषको न तो यज्ञादि कर्मोंका अनुष्ठान न करनेसे होनेवाला प्रत्यवायरूप पाप लगता है और न शरीरनिर्वाहके लिये की जानेवाली क्रियाओंमें होनेवाले पापोंसे ही उसका सम्बन्ध होता है; यही उसका ‘पाप’ को प्राप्त न होना है ⁠।</div>
<div id="LAzo2OEMRyafsq-ONvVTFg49468" class="class_76"><a href="part0254_u2.xhtml#LAzo2OEMRyafsq-ONvVTFg50086" class="class_36">२</a>. अनिच्छासे या परेच्छासे प्रारब्धानुसार जो अनुकूल या प्रतिकूल पदार्थकी प्राप्ति होती है, वह ‘यदृच्छालाभ’ है, इस यदृच्छालाभमें सदा ही आनन्द मानना, न किसी अनुकूल पदार्थकी प्राप्ति होनेपर उसमें राग करना, उसके बने रहने या बढ़नेकी इच्छा करना और न प्रतिकूलकी प्राप्तिमें द्वेष करना, उसके नष्ट हो जानेकी इच्छा करना—इस प्रकार दोनोंको ही प्रारब्ध या भगवान्‌का विधान समझकर निरन्तर शान्त और प्रसन्नचित्त रहना—यही ‘यदृच्छालाभ’ में सदा संतुष्ट रहना है।</div>
<div id="LAzo2OEMRyafsq-ONvVTFg49985" class="class_76"><a href="part0254_u2.xhtml#LAzo2OEMRyafsq-ONvVTFg47678" class="class_36">३</a>. यज्ञ, दान और तप आदि किसी भी कर्तव्यकर्मका निर्विघ्नतासे पूर्ण हो जाना उसकी सिद्धि है और किसी प्रकार विघ्न-बाधाके कारण उसका पूर्ण न होना ही असिद्धि है। इसी प्रकार जिस उद्देश्यसे कर्म किया जाता है, उस उद्देश्यका पूर्ण हो जाना सिद्धि है और पूर्ण न होना ही असिद्धि है। इस प्रकारकी सिद्धि और असिद्धिमें भेदबुद्धिका न होना अर्थात् सिद्धिमें हर्ष और आसक्ति आदि तथा असिद्धिमें द्वेष और शोक आदि विकारोंका न होना, दोनोंमें एक-सा भाव रहना ही सिद्धि और असिद्धिमें सम रहना है।</div>
<div id="LAzo2OEMRyafsq-ONvVTFg49986" class="class_76"><a href="part0254_u2.xhtml#LAzo2OEMRyafsq-ONvVTFg49583" class="class_36">४</a>. जिस प्रकार केवल शरीरसम्बन्धी कर्मोंको करनेवाला परिग्रहरहित सांख्ययोगी अन्य कर्मोंका आचरण न करनेपर भी कर्म न करनेके पापसे लिप्त नहीं होता, उसी प्रकार कर्मयोगी विहित कर्मोंका अनुष्ठान करके भी उनसे नहीं बँधता।</div>
<div id="LAzo2OEMRyafsq-ONvVTFg48439" class="class_76"><a href="part0254_u2.xhtml#LAzo2OEMRyafsq-ONvVTFg49835" class="class_36">५</a>. अपने वर्ण, आश्रम और परिस्थितिके अनुसार जिस मनुष्यका जो शास्त्रदृष्टिसे विहित कर्तव्य है, वही उसके लिये यज्ञ है। उस शास्त्रविहित यज्ञका सम्पादन करनेके उद्देश्यसे ही जो कर्मोंका करना है—अर्थात् किसी प्रकारके स्वार्थका सम्बन्ध न रखकर केवल लोकसंग्रहरूप यज्ञकी परम्परा सुरक्षित रखनेके लिये ही जो कर्मोंका आचरण करना है, वही यज्ञके लिये कर्मोंका आचरण करना है।</div>
<div class="class_290">उपर्युक्त प्रकारसे कर्म करनेवाले पुरुषके कर्म उसको बाँधनेवाले नहीं होते, इतना ही नहीं; किंतु जैसे किसी घासकी ढेरीमें आगमें जलाकर गिराया हुआ घास स्वयं भी चलकर नष्ट हो जाता है और उस घासकी ढेरीको भी भस्म कर देता है—वैसे ही आसक्ति, फलेच्छा, ममता और अभिमानके त्यागरूप अग्निमें जलाकर किये हुए कर्म पूर्वसंचित समस्त कर्मोंके सहित विलीन हो जाते हैं, फिर उसके किसी भी कर्ममें किसी प्रकारका फल देनेकी शक्ति नहीं रहती।</div>
<div id="LAzo2OEMRyafsq-ONvVTFg48027" class="class_76"><a href="part0254_u2.xhtml#LAzo2OEMRyafsq-ONvVTFg47981" class="class_36">१</a>. इस यज्ञमें स्रुवा, हवि, हवन करनेवाला और हवनरूप क्रियाएँ आदि भिन्न-भिन्न वस्तुएँ नहीं होतीं; ऐसा यज्ञ करनेवाले योगीकी दृष्टिमें सब कुछ ब्रह्म ही होता है; क्योंकि वह जिस मन, बुद्धि आदिके द्वारा समस्त जगत्‌को ब्रह्म समझनेका अभ्यास करता है, उनको, अपनेको, इस अभ्यासरूप क्रियाको या अन्य किसी भी वस्तुको ब्रह्मसे भिन्न नहीं समझता, सबको ब्रह्मरूप ही देखता है; इसलिये उसकी उनमें किसी प्रकारकी भी भेदबुद्धि नहीं रहती।</div>
<div id="LAzo2OEMRyafsq-ONvVTFg48866" class="class_76"><a href="part0254_u2.xhtml#LAzo2OEMRyafsq-ONvVTFg48509" class="class_36">२</a>. ब्रह्मा, शिव, शक्ति, गणेश, सूर्य, चन्द्रमा, इन्द्र और वरुणादि जो शास्त्रसम्मत देव हैं—उनके लिये हवन करना, उनकी पूजा करना, उनके मन्त्रका जप करना, उनके निमित्त दान देना और ब्राह्मण-भोजन करवाना आदि समस्त कर्मोंका अपना कर्तव्य समझकर बिना ममता, आसक्ति और फलेच्छाके केवल परमात्माकी प्राप्तिके उद्देश्यसे श्रद्धा-भक्तिपूर्वक शास्त्रविधिके अनुसार पूर्णतया अनुष्ठान करना ही देवताओंके पूजनरूप यज्ञका भलीभाँति अनुष्ठान करना है।</div>
<div id="LAzo2OEMRyafsq-ONvVTFg48867" class="class_76"><a href="part0254_u2.xhtml#LAzo2OEMRyafsq-ONvVTFg49090" class="class_36">३</a>. अनादिसिद्ध अज्ञानके कारण शरीरकी उपाधिसे आत्मा और परमात्माका भेद अनादिकालसे प्रतीत हो रहा है; इस अज्ञानजनित भेद-प्रतीतिको ज्ञानके अभ्यासद्वारा मिटा देना अर्थात् शास्त्र और आचार्यके उपदेशसे सुने हुए तत्त्वज्ञानका निरन्तर मनन और निदिध्यासन करते-करते नित्य विज्ञानानन्दघन गुणातीत परब्रह्म परमात्मामें अभेदभावसे आत्माको एक कर देना—विलीन कर देना ही ब्रह्मरूप अग्निमें यज्ञके द्वारा यज्ञको हवन करना है।</div>
<div id="LAzo2OEMRyafsq-ONvVTFg47691" class="class_76"><a href="part0254_u2.xhtml#LAzo2OEMRyafsq-ONvVTFg50187" class="class_36">४</a>. श्रोत्र, त्वचा, नेत्र, जिह्वा और नासिकाको वशमें करके प्रत्याहार करना—शब्द, स्पर्श, रूप, रस और गन्ध आदि बाहर-भीतरके विषयोंसे विवेकपूर्वक उन्हें हटाकर उपरत होना ही श्रोत्र आदि इन्द्रियोंका संयमरूप अग्नियोंमें हवन करना है। इसका सुस्पष्टभाव गीताके दूसरे अध्यायके अठावनवें श्लोकमें कछुएके दृष्टान्तसे बतलाया गया है।</div>
<div id="LAzo2OEMRyafsq-ONvVTFg47692" class="class_76"><a href="part0254_u2.xhtml#LAzo2OEMRyafsq-ONvVTFg48416" class="class_36">५</a>. कानोंके द्वारा निन्दा और स्तुतिको या अन्य किसी प्रकारके अनुकूल या प्रतिकूल शब्दोंको सुनते हुए, नेत्रोंके द्वारा अच्छे-बुरे दृश्योंको देखते हुए, जिह्वाके द्वारा अनुकूल और प्रतिकूल रसको ग्रहण करते हुए—इसी प्रकार अन्य समस्त इन्द्रियोंद्वारा भी प्रारब्धके अनुसार योग्यतासे प्राप्त समस्त विषयोंका अनासक्तभावसे सेवन करते हुए अन्तःकरणमें समभाव रखना, भेदबुद्धिजनित राग-द्वेष और हर्ष-शोकादि विकारोंका न होने देना—अर्थात् उन विषयोंमें जो मन और इन्द्रियोंको विक्षिप्त (विचलित) करनेकी शक्ति है, उसका नाश करके उनको इन्द्रियोंमें विलीन करते रहना—यही शब्दादि विषयोंका इन्द्रियरूप अग्नियोंमें हवन करना है।</div>
<div id="LAzo2OEMRyafsq-ONvVTFg49340" class="class_76"><a href="part0254_u2.xhtml#LAzo2OEMRyafsq-ONvVTFg48104" class="class_36">६</a>. इस प्रकारके ध्यानयोगमें जो मनोनिग्रहपूर्वक इन्द्रियोंकी देखना, सुनना, सूँघना, स्पर्श करना, आस्वादन करना एवं ग्रहण करना, त्याग करना, बोलना और चलना-फिरना आदि तथा प्राणोंकी श्वास-प्रश्वास और हिलना-डुलना आदि समस्त क्रियाओंको विलीन करके समाधिस्थ हो जाना है—यही आत्मसंयमयोगरूप अग्निमें इन्द्रियोंकी और प्राणोंकी समस्त क्रियाओंका हवन करना है।</div>
<div id="LAzo2OEMRyafsq-ONvVTFg49515" class="class_76"><a href="part0254_u2.xhtml#LAzo2OEMRyafsq-ONvVTFg48054" class="class_36">१</a>. अपने-अपने वर्णधर्मके अनुसार न्यायसे प्राप्त द्रव्यको ममता, आसक्ति और फलेच्छाका त्याग करके यथायोग्य लोकसेवामें लगाना अर्थात् उपर्युक्त भावसे बावली, कुएँ, तालाब, मन्दिर, धर्मशाला आदि बनवाना; भूखे, अनाथ, रोगी, दुःखी, असमर्थ, भिक्षु आदि मनुष्योंकी यथावश्यक अन्न, वस्त्र, जल, औषध, पुस्तक आदि वस्तुओंद्वारा सेवा करना; विद्वान् तपस्वी वेदपाठी सदाचारी ब्राह्मणोंको गौ, भूमि, वस्त्र, आभूषण आदि पदार्थोंका यथायोग्य अपनी शक्तिके अनुसार दान करना—इसी तरह अन्य सब प्राणियोंको सुख पहुँचानेके उद्देश्यसे यथाशक्ति द्रव्यका व्यय करना ‘द्रव्ययज्ञ’ है।</div>
<div id="LAzo2OEMRyafsq-ONvVTFg49516" class="class_76"><a href="part0254_u2.xhtml#LAzo2OEMRyafsq-ONvVTFg48906" class="class_36">२</a>. परमात्माकी प्राप्तिके उद्देश्यसे अन्तःकरण और इन्द्रियोंको पवित्र करनेके लिये ममता, आसक्ति और फलेच्छाके त्यागपूर्वक व्रत-उपवासादि करना; धर्मपालनके लिये कष्ट सहन करना; मौन धारण करना; अग्नि और सूर्यके तेजको तथा वायुको सहन करना; एक वस्त्र या दो वस्त्रोंसे अधिकका त्याग कर देना; अन्नका त्याग कर देना, केवल दूध या फल खाकर ही शरीरका निर्वाह करना; वनवास करना आदि जो शास्त्रविधिके अनुसार तितिक्षासम्बन्धी क्रियाएँ हैं—उन सबका वाचक यहाँ ‘तपोयज्ञ’ है।</div>
<div id="LAzo2OEMRyafsq-ONvVTFg49517" class="class_76"><a href="part0254_u2.xhtml#LAzo2OEMRyafsq-ONvVTFg48121" class="class_36">३</a>. यहाँ योगरूप यज्ञसे यह भाव समझना चाहिये कि बहुत-से साधक परमात्माकी प्राप्तिके उद्देश्यसे आसक्ति, फलेच्छा और ममताका त्याग करके अष्टांगयोगरूप यज्ञका ही अनुष्ठान किया करते हैं।</div>
<div class="class_290">यम, नियम, आसन, प्राणायाम, प्रत्याहार, धारणा, ध्यान और समाधि—ये योगके आठ अंग हैं।</div>
<div class="class_290">किसी भी प्राणीको किसी प्रकार किंचिन्मात्र कभी कष्ट न देना (अहिंसा); हितकी भावनासे कपटरहित प्रिय शब्दोंमें यथार्थभाषण (सत्य); किसी प्रकारसे भी किसीके स्वत्व—हकको न चुराना और न छीनना (अस्तेय); मन, वाणी और शरीरसे सम्पूर्ण अवस्थाओंमें सदा-सर्वदा सब प्रकारके मैथुनोंका त्याग करना (ब्रह्मचर्य) और शरीरनिर्वाहके अतिरिक्त भोग्य-सामग्रीका कभी संग्रह न करना (अपरिग्रह)—इन पाँचोंका नाम ‘यम’ है।</div>
<div class="class_290">सब प्रकारसे बाहर और भीतरकी पवित्रता रखना (शौच); प्रिय-अप्रिय, सुख-दुःख आदिके प्राप्त होनेपर सदा-सर्वदा संतुष्ट रहना (संतोष); एकादशी आदि व्रत-उपवास करना (तप); कल्याणप्रद शास्त्रोंका अध्ययन तथा ईश्वरके नाम और गुणोंका कीर्तन करना (स्वाध्याय); सर्वस्व ईश्वरके अर्पण करके उनकी आज्ञाका पालन करना (ईश्वरप्रणिधान)—इन पाँचोंका नाम ‘नियम’ है।</div>
<div class="class_290">सुखपूर्वक स्थिरतासे बैठनेका नाम ‘आसन’ है। आसन अनेकों प्रकारके हैं। उनमेंसे आत्मसंयम चाहनेवाले पुरुषके लिये सिद्धासन, पद्मासन और स्वस्तिकासन—ये तीन बहुत उपयोगी माने गये हैं। इनमेंसे कोई-सा भी आसन हो, परंतु मेरुदण्ड, मस्तक और ग्रीवाको सीधा अवश्य रखना चाहिये और दृष्टि नासिकाग्रपर अथवा भृकुटीके मध्यभागमें रखनी चाहिये। आलस्य न सतावे तो आँखें मूँदकर भी बैठ सकते हैं। जो पुरुष जिस आसनसे सुखपूर्वक दीर्घकालतक बैठ सके, उसके लिये वही आसन उत्तम है।</div>
<div class="class_290">बाहरी वायुका भीतर प्रवेश करना श्वास है और भीतरकी वायुका बाहर निकलना प्रश्वास है; इन दोनोंको रोकनेका नाम ‘प्राणायाम’ है।</div>
<div class="class_290">देश, काल और संख्या (मात्रा)-के सम्बन्धसे बाह्य, आभ्यन्तर और स्तम्भवृत्तिवाले—ये तीनों प्राणायाम दीर्घ और सूक्ष्म होते हैं।</div>
<div class="class_290">शब्द, स्पर्श, रूप, रस और गन्ध जो इन्द्रियोंके बाहरी विषय हैं और संकल्प-विकल्पादि जो अन्तःकरणके विषय हैं, उनके त्यागसे—उनकी उपेक्षा करनेपर अर्थात् विषयोंका चिन्तन न करनेपर प्राणोंकी गतिका जो स्वतः ही अवरोध होता है, उसका नाम चतुर्थ ‘प्राणायाम’ है।</div>
<div class="class_290">अपने-अपने विषयोंके संयोगसे रहित होनेपर इन्द्रियोंका चित्तके-से रूपमें अवस्थित हो जाना ‘प्रत्याहार’ है।</div>
<div class="class_290">स्थूल-सूक्ष्म या बाह्य-आभ्यन्तर—किसी एक ध्येय स्थानमें चित्तको बाँध देना, स्थिर कर देना या लगा देना ‘धारणा’ कहलाता है।</div>
<div class="class_290">चित्तवृत्तिका गंगाके प्रवाहकी भाँति या तैलधारावत् अविच्छिन्नरूपसे ध्येय वस्तुमें ही लगा रहना ‘ध्यान’ कहलाता है।</div>
<div class="class_290">ध्यान करते-करते जब योगीका चित्त ध्येयाकारको प्राप्त हो जाता है और वह स्वयं भी ध्येयमें तन्मय-सा बन जाता है, ध्येयसे भिन्न अपने-आपका भी ज्ञान उसे नहीं-सा रह जाता है, उस स्थितिका नाम ‘समाधि’ है।</div>
<div id="LAzo2OEMRyafsq-ONvVTFg49518" class="class_78"><a href="part0254_u2.xhtml#LAzo2OEMRyafsq-ONvVTFg47700" class="class_36">१</a>. जिन शास्त्रोंमें भगवान्‌के तत्त्वका, उनके गुण, प्रभाव और चरित्रोंका तथा उनके साकार-निराकार, सगुण-निर्गुण स्वरूपका वर्णन है—ऐसे शास्त्रोंका अध्ययन करना, भगवान्‌की स्तुतिका पाठ करना, उनके नाम और गुणोंका कीर्तन करना तथा वेद और वेदांगोंका अध्ययन करना ‘स्वाध्याय’ है। ऐसा स्वाध्याय अर्थज्ञानके सहित होनेसे तथा ममता, आसक्ति और फलेच्छाके अभावपूर्वक किये जानेसे ‘स्वाध्यायज्ञानयज्ञ’ कहलाता है। इस पदमें स्वाध्यायके साथ ‘ज्ञान’ शब्दका समास करके यह भाव दिखलाया है कि स्वाध्यायरूप कर्म भी ज्ञानयज्ञ ही है, इसलिये गीताके अध्ययनको भी भगवान्‌ने ‘ज्ञानयज्ञ’ नाम दिया है (गीता १८।७०)।</div>
<div id="LAzo2OEMRyafsq-ONvVTFg47822" class="class_78"><a href="part0254_u2.xhtml#LAzo2OEMRyafsq-ONvVTFg48246" class="class_36">२</a>. उपर्युक्त प्राणायामरूप यज्ञमें अग्निस्थानीय अपानवायु है और हविःस्थानीय प्राणवायु है। अतएव यह समझना चाहिये कि जिसे पूरक प्राणायाम कहते हैं, वही यहाँ अपानवायुमें प्राणवायुका हवन करना है; क्योंकि जब साधक पूरक प्राणायाम करता है तो बाहरकी वायुको नासिकाद्वारा शरीरमें ले जाता है, तब वह बाहरकी वायु हृदयमें स्थित प्राणवायुको साथ लेकर नाभिमेंसे होती हुई अपानमें विलीन हो जाती है। इस साधनमें बार-बार बाहरकी वायुको भीतर ले जाकर वहीं रोका जाता है, इसलिये इसे आभ्यन्तर कुम्भक भी कहते हैं।</div>
<div id="LAzo2OEMRyafsq-ONvVTFg47823" class="class_78"><a href="part0254_u2.xhtml#LAzo2OEMRyafsq-ONvVTFg49256" class="class_36">३</a>. इस दूसरे प्राणायामरूप यज्ञमें अग्निस्थानीय प्राणवायु है और हविःस्थानीय अपानवायु है। अतः समझना चाहिये कि जिसे रेचक प्राणायाम कहते हैं, वही यहाँपर प्राणवायुमें अपानवायुका हवन करना है; क्योंकि जब साधक रेचक प्राणायाम करता है तो वह भीतरकी वायुको नासिकाद्वारा शरीरसे बाहर निकालकर रोकता है; उस समय पहले हृदयमें स्थित प्राणवायु बाहर आकर स्थित हो जाती है, पीछेसे अपानवायु आकर उसमें विलीन होती है। इस साधनमें बार-बार भीतरकी वायुको बाहर निकालकर वहीं रोका जाता है, इस कारणसे इसे बाह्य कुम्भक भी कहते हैं।</div>
<div id="LAzo2OEMRyafsq-ONvVTFg47824" class="class_78"><a href="part0254_u2.xhtml#LAzo2OEMRyafsq-ONvVTFg50088" class="class_36">४</a>. जिस प्राणायाममें प्राण और अपान—इन दोनोंकी गति रोक दी जाती है अर्थात् न तो पूरक प्राणायाम किया जाता है और न रेचक, किंतु श्वास और प्रश्वासको बंद करके प्राण-अपान आदि समस्त वायुभेदोंको अपने-अपने स्थानोंमें ही रोक दिया जाता है—वही यहाँ प्राण और अपानकी गतिको रोककर प्राणोंका प्राणोंमें हवन करना है। इस साधनमें न तो बाहरकी वायुको भीतर ले जाकर रोका जाता है और न भीतरकी वायुको बाहर लाकर; बल्कि अपने-अपने स्थानोंमें स्थित पंचवायु-भेदोंको वहीं रोक दिया जाता है। इसलिये इसे ‘केवल कुम्भक’ कहते हैं।</div>
<div id="LAzo2OEMRyafsq-ONvVTFg47825" class="class_78"><a href="part0254_u2.xhtml#LAzo2OEMRyafsq-ONvVTFg48902" class="class_36">५</a>. इस अध्यायमें चौबीसवें श्लोकसे लेकर यहाँतक जिन यज्ञ करनेवाले साधक पुरुषोंका वर्णन हुआ है, वे सभी ममता, आसक्ति और फलेच्छासे रहित होकर उपर्युक्त यज्ञरूप साधनोंका अनुष्ठान करके उनके द्वारा पूर्वसंचित कर्मसंस्काररूप समस्त शुभाशुभ कर्मोंका नाश कर देनेवाले हैं; इसलिये वे यज्ञके तत्त्वको जाननेवाले हैं।</div>
<div id="LAzo2OEMRyafsq-ONvVTFg47650" class="class_78"><a href="part0254_u2.xhtml#LAzo2OEMRyafsq-ONvVTFg49850" class="class_36">६</a>. यहाँ भगवान्‌ने उपर्युक्त यज्ञके रूपकमें परमात्माकी प्राप्तिके ज्ञान, संयम, तप, योग, स्वाध्याय, प्राणायाम आदि ऐसे साधनोंका भी वर्णन किया है, जिनमें अन्नका सम्बन्ध नहीं है। इसलिये यहाँ उपर्युक्त साधनोंका अनुष्ठान करनेसे साधकोंका अन्तःकरण शुद्ध होकर उसमें जो प्रसादरूप प्रसन्नताकी उपलब्धि होती है (गीता २।६४-६५; १८।३६-३७), वही यज्ञसे बचा हुआ अमृत है; क्योंकि वह अमृतस्वरूप परमात्माकी प्राप्तिमें हेतु है तथा उस विशुद्धभावसे उत्पन्न सुखमें नित्यतृप्त रहना ही यहाँ उस अमृतका अनुभव करना है।</div>
<div id="LAzo2OEMRyafsq-ONvVTFg47651" class="class_78"><a href="part0254_u2.xhtml#LAzo2OEMRyafsq-ONvVTFg49584" class="class_36">१</a>. जो मनुष्य उपर्युक्त यज्ञोंमेंसे या इनके सिवा जो और भी अनेक प्रकारके साधनरूप यज्ञ शास्त्रोंमें वर्णित हैं, उनमेंसे कोई-सा भी यज्ञ—किसी प्रकार भी नहीं करता, उसको यह लोक भी सुखदायक नहीं है, फिर परलोक तो कैसे सुखदायक हो सकता है—इस कथनसे यह भाव दिखलाया गया है कि उपर्युक्त साधनोंका अधिकार पाकर भी उनमें न लगनेके कारण उसको मुक्ति तो मिलती ही नहीं, स्वर्ग भी नहीं मिलता और मुक्तिके द्वाररूप इस मनुष्यशरीरमें भी कभी शान्ति नहीं मिलती।</div>
<div id="LAzo2OEMRyafsq-ONvVTFg48309" class="class_78"><a href="part0254_u2.xhtml#LAzo2OEMRyafsq-ONvVTFg47656" class="class_36">२</a>. यहाँ जिन साधनरूप यज्ञोंका वर्णन किया गया है एवं इनके सिवा और भी जितने कर्तव्यकर्मरूप यज्ञ शास्त्रोंमें बतलाये गये हैं, वे सब मन, इन्द्रिय और शरीरकी क्रियाद्वारा ही होते हैं। उनमेंसे किसीका सम्बन्ध केवल मनसे है, किसीका मन और इन्द्रियोंसे एवं किसी-किसीका मन, इन्द्रिय और शरीर—इन सबसे है। ऐसा कोई भी यज्ञ नहीं है, जिसका इन तीनोंमेंसे किसीके साथ सम्बन्ध न हो। इसलिये साधकको चाहिये कि जिस साधनमें शरीर, इन्द्रिय और प्राणोंकी क्रियाका या संकल्प-विकल्प आदि मनकी क्रियाका त्याग किया जाता है, उस त्यागरूप साधनको भी कर्म ही समझे और उसे भी फल-कामना, आसक्ति तथा ममतासे रहित होकर ही करे; नहीं तो वह भी बन्धनका हेतु बन सकता है।</div>
<div id="LAzo2OEMRyafsq-ONvVTFg50423" class="class_78"><a href="part0254_u2.xhtml#LAzo2OEMRyafsq-ONvVTFg47816" class="class_36">३</a>. जिस यज्ञमें द्रव्यकी अर्थात् सांसारिक वस्तुकी प्रधानता हो, उसे द्रव्यमय यज्ञ कहते हैं। अतः अग्निमें घृत, चीनी, दही, दूध, तिल, जौ, चावल, मेवा, चन्दन, कपूर, धूप और सुगन्धयुक्त ओषधियाँ आदि हविका विधिपूर्वक हवन करना; दान देना; परोपकारके लिये कुँआ, बावली, तालाब, धर्मशाला आदि बनवाना; बलिवैश्वदेव करना आदि जितने सांसारिक पदार्थोंसे सम्बन्ध रखनेवाले शास्त्रविहित शुभकर्म हैं—वे सब द्रव्यमय यज्ञके अन्तर्गत हैं तथा जो विवेक, विचार और आध्यात्मिक ज्ञानसे सम्बन्ध रखनेवाले साधन हैं, वे सब ज्ञानयज्ञके अन्तर्गत हैं।</div>
<div id="LAzo2OEMRyafsq-ONvVTFg50424" class="class_78"><a href="part0254_u2.xhtml#LAzo2OEMRyafsq-ONvVTFg49817" class="class_36">४</a>. उपर्युक्त प्रकरणमें जितने प्रकारके साधनरूप कर्म बतलाये गये हैं तथा इनके सिवा और भी जितने शुभकर्मरूप यज्ञ वेद-शास्त्रोंमें वर्णित हैं (गीता ४।३२), वे सब कर्म ज्ञानमें समाप्त हो जाते हैं, इस कथनसे भगवान्‌ने यह भाव दिखलाया है कि समस्त साधनोंका बड़े-से-बड़ा फल परमात्माका यथार्थ ज्ञान प्राप्त करा देना है।</div>
<div id="LAzo2OEMRyafsq-ONvVTFg48537" class="class_78"><a href="part0254_u2.xhtml#LAzo2OEMRyafsq-ONvVTFg49380" class="class_36">५</a>. परमात्माके तत्त्वको जाननेकी इच्छासे श्रद्धा और भक्तिभावपूर्वक किसी बातको पूछना ‘परिप्रश्न’ है।</div>
<div id="LAzo2OEMRyafsq-ONvVTFg48538" class="class_78"><a href="part0254_u2.xhtml#LAzo2OEMRyafsq-ONvVTFg49601" class="class_36">६</a>. श्रद्धा-भक्तिपूर्वक महापुरुषोंके पास निवास करना, उनकी आज्ञाका पालन करना, उनके मानसिक भावोंको समझकर हरेक प्रकारसे उनको सुख पहुँचानेकी चेष्टा करना—ये सभी सेवाके अन्तर्गत हैं।</div>
<div id="LAzo2OEMRyafsq-ONvVTFg47852" class="class_78"><a href="part0254_u2.xhtml#LAzo2OEMRyafsq-ONvVTFg49706" class="class_36">७</a>. महापुरुषोंसे परमात्माके तत्त्वज्ञानका उपदेश पाकर आत्माको सर्वव्यापी, अनन्तस्वरूप समझना तथा समस्त प्राणियोंमें भेदबुद्धिका अभाव होकर सर्वत्र आत्मभाव हो जाना—अर्थात् जैसे स्वप्नसे जागा हुआ मनुष्य स्वप्नके जगत्‌को अपने अन्तर्गत स्मृतिमात्र देखता है, वास्तवमें अपनेसे भिन्न अन्य किसीकी सत्ता नहीं देखता, उसी प्रकार समस्त जगत्‌को अपनेसे अभिन्न और अपने अन्तर्गत समझना सम्पूर्ण भूतोंको निःशेषतासे आत्माके अन्तर्गत देखना है (गीता ६।२९)।</div>
<div id="LAzo2OEMRyafsq-ONvVTFg47853" class="class_78"><a href="part0254_u2.xhtml#LAzo2OEMRyafsq-ONvVTFg47726" class="class_36">१</a>. सम्पूर्ण भूतोंको सच्चिदानन्दघन परमात्मामें देखना पूर्वोक्त आत्मदर्शनरूप स्थितिका फल है; इसीको परमपदकी प्राप्ति, निर्वाण-ब्रह्मकी प्राप्ति और परमात्मामें प्रविष्ट हो जाना भी कहते हैं।</div>
<div id="LAzo2OEMRyafsq-ONvVTFg48911" class="class_78"><a href="part0254_u2.xhtml#LAzo2OEMRyafsq-ONvVTFg49762" class="class_36">२</a>. यहाँ भगवान्‌ने अर्जुनको यह बतलाया है कि तुम वास्तवमें पापी नहीं हो, तुम तो दैवी-सम्पदाके लक्षणोंसे युक्त (गीता १६।५) तथा मेरे प्रिय भक्त और सखा हो (गीता ४।३); तुम्हारे अंदर पाप कैसे रह सकते हैं। परंतु इस ज्ञानका इतना प्रभाव और माहात्म्य है कि यदि तुम अधिक-से-अधिक पापकर्मी होओ तो भी तुम इस ज्ञानरूप नौकाके द्वारा उन समुद्रके समान अथाह पापोंसे भी अनायास तर सकते हो। बड़े-से-बड़े पाप भी तुम्हें अटका नहीं सकते।</div>
<div id="LAzo2OEMRyafsq-ONvVTFg47719" class="class_78"><a href="part0254_u2.xhtml#LAzo2OEMRyafsq-ONvVTFg50055" class="class_36">३</a>. इस जन्म और जन्मान्तरमें किये हुए समस्त कर्म संस्काररूपसे मनुष्यके अन्तःकरणमें एकत्रित रहते हैं, उनका नाम ‘संचित’ कर्म है। उनमेंसे जो वर्तमान जन्ममें फल देनेके लिये प्रस्तुत हो जाते हैं, उनका नाम ‘प्रारब्ध’ कर्म है और वर्तमान समयमें किये जानेवाले कर्मोंको ‘क्रियमाण’ कहते हैं। उपर्युक्त तत्त्वज्ञानरूप अग्निके प्रकट होते ही समस्त पूर्वसंचित संस्कारोंका अभाव हो जाता है। मन, बुद्धि और शरीरसे आत्माको असंग समझ लेनेके कारण उन मन, इन्द्रिय और शरीरादिके साथ प्रारब्ध भोगोंका सम्बन्ध होते हुए भी उन भोगोंके कारण उसके अन्तःकरणमें हर्ष-शोक आदि विकार नहीं हो सकते। इस कारण वे भी उसके लिये नष्ट हो जाते हैं और क्रियमाण कर्मोंमें उसका कर्तृत्वाभिमान तथा ममता, आसक्ति और वासना न रहनेके कारण उनके संस्कार नहीं बनते; इसलिये वे कर्म वास्तवमें कर्म ही नहीं हैं। इस प्रकार उसके समस्त कर्मोंका नाश हो जाता है।</div>
<div id="LAzo2OEMRyafsq-ONvVTFg49556" class="class_78"><a href="part0254_u2.xhtml#LAzo2OEMRyafsq-ONvVTFg47914" class="class_36">४</a>. कितने ही कालतक कर्मयोगका आचरण करते-करते राग-द्वेषके नष्ट हो जानेसे जिसका अन्तःकरण स्वच्छ हो गया है, जो कर्मयोगमें भलीभाँति सिद्ध हो गया है; जिसके समस्त कर्म ममता, आसक्ति और फलेच्छाके बिना भगवान्‌की आज्ञाके अनुसार भगवान्‌के ही लिये होते हैं—उस योग-संसिद्ध पुरुषके अन्तःकरणमें परमेश्वरके अनुग्रहसे अपने-आप उस ज्ञानका प्रकाश हो जाता है।</div>
<div id="LAzo2OEMRyafsq-ONvVTFg48739" class="class_81"><div class="class_82"><a href="part0254_u2.xhtml#LAzo2OEMRyafsq-ONvVTFg49481" class="class_36">५</a>. वेद, शास्त्र, ईश्वर और महापुरुषोंके वचनोंमें तथा परलोकमें जो प्रत्यक्षकी भाँति विश्वास है एवं उन सबमें परम पूज्यता और उत्तमताकी भावना है—उसका नाम श्रद्धा है और ऐसी श्रद्धा जिसमें हो, उसको ‘श्रद्धावान्’ कहते हैं।</div><div class="class_99">जबतक इन्द्रिय और मन अपने काबूमें न आ जायँ, तबतक श्रद्धापूर्वक कटिबद्ध होकर उत्तरोत्तर तीव्र अभ्यास करते रहना चाहिये; क्योंकि श्रद्धापूर्वक तीव्र अभ्यासकी कसौटी इन्द्रियसंयम ही है, जितना ही श्रद्धापूर्ण तीव्र अभ्यास किया जाता है, उत्तरोत्तर उतना ही इन्द्रियोंका संयम होता जाता है। अतएव इन्द्रिय-संयमकी जितनी कमी है, उतनी ही साधनमें कमी समझनी चाहिये और साधनमें जितनी कमी है, उतनी ही श्रद्धामें त्रुटि समझनी चाहिये।</div></div>
<div id="LAzo2OEMRyafsq-ONvVTFg48894" class="class_81"><div class="class_82"><a href="part0254_u2.xhtml#LAzo2OEMRyafsq-ONvVTFg49445" class="class_36">१</a>. वेद-शास्त्र और महापुरुषोंके वचनोंको तथा उनके बतलाये हुए साधनोंको ठीक-ठीक न समझ सकनेके कारण तथा जो कुछ समझमें आवे उसपर भी विश्वास न होनेके कारण जिसको हरेक विषयमें संशय होता रहता है, जो किसी प्रकार भी अपने कर्तव्यका निश्चय नहीं कर पाता, हर हालतमें संशययुक्त रहता है, वह मनुष्य अपने मनुष्य-जीवनको व्यर्थ ही खो बैठता है।</div><div class="class_99">जिसमें स्वयं विवेचन करनेकी शक्ति नहीं है, ऐसा अज्ञ मनुष्य भी यदि श्रद्धालु हो तो श्रद्धाके कारण महापुरुषोंके कथनानुसार संशयरहित होकर साधनपरायण हो सकता है और उनकी कृपासे उसका भी कल्याण हो सकता है (गीता १३।२५); परंतु जिस संशययुक्त पुरुषमें न विवेकशक्ति है और न श्रद्धा ही है, उसके संशयके नाशका कोई उपाय नहीं रह जाता; इसलिये जबतक उसमें श्रद्धा या विवेक नहीं आ जाता, उसका अवश्य पतन हो जाता है।</div></div>
<div id="LAzo2OEMRyafsq-ONvVTFg48895" class="class_78"><a href="part0254_u2.xhtml#LAzo2OEMRyafsq-ONvVTFg48459" class="class_36">२</a>. संशययुक्त मनुष्य केवल परमार्थसे भ्रष्ट हो जाता है इतनी ही बात नहीं है, जबतक मनुष्यमें संशय विद्यमान रहता है, वह उसका नाश नहीं कर लेता, तबतक वह न तो इस लोकमें यानी मनुष्यशरीरमें रहते हुए धन, ऐश्वर्य या यशकी प्राप्ति कर सकता है, न परलोकमें यानी मरनेके बाद स्वर्गादिकी प्राप्ति कर सकता है और न किसी प्रकारके सांसारिक सुखोंको ही भोग सकता है।</div>
<div id="LAzo2OEMRyafsq-ONvVTFg49763" class="class_78"><a href="part0254_u2.xhtml#LAzo2OEMRyafsq-ONvVTFg47878" class="class_36">३</a>. यहाँ ‘योगसंन्यस्तकर्माणम्’ का अर्थ स्वरूपसे कर्मोंका त्याग कर देनेवाला न मानकर कर्मयोगके द्वारा समस्त कर्मोंमें और उनके फलमें ममता, आसक्ति और कामनाका सर्वथा त्याग करके उन सबको परमात्मामें अर्पण कर देनेवाला त्यागी (गीता ३।३०; ५।१०) मानना ही उचित है।</div>
<div id="LAzo2OEMRyafsq-ONvVTFg49764" class="class_78"><a href="part0254_u2.xhtml#LAzo2OEMRyafsq-ONvVTFg49833" class="class_36">४</a>. ईश्वर है या नहीं, है तो कैसा है, परलोक है या नहीं, यदि है तो कैसे है और कहाँ है, शरीर, इन्द्रिय, मन और बुद्धि—ये सब आत्मा हैं या आत्मासे भिन्न हैं, जड़ हैं या चेतन, व्यापक हैं या एकदेशीय, कर्ता-भोक्ता जीवात्मा है या प्रकृति, आत्मा एक है या अनेक, यदि वह एक है तो कैसे है और अनेक है तो कैसे, जीव स्वतन्त्र है या परतन्त्र, यदि परतन्त्र है तो कैसे है और किसके परतन्त्र है, कर्म-बन्धनसे छूटनेके लिये कर्मोंको स्वरूपसे छोड़ देना ठीक है या कर्मयोगके अनुसार उनका करना ठीक है, अथवा सांख्ययोगके अनुसार साधन करना ठीक है—इत्यादि जो अनेक प्रकारकी शंकाएँ तर्कशील मनुष्योंके अन्तःकरणमें उठा करती हैं, इन समस्त शंकाओंका विवेकज्ञानके द्वारा विवेचन करके एक निश्चय कर लेना अर्थात् किसी भी विषयमें संशययुक्त न रहना और अपने कर्तव्यको निर्धारित कर लेना, यही विवेकज्ञानद्वारा समस्त संशयोंका नाश कर देना है।</div>
<div id="LAzo2OEMRyafsq-ONvVTFg49765" class="class_78"><a href="part0254_u2.xhtml#LAzo2OEMRyafsq-ONvVTFg50360" class="class_36">५</a>. जिसके मन और इन्द्रिय वशमें किये हुए हैं—अपने काबूमें हैं, उस पुरुषके शास्त्रविहित कर्म ममता, आसक्ति और कामनासे सर्वथा रहित होते हैं; इस कारण उन कर्मोंमें बन्धन करनेकी शक्ति नहीं रहती।</div>
<div id="LAzo2OEMRyafsq-ONvVTFg47760" class="class_81"><div class="class_82"><a href="part0254_u2.xhtml#LAzo2OEMRyafsq-ONvVTFg50259" class="class_36">६</a>. संशयका कारण अविवेक है। अतः विवेकद्वारा अविवेकका नाश होते ही उसके साथ-साथ संशयका भी नाश हो जाता है। इसका स्थान हृदय यानी अन्तःकरण है; अतः जिसका अन्तःकरण अपने वशमें है, उसके लिये इसका नाश करना सहज है।</div><div class="class_99">अर्जुनके अन्तःकरणमें संशय विद्यमान था, उनकी विवेकशक्ति मोहके कारण कुछ दबी हुई थी; इसीसे वे अपने कर्तव्यका निश्चय नहीं कर सकते थे और स्वधर्मरूप युद्धका त्याग करनेके लिये तैयार हो गये थे। इसलिये भगवान् यहाँ उन्हें उनके हृदयमें स्थित संशयका विवेकद्वारा छेदन करनेके लिये कहते हैं।</div></div>
</body>
</html>
