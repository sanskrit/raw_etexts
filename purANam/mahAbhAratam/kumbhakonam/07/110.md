श्रीः
अध्यायः 110
रणाङ्कणे पाञ्चजन्यस्वने श्रुते अश्रुतेच गाण्डीवघोषे अर्जुनस्य विपदमाशङ्कमानेन युधिष्ठिरेण सात्यकिम् प्रति अर्जुनवृत्तान्तपरिज्ञानाय गमनचोदना ॥ 1 ॥
धृतराष्ट्र उवाच 	001  
भारद्वाजं कथं युद्धे युयुधानो न्यवारयत् ।	001a  
सञ्जयाचक्ष्व तत्त्वेन परं कौतूहलं हि मे ॥	001c  
सञ्जय उवाच 	002  
शृणु राजन्महाप्राज्ञ सङ्ग्रामं रोमहर्षणम् ।	002a  
द्रोणस्य पाण्डवैः सार्धं युयुधानपुरोगमैः ॥	002c  
वध्यमानं बलं दृष्ट्वा युयुधानेन मारिष ।	003a  
अभ्यद्रवत्स्वयं द्रोणः सात्यकिं सत्यविक्रमम् ॥	003c  
तमापतन्तं सहसा भारद्वाजं महारथम् ।	004a  
सात्यकिः पञ्चविंशत्या क्षुद्रकाणां समार्पयत् ॥	004c  
द्रोणोऽपि युधि विक्रान्तो युयुधानं समाहितः ।	005a  
अविध्यत्पञ्चभिस्तूर्णं हेमपुङ्खैः शरैः शितैः ॥	005c  
ते वर्म भित्त्वा सुदृढं द्विषत्पिशितभोजनाः ।	006a  
अभ्ययुर्धरणीं राजन्वल्मीकमिव पन्नगाः ॥	006c  
दीर्घबाहुरभिक्रुद्धस्तोत्रार्दित इव द्विपः ।	007a  
द्रोणं पञ्चाशताऽविध्यन्नाराचैरग्निसन्निभैः ॥	007c  
भारद्वाजो रणे विद्धो युयुधानेन सत्वरम् ।	008a  
सात्यकिं बहुभिर्बाणैर्यतमानमविध्यत ॥	008c  
ततः क्रुद्धो महेष्वासो भूय एव महाबलः ।	009a  
सात्वतं पीडयामास व्रातेन नतपर्वणाम् ॥	009c  
स वध्यमानः समरे भारद्वाजेन सात्यकिः ।	010a  
नान्वपद्यत कर्तव्यं किञ्चिदेव विशाम्पते ॥	010c  
विषण्णवदनश्चापि युयुधानोऽभवन्नृप ।	011a  
भारद्वाजं रणे दृष्ट्वा विसृजन्तं शिताञ्शरान् ॥	011c  
तं तु सम्प्रेक्ष्य ते पुत्राः सैनिकाश्च विशाम्पते ।	012a  
प्रहृष्टमनसो भूत्वा सिंहवद्व्यनदन्मुहुः ॥	012c  
तं श्रुत्वा निनदं घोरं पीड्यमानं च माधवम् ।	013a  
युधिष्ठिरोऽब्रवीद्राजा सर्वसैन्यानि भारत ॥	013c  
एष वृष्णिवरो वीरः सात्यकिः सत्यविक्रमः ।	014a  
ग्रस्यते युधि वीरेण भानुमानिव राहुणा ।	014c  
अभिद्रवत गच्छध्वं सात्यकिर्यत्र युध्यते ॥	014e  
धृष्टद्युम्नं च पाञ्चाल्यमिदमाह जनाधिपः ।	015a  
\'द्रोणं वारय सुक्षिप्रं सात्यकिं मावधीद्द्विजः ॥\'	015c  
अभिद्रव द्रुतं द्रोणं किमु तिष्ठसि पार्षत ।	016a  
न पश्यसि भयं द्रोणाद्घोरं नः समुपस्थितम् ॥	016c  
असौ द्रोणो महेष्वासो युयुधानेन संयुगे ।	017a  
क्रीडते सूत्रबद्धेन पक्षिणा बालको यथा ॥	017c  
तत्रैव सर्वे गच्छन्तु भीमसेनपुरोगमाः ।	018a  
त्वयैव सहिताः सर्वे युयुधानरथं प्रति ॥	018c  
पृष्ठतोऽनुगमिष्यामि त्वामहं सहसैनिकः ।	019a  
सात्यकिं मोक्षयस्वाद्य यमदंष्ट्रान्तरं गतम् ॥	019c  
सञ्जय उवाच	020  
एवमुक्त्वा ततो राजा सर्वसैन्येन भारत ।	020a  
अभ्यद्रवद्रणे द्रोणं युयुधानस्य कारणात् ॥	020c  
तत्रारावो महानासीद्द्रोणमेकं युयुत्सताम् ।	021a  
पाण्डवानां च भद्रं ते सृञ्जयानां च सर्वशः ॥	021c  
ते समेत्य नरव्याघ्रा भारद्वाजं महारथम् ।	022a  
अभ्यवर्षञ्शरैस्तीक्ष्णैः कङ्कबर्हिणवाजितैः ॥	022c  
स्मयन्नेव तु तान्वीरान्द्रोणः प्रत्यग्रहीत्स्वयम् ।	023a  
अतिथीनागतान्यद्वत्सलिलेनासनेन च ॥	023c  
तर्पितास्ते शरैस्तस्य भारद्वाजस्य धन्विनः ।	024a  
आतिथेयं गृहं प्राप्य तर्प्यन्तेऽतिथयो यथा ॥	024c  
भारद्वाजं च ते सर्वे न शेकुः प्रतिवीक्षितुम् ।	025a  
मध्यन्दिनमनुप्राप्तं सहस्रांशुमिव प्रभो ॥	025c  
तांस्तु सर्वान्महेष्वासान्द्रोणः शस्त्रभृतां वरः ।	026a  
अतापयच्छरव्रातैर्गभस्तिभिरिवांशुमान् ॥	026c  
वध्यमाना महाराज पाण्डवाः सृञ्जयास्तथा ।	027a  
त्रातारं नाध्यगच्छन्त पङ्कमग्ना इव द्विपाः ॥	027c  
द्रोणस्य च व्यदृश्यन्त विसर्पन्तो महाशराः ।	028a  
गभस्तय इवार्कस्य प्रतपन्तः समन्ततः ॥	028c  
तस्मिन्द्रोणेन निहताः पाञ्चालाः पञ्चविंशतिः ।	029a  
महारथाः समाख्याता धृष्टद्युम्नस्य सम्मताः ॥	029c  
पाण्डूनां सर्वसैन्येषु पाञ्चालानां तथैव च ।	030a  
द्रोणं स्म ददृशुः शूरं विनिघ्नन्तं वरान्वरान् ॥	030c  
केकयानां शतं हत्वा विद्राव्य च समन्ततः ।	031a  
द्रोणस्तस्थौ महाराज व्यादितास्य इवान्तकः ॥	031c  
पाञ्चालान्सृञ्जयान्मत्स्यान्केकयांश्च नराधिप ।	032a  
द्रोणोऽजयन्महाबाहुः शतशोऽथ सहस्रशः ॥	032c  
तेषां समभवच्छब्दो विद्धानां द्रोणसायकैः ।	033a  
वनौकसामिवारण्ये व्याप्तानां धूमकेतुना ॥	033c  
तत्र देवाः सगन्धर्वाः पितरश्चाब्रुवन्नृप ।	034a  
एते द्रवन्ति पाञ्चालाः पाण्डवाश्च ससैनिकाः ॥	034c  
तं तथा समरे द्रोणं निघ्नन्तं सौमकान्रणे ।	035a  
न चाप्यभिययुः केचिदपरे नैव विव्यधुः ॥	035c  
वर्तमाने तथा रौद्रे तस्मिन्वीरवरक्षये ।	036a  
अशृणोत्सहसा पार्थः पाञ्चजन्यस्य निःस्वनम् ॥	036c  
पूरिते वासुदेवेन शङ्खराजे महात्मना ।	037a  
युध्यमानेषु वीरेषु सैन्धवस्याभिरक्षिषु ॥	037c  
नदत्सु धार्तराष्ट्रेषु विजयस्य रथं प्रति ।	038a  
गाण्डीवस्य च निर्घोषे विप्रनष्टे समन्ततः ॥	038c  
कश्मलाभिहतो राजा चिन्तयामास पाण्डवः ।	039a  
न नूनं स्वस्ति पार्थाय यथा नदति शङ्खराट् ॥	039c  
कौरवाश्च यथा हृष्टा विनदन्ति मुहुर्मुहुः ।	040a  
\'व्यक्तमद्य विनश्यन्ति सर्वलोकमहारथाः ॥\'	040c  
एवं सञ्चिन्तयित्वा तु व्याकुलेनान्तरात्मना ।	041a  
अजताशत्रुः कौन्तेयः सात्वतं प्रत्यभाषत ॥	041c  
बाष्पगद्गदया वाचा मुह्यमानो मुहुर्मुहुः ।	042a  
कृत्यस्यानन्तरापेक्षी शैनेयं शिनिपुङ्गवम् ॥	042c  
युधिष्ठिर उवाच	043  
यः स धर्मः पुरा दृष्टः सद्भिः शैनेय शाश्वतः ।	043a  
साम्पराये सुहृत्कृत्ये तस्य कालोऽयमागतः ॥	043c  
सर्वेष्वपि च योधेषु चिन्तयञ्शिनिपुङ्गव ।	044a  
त्वत्तः सुहृत्तमं कञ्चिन्नाभिजानामि सात्यके ॥	044c  
यो हि प्रीतमना नित्यं यश्च नित्यमनुव्रतः ।	045a  
स कार्ये साम्पराये तु नियोज्य इति मे मतिः ॥	045c  
यथा च केशवो नित्यं पाण्डवानां परायणम् ।	046a  
तथा त्वमपि वार्ष्णेय कृष्णतुल्यपराक्रमः ॥	046c  
सोऽहं भारं समाधास्ये त्वयि तं वोढुमर्हसि ।	047a  
अभिप्रायं च मे नित्यं न वृथा कर्तुमर्हसि ॥	047c  
स त्वं भ्रातुर्वयस्यस्य गुरोरपि च संयुगे ।	048a  
कुरु कृच्छ्रे सहायार्थमर्जुनस्य नरर्षभ ॥	048c  
त्वं हि सत्यव्रतः शूरो मित्राणामभयङ्करः ।	049a  
लोके विख्यायसे वीर कर्मभिः सत्यवागिति ॥	049c  
यो हि शैनेय मित्रार्थे युध्यमानस्त्यजेत्तनुम् ।	050a  
पृथिवीं च द्विजातिभ्यो यो दद्यात्स समो भवेत् ॥	050c  
श्रुताश्च बहवोऽस्माभी राजानो ये दिवं गताः ।	051a  
दत्त्वेमां पृथिवीं कृत्स्नां ब्राह्मणेभ्यो यथाविधि ॥	051c  
\'दीयमाना च बहुभिर्दास्यते च मुहुर्मही ।	052a  
न हि कश्चिद्रणे प्राणान्मित्रार्थे त्यक्तवानिह ॥\'	052c  
एवं त्वामपि धर्मात्मन्प्रयाचेऽहं कृताञ्जलिः ।	053a  
पृथिवीदानतुल्यं स्यादधिकं वा फलं विभो ॥	053c  
एक एव सदा कृष्णो मित्राणामभयङ्करः ।	054a  
रणे सन्त्यजति प्राणान्द्वितीयस्त्वं च सात्यके ॥	054c  
विक्रान्तस्य च वीरस्य युद्धे प्रार्थयतो यशः ।	055a  
शूर एव सहायः स्यान्नेतरः प्राकृतो जनः ॥	055c  
ईदृशे तु परामर्दे वर्तमानस्य माधव ।	056a  
त्वदन्यो हि रणे गोप्ता विजयस्य न विद्यते ॥	056c  
श्लाघन्नेव हि कर्माणि शतशस्तव पाण्डवः ।	057a  
मम सञ्जनयन्हर्षं पुनः पुनरकीर्तयत् ॥	057c  
लघुहस्तश्चित्रयोधी तथा लघुपराक्रमः ।	058a  
प्राज्ञः सर्वास्त्रविच्छूरो मुह्यते न च संयुगे ॥	058c  
महास्कन्धो महोरस्को महाबाहुर्महाहनुः ।	059a  
महाबलो महावीर्यः स महात्मा महारथः ॥	059c  
शिष्यो मम सखा चैव प्रियोऽस्याहं प्रियश्च मे ।	060a  
युयुधानः सहायो मे प्रमथिष्यति कौरवान् ॥	060c  
अस्मदर्थं च राजेन्द्र सन्नह्येद्यदि केशवः ।	061a  
रामो वाप्यनिरुद्धो वा प्रद्युम्नो वा महारथः ॥	061c  
गदो वा सारणो वापि साम्बो वा सह वृष्णिभिः ।	062a  
सहायार्थं महाराज सङ्ग्रामोत्तममूर्धनि ॥	062c  
तथाप्यहं नरव्याघ्रं शैनेयं सत्यविक्रमम् ।	063a  
साहाय्ये विनियोक्ष्यामि नास्ति मेऽन्योहि तत्समः ॥	063c  
इति द्वैतवने तात मामुवाच धनञ्जयः ।	064a  
परोक्षे त्वद्गुणांस्तथ्यान्कथयन्नार्यसंसदि ॥	064c  
तस्य त्वमेवं सङ्कल्पं न वृथा कर्तुमर्हसि ।	065a  
धनञ्जयस्य वार्ष्णेय मम भीमस्य चोभयोः ॥	065c  
यच्चापि तीर्थानि चरन्नगच्छं द्वारकां प्रति ।	066a  
तत्राहमपि ते भक्तिमर्जुनं प्रति दृष्टवान् ॥	066c  
न तन्सौहृदमन्येषु मया शैनेय लक्षितम् ।	067a  
यथा त्वमस्मान्भजसे वर्तमानानुपप्लवे ॥	067c  
सोऽभिजात्या च भक्त्या च सख्यस्याचार्यकस्य च ।	068a  
सौहृदस्य च वीर्यस्य कुलीनत्वस्य माधव ॥	068c  
सत्यस्य च महाबाहो अनुकम्पार्थमेव च ।	069a  
अनुरूपं महेष्वास कर्म त्वं कर्तुमर्हसि ॥	069c  
सुयोधनो हि सहसा गतो द्रोणेन दंशितः ।	070a  
पूर्वमेवानुयातास्ते कौरवाणां महारथाः ॥	070c  
सुमहान्निनदश्चैव श्रूयते विजयं प्रति ।	071a  
स शैनेय जवेनाशु गन्तुमर्हसि मानद ॥	071c  
भीमसेनो वयं चैव संयत्ताः सहसैनिकाः ।	072a  
द्रोणमावारयिष्यामो यदि त्वां प्रतियोत्स्यते ॥	072c  
पश्य शैनेय सैन्यानि द्रवमाणानि संयुगे ।	073a  
महान्तं च रणे शब्दं दीर्यमाणां च भारतीम् ॥	073c  
महामारुतवेगेन समुद्रमिव पर्वसु ।	074a  
धार्तराष्ट्रबलं तात विक्षिप्तं सव्यसाचिना ॥	074c  
रथैर्विपरिधावद्भिर्मनुष्यैश्च हयैश्च ह ।	075a  
सैन्यं रजःसमुद्भूतमेतत्सम्परिवर्तते ॥	075c  
संवृतः सिन्धुसौवीरैर्नखरप्रासयोधिभिः ।	076a  
अत्यन्तोपचितैः शूरैः फल्गुनः परवीरहा ॥	076c  
नैतद्बलमसंवार्यं शक्यो जेतुं जयद्रथः ।	077a  
एते हि सैन्धवस्यार्थे सर्वे सन्त्यक्तजीविताः ॥	077c  
शरशक्तिध्वजवरं हयनागसमाकुलम् ।	078a  
पश्यैतद्धार्तराष्ट्राणामनीकं सुदुरासदम् ॥	078c  
शृणु दुन्दुभिनिर्घोषं शङ्खशब्दांश्च पुष्कलान् ।	079a  
सिंहनादरवांश्चैव रथनेमिस्वनांस्तथा ॥	079c  
नागानां शृणु शब्दं च पत्तीनां च सहस्रशः ।	080a  
सादिनां द्रवतां चैव शृणु कम्पयतां महीम् ॥	080c  
पुरस्तात्सैन्धवानीकं द्रोणानीकं च पृष्ठतः ।	081a  
बहुत्वाद्धि नरव्याघ्र देवेन्द्रमपि पीडयेत् ॥	081c  
अपर्यन्ते बले मग्नो जह्यादपि च जीवितम् ।	082a  
तस्मिंश्च निहते युद्धे कथं जीवेत मादृशः ॥	082c  
सर्वथा समनुप्राप्तः सुकृच्छ्रं त्वयि जीवति ।	083a  
श्यामो युवा गुडाकेशो दर्शनीयश्च पाण्डवः ॥	083c  
लघ्वस्त्रश्चित्रयोधी च प्रविष्टस्तात भारतीम् ।	084a  
सूर्योदये महाबाहुर्दिवसश्चातिवर्तते ॥	084c  
तन्न जानामि वार्ष्णेय यदि जीवति वा न वा ।	085a  
कुरूणां चापि तत्सैन्यं सागरप्रतिमं महत् ॥	085c  
एक एव च बीभत्सुः प्रविष्टस्तात भारतीम् ।	086a  
अविषह्यां महाबाहुः सुरैरपि महाहवे ॥	086c  
न हि मे वर्तते बुद्धिरद्य युद्धे कथञ्चन ।	087a  
द्रोणोऽपि रभसो युद्धे मम पीडयते बलम् ॥	087c  
प्रत्यक्षं ते महाबाहो यथाऽसौ चरति द्विजः ।	088a  
युगपच्च समेतानां कार्याणां त्वं विचक्षणः ।	088c  
महार्थं लघुसंयुक्तं कर्तुमर्हसि मानद ॥	088e  
तस्य मे सर्वकार्येषु कार्यमेतन्मतं महत् ।	089a  
अर्जुनस्य परित्राणं कर्तव्यमिति संयुगे ॥	089c  
नाहं शोचामि दाशार्हं गोप्तारं जगतः पतिम् ।	090a  
स हि शक्तो रणे तात त्रीँल्लोकानपि सङ्गतान् ॥	090c  
विजेतुं पुरुषव्याघ्रः सत्यमेतद्ब्रवीमि ते ।	091a  
किम्पुनर्धार्तराष्ट्रस्य बलमेतत्सुदुर्बलम् ॥	091c  
अर्जुनस्त्वेष वार्ष्णेय पीडितो बहुभिर्युधि ।	092a  
प्रजह्यात्समरे प्राणांस्तस्माद्विन्दामि कश्मलम् ॥	092c  
तस्य त्वं पदवीं गच्छ गच्छेयुस्त्वादृशा यथा ।	093a  
तादृशस्येदृशे काले मादृशेनाभिनोदितः ॥	093c  
रणे वृष्णिप्रवीराणां द्वावेवातिरथौ स्मृतौ ।	094a  
प्रद्युम्नश्च महाबाहुस्त्वं च सात्वत विश्रुतः ॥	094c  
अस्त्रे नारायणसमः सङ्कर्षणसमो बले ।	095a  
वीरतायां नरव्याघ्र धनञ्जयसमो ह्यसि ॥	095c  
भीष्मद्रोणावतिक्रम्य सर्वयुद्धविशारदम् ।	096a  
त्वामेव पुरुषव्याघ्रं लोके सन्तः प्रचक्षते ॥	096c  
\'सदेवासुरगन्धर्वान्सकिन्नरमहोरगान् ।	097a  
योधयेच्च जगत्सर्वं विजयेत रिपून्बहून् ॥	097c  
इति ब्रुवन्ति लोकेषु जनास्तव गुणांस्तथा ।	098a  
समागमेषु सर्वेषु पृथगेव च सर्वदा ।\'	098c  
नाशक्यं विद्यते लोके सात्यकेरिति माधव ॥		098e  
तत्त्वां यदभिवक्ष्यामि तत्कुरुष्व महाबल ॥		099ac  
सम्भावना हि लोकस्य मम पार्थस्य चोभयोः ।	100a  
नान्यथा तां महाबाहो सम्प्रकर्तुमिहार्हसि ॥	100c  
परित्यज्य प्रियान्प्राणान्रणे चर विभीतवत् ।	101a  
न हि शैनेय दाशार्हा रणे रक्षन्ति जीवितम् ॥	101c  
अयुद्धमनवस्थानं सङ्ग्रामे च पलायनम् ।	102a  
भीरूणामसतां मार्गे नैष दाशार्हसेवितः ॥	102c  
तवार्जुनो गुरुस्तात धर्मात्मा शिनिपुङ्गव ।	103a  
वासुदेवो गुरुश्चापि तव पार्थस्य धीमतः ॥	103c  
कारणद्वयमेतद्धि जानंस्त्वामहमब्रुवम् ।	104a  
मावमंस्था वचो मह्यं गुरुस्तव गुरोर्ह्यहम् ॥	104c  
वासुदेवमतं चैव मम चैवार्जुनस्य च ।	105a  
सत्यमेतन्मयोक्तं ते याहि यत्र धनञ्जयः ॥	105c  
एतद्वचनमाज्ञाय मम सत्यपराक्रम ।	106a  
प्रविशैतद्बलं तात धार्तराष्ट्रस्य दुर्मतेः ॥	106c  
प्रविश्य च यथान्यायं सङ्गम्य च महारथैः ।	107a  
यथार्हमात्मनः कर्म रणे सात्वत दर्शय ॥ ॥	107c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे दशाधिकशततमोऽध्यायः ॥ 110 ॥

5-110-29 तस्मिन्नवसरे ॥ 5-110-42 कृत्यस्य जयद्रथवधस्यानन्तरापेक्षी अविघ्नाकाङ्क्षी ॥ 5-110-43 यः स धर्मो मैत्रीलक्षणः । साम्पराये आपत्काले ॥ 5-110-47 वयस्यस्य स्निग्धस्य । सहायार्थं सहायरूपप्रयोजनम् ॥ 5-110-67 उपप्लवे विमर्दे ॥ 5-110-68 सख्यादेरनुरूपमित्यनेनान्वयः ॥ 5-110-69 सत्यस्याङ्गीकारस्य । अनुकम्पार्थमर्जुनानुपालननिमित्तम् ॥ 5-110-79 श्रूयते हि रणं प्रति इति क. पाठः ॥ 5-110-88 महार्थं महान्तमर्थम् । लघुसंयुक्तमविलम्बसम्पन्नम् ॥ 5-110-101 विभीतवदभीतः ॥ 5-110-102 अनवस्थानमस्थैर्यम् ॥ 5-110-110 दशाधिकशततमोऽध्यायः ॥
