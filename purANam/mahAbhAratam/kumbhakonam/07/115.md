श्रीः
अध्यायः 115
सात्यकिना जलसन्धस्य वधः ॥ 1 ॥
सञ्जय उवाच 	001  
शृणुष्वैकमना राजन्यन्मां त्वं परिपृच्छसि ।	001a  
द्राव्यमाणे बले तस्मिन्हार्दिक्येन महात्मना ॥	001c  
लज्जयावनते चापि परिहृष्टे च तावके ।	002a  
द्वीपो य आसीत्पाण्डूनामगाधे गाधमिच्छताम् ॥	002c  
श्रुत्वा स निनदं भीमं तावकानां महाहवे ।	003a  
शैनेयस्त्वरितो राजन्कृतवर्माणमभ्ययात् ॥	003c  
उवाच सारथिं तत्र क्रोधामर्षसमन्वितः ।	004a  
हार्दिक्याभिमुखं सूत कुरु मे रथमुत्तमम् ॥	004c  
कुरुते कदनं पश्य पाण्डुसैन्ये ह्यमर्षितः ।	005a  
एनं जित्वा पुनः सूत यास्यामि विजयं प्रति ॥	005c  
एवमुक्ते तु वचने सूतस्तस्य महामते ।	006a  
निमेषान्तरमात्रेण कृतवर्माणमभ्ययात् ॥	006c  
कृतवर्मा तु हार्दिक्यः शैनेयं निशितैः शरैः ।	007a  
अवाकिरत्सुसङ्क्रुद्धस्ततोऽक्रुद्ध्यत्स सात्यकिः ॥	007c  
अथाशु निशितं भल्लं शैनेयः कृतवर्मणः ।	008a  
प्रेषयामास समरे शरांश्च चतुरोऽपरान् ॥	008c  
ते तस्य जघ्निरे वाहान्भल्लेनास्याच्छिनद्धनुः ।	009a  
पृष्ठरक्षं तथा सूतमविध्यन्निशितैः शरैः ॥	009c  
ततस्तं विरथं कृत्वा सात्यकिः सत्यविक्रमः ।	010a  
सेनामस्यार्दयामास शरैः सन्नतपर्वभिः ॥	010c  
अभज्यताथ पृतना शैनेयशरपीडिता ।	011a  
\'पलायनकृतोत्साहा भ्रमन्ती तत्रतत्र ह ।\'	011c  
ततः प्रायात्स त्वरितः सात्यकिः सत्यविक्रमः ॥	011e  
शृणु राजन्यदकरोत्तव सैन्येषु वीर्यवान् ।	012a  
अतीत्य स महाराज द्रोणानीकमहार्णवम् ॥	012c  
पराजित्य तु संहृष्टः कृतवर्माणमाहवे ।	013a  
यन्तारमब्रवीच्छूरः शनैर्याहीत्यसम्भ्रमम् ॥	013c  
दृष्ट्वा तु तव तत्सैन्यं रथाश्वद्विपसङ्कुलम् ।	014a  
पदातिजनसम्पूर्णमब्रवीत्सारथिं पुनः ॥	014c  
यदेतन्मेघसङ्काशं द्रोणानीकस्य सव्यतः ।	015a  
सुमहत्कुञ्जरानीकं यस्य रुक्मरथो मुखम् ॥	015c  
एते हि बहवः सूत दुर्निवार्याश्च संयुगे ।	016a  
दुर्योधनसमादिष्टा मदर्थे त्यक्तजीविताः ॥	016c  
राजपुत्रा महेष्वासाः सर्वे विक्रान्तयोधिनः ।	017a  
\'न चाजित्वा रणे ह्येताञ्शक्यः प्राप्तुं जयद्रथः ॥	017c  
नापि सूत मया पार्थः शक्यः प्राप्तुं कथञ्चन ।	018a  
एते तिष्ठन्ति सहिताः सर्वविद्यासु निष्ठिताः ॥\'	018c  
त्रिगर्तानां रथोदाराः सुवर्णविकृतध्वजाः ।	019a  
मामेवाभिमुखा वीरा योत्स्यमाना व्यवस्थिताः ॥	019c  
अत्र मां प्रापय क्षिप्रमश्वांश्चोदय सारथे ।	020a  
त्रिगर्तैः सह योत्स्यामि भारद्वाजस्य पश्यतः ॥	020c  
सञ्जय उवाच 	021  
ततः प्रायाच्छनैः सूतः सात्वतस्य मते स्थितः ।	021a  
रथेनादित्यवर्णेन भास्वरेण पताकिना ॥	021c  
तमूहुः सारथेर्वश्या वल्गमाना हयोत्तमाः ।	022a  
वायुवेगसमाः सङ्ख्ये कुन्देन्दुरजतप्रभाः ॥	022c  
आपतन्तं रणे तं तु शङ्खवर्णैर्हयोत्तमैः ।	023a  
परिवव्रुस्ततः शूरा गजानीकेन सर्वतः ।	023c  
किरन्तो विविधांस्तीक्ष्णान्सायकाँल्लघुवेधिनः ॥	023e  
सात्वतोऽपि शितैर्बाणैर्गजानीकमयोधयत् ।	024a  
पर्वतानिव वर्षेण तपान्ते जलदो महान् ॥	024c  
वज्राशनिसमस्पर्शैर्वध्यमानाः शरैर्गजाः ।	025a  
प्राद्रवन्रणमुत्सृज्य शिनिवीरसमीरितैः ॥	025c  
शीर्णदन्ता विरुधिरा भिन्नमस्तकपिण्डिकाः ।	026a  
विशीर्णकर्णास्यकरा विनियन्तृपताकिनः ॥	026c  
सम्भिन्नवर्मघण्टाश्च विनिकृत्तमहाध्वजाः ।	027a  
हतारोहा दिशो राजन्भेजिरे भ्रष्टकम्बलाः ॥	027c  
रुवन्तो विविधान्नादाञ्जलदोपमनिःस्वनाः ।	028a  
नाराचैर्वत्सदन्तैश्च भल्लैरञ्जलिकैस्तथा ॥	028c  
क्षुरप्रैरर्धचन्द्रैश्च सात्वतेन विदारिताः ।	029a  
क्षरन्तोऽसृक्तथा मूत्रं पुरीषं च प्रदुद्रुवुः ।	029c  
बभ्रमुश्चस्खलुश्चान्ये पेतुर्मम्लुस्तथाऽपरे ॥	029e  
एवं तत्कुञ्जरानीकं युयुधानेन पीडितम् ।	030a  
शरैरग्न्यर्कसङ्काशैः प्रदुद्राव समन्ततः ॥	030c  
तस्मिन्हते गजानीके जलसन्धो महाबलः ।	031a  
यत्तः सम्प्रापयन्नागं रजताश्वरथं प्रति ॥	031c  
रुक्मवर्मधरः शूरस्तपनीयाङ्गदः शुचिः ।	032a  
कुण्डली मकुटी खड्गी रक्तचन्दनरूषितः ॥	032c  
शिरसा धारयन्दीप्तां तपनीयमयीं स्रजम् ।	033a  
उरसा धारयन्निष्कं कण्ठसूत्रं च भास्वरम् ॥	033c  
चापं च रुक्मविकृतं विधुन्वन्गजमूर्धनि ।	034a  
अशोभत महाराज सविद्युदिव तोयदः ॥	034c  
तमापतन्तं सहसा मागधस्य गजोत्तमम् ।	035a  
सात्यकिर्वारयामास वेलेव मकरालयम् ॥	035c  
नागं निवारितं दृष्ट्वा शैनेयस्य शरोत्तमैः ।	036a  
अक्रुध्यत रणे राजञ्जलसन्धो महाबलः ॥	036c  
ततः क्रुद्धो महाराज मार्गणैर्भारसाधनैः ।	037a  
अविध्यत शिनेः पौत्रं जलसन्धो महोरसि ॥	037c  
ततोऽपरेण भल्लेन पीतेन निशितेन च ।	038a  
अस्यतो वृष्णिवीरस्य निचकर्त शरासनम् ॥	038c  
सात्यकिं छिन्नधन्वानं प्रहसन्निव भारत ।	039a  
अविध्यन्मागधो वीरः पञ्चभिर्निशितैः शरैः ॥	039c  
स विद्धो बहुभिर्बाणैर्जलसन्धेन वीर्यवान् ।	040a  
नाकम्पत महाबाहुस्तदद्भुतमिवाभवत् ॥	040c  
अचिन्तयन्वै स शरान्नात्यर्थं सम्भ्रमाद्बली ।	041a  
धनुरन्यत्समादाय तिष्ठतिष्ठेत्युवाच ह ॥	041c  
एतावदुक्त्वा शैनेयो जलसन्धं महोरसि ।	042a  
विव्याध षष्ट्या सुभृशं शराणां प्रहसन्निव ॥	042c  
क्षुरप्रेण सुतीक्ष्णेन मुष्टिदेशे महद्धनुः ।	043a  
जलसन्धस्य चिच्छेद विव्याध च त्रिभिः शरैः ॥	043c  
जलसन्धस्तु तत्त्यक्त्वा सशरं वै शरासनम् ।	044a  
तोमरं व्यसृजत्तूर्णं सात्यकिं प्रति मारिष ॥	044c  
स निर्भिद्य भुजं सव्यं माधवस्य महारणे ।	045a  
अभ्यगाद्धरणीं घोरः श्वसन्निव महोरगः ॥	045c  
निर्भिन्ने तु भुजे सव्ये सात्यकिः सत्यविक्रमः ।	046a  
त्रिंशद्भिर्विशिखैस्तीक्ष्णैर्जलसन्धमताडयत् ॥	046c  
प्रगृह्य तु ततः खड्गं जलसन्धो महाबलः ।	047a  
आर्षभं चर्म च महच्छतचन्द्रकसङ्कुलम् ।	047c  
आविध्य च ततः खड्गं सात्वतायोत्ससर्ज ह ॥	047e  
शैनेयस्य धनुश्छित्त्वा स खड्गो न्यपतन्महीम् ।	048a  
अलातचक्रवच्चैव व्यरोचत महीं गतः ॥	048c  
अथान्यद्धनुरादाय सर्वकायावदारणम् ।	049a  
\'जलसन्धमभिप्रेक्ष्य उत्स्मयित्वा च माधवः ॥\'	049c  
शालस्कन्धप्रतीकाशमिन्द्राशनिसमस्वनम् ।	050a  
विष्फार्य विव्यधे क्रुद्धो जलसन्धं शरेण ह ॥	050c  
ततः साभरणौ बाहू क्षुराभ्यां माधवोत्तमः ।	051a  
साङ्गदौ जलसन्धस्य चिच्छेद प्रहसन्निव ॥	051c  
तौ बाहू परिघप्रख्यौ पेततुर्गजसत्तमात् ।	052a  
वसुन्धराधराद्भ्रष्टौ पञ्चशीर्षाविवोरगौ ॥	052c  
ततः सुदंष्ट्रं सुहनु चारुकुण्डलमण्डितम् ।	053a  
क्षुरेणास्य तृतीयेन शिरश्चिच्छेद सात्यकिः ॥	053c  
तत्पातितशिरोबाहुकबन्धं भीमदर्शनम् ।	054a  
द्विरदं जलसन्धस्य रुधिरेणाभ्यषिञ्चत ॥	054c  
जलसन्धं निहत्याजौ त्वरमाणस्तु सात्वतः ।	055a  
विमानं पातयामास गजस्कन्धाद्विशाम्पते ॥	055c  
रुधिरेणावसिक्ताङ्गो जलसन्धस्य कुञ्जरः ।	056a  
विलम्बमानमवहत्संश्लिष्टं परमासनम् ॥	056c  
शरार्दितः सात्वतेन मर्दमानः स्ववाहिनीम् ।	057a  
घोरमार्तस्वरं कृत्वा विदुद्राव महागजः ॥	057c  
हाहाकारो महानासीत्तव सैन्यस्य मारिष ।	058a  
जलसन्धं हतं दृष्ट्वा वृष्णीनामृषभेण तु ॥	058c  
विमुखाश्चाभ्यधावन्त तव योधाः समन्ततः ।	059a  
पलायनकृतोत्साहा निरुत्साहा द्विषज्जये ॥	059c  
एतस्मिन्नन्तरे राजन्द्रोणः शस्त्रभृतां वरः ।	060a  
\'सन्न्यस्य भारं सुमहत्कृतवर्मणि भारत ॥	060c  
अभ्ययाज्जवनैरश्वैर्युयुधानं महारथम् ।	061a  
स हि पार्थान्रणे यत्तान्दधारैको महाबलः ॥\'	061c  
तमुदीर्णं तथा दृष्ट्वा शैनेयं कुरुपुङ्गवाः ।	062a  
द्रोणेनैव सह क्रुद्धाः सात्यकिं समुपाद्रवन् ॥	062c  
ततः प्रववृते युद्धं कुरूणां सात्वतस्य च ।	063a  
द्रोणस्य च रणे राजन्घोरं देवासुरोपमम् ॥ ॥	063c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे पञ्चदशाधिकशततमोऽध्यायः ॥ 115 ॥

5-115-23 द्रोण 23 5-115-26 पिण्डिका गण्डः ॥ 5-115-33 कण्ठसूत्रं हारम् ॥ 5-115-47 ततो ग्रहणानन्तरम् । आविध्य भ्रामयित्वा ॥ 5-115-52 वसुन्धराधरात् पर्वतात् ॥ 5-115-115 पञ्चदशाधिकशततमोऽध्यायः ॥
