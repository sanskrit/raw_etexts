श्रीः
अध्यायः 143
अर्जुनच्छिन्नभुजस्य भूरिश्रवसः तदुपालम्भपूर्वकं प्रायोपवेशः ॥ 1 ॥ सात्यकिना भूरिश्रवश्शिरश्छेदः ॥ 2 ॥
सञ्जय उवाच 	001  
स बाहुर्न्यपतद्भूमौ सखड्गः सशुभाङ्गदः ।	001a  
आदधज्जीवलोकस्य दुःखमद्भुतमुत्तमः ।	001c  
\'यन्त्रमुक्तो महेन्द्रस्य ध्वजो वृत्तोत्सवो यथा ॥\'	001e  
प्रहरिष्यन्हृतो बाहुरदृश्येन किरीटिना ।	002a  
वेगेन न्यपतद्भूमौ पञ्चास्य इव पन्नगः ॥	002c  
स मोघं कृतमात्मानं दृष्ट्वा पार्थेन कौरवः ।	003a  
उत्सृज्य सात्यकिं क्रोधाद्गर्हयामास पाण्डवम् ॥	003c  
\'स विबाहुर्महाराज एकपक्ष इवाण्डजः ।	004a  
एकचक्रो रथो यद्वद्धरणीमास्थितो नृपः ।	004c  
उवाच पाण्डवं चैव सर्वक्षत्रस्य पश्यतः ॥	004e  
भूरिश्रवा उवाच 	005  
नृशंसं बत कौन्तेय कर्मेदं कृतवानसि ।	005a  
अपश्यतो विषक्तस्य यन्मे त्वं बाहुमच्छिनः ॥	005c  
येषु येषु नरः पार्थ वर्तते सुसमाहितः ।	006a  
आशु तच्छीलतामेति तदिदं दृश्यते त्वयि ॥	006c  
किं नु वक्ष्यसि राजानं धर्मपुत्रं युधिष्ठिरम् |	007a  
किं कुर्वाणो मया सङ्ख्ये हतो भूरिश्रवा इति ॥	007c  
इदमिन्द्रेण ते साक्षादुपदिष्टं महात्मना ।	008a  
अस्त्रं रुद्रेण वा पार्थ द्रोणेनाथ कृपेण वा ॥	008c  
ननु नामास्त्रधर्मज्ञस्त्वं लोकेऽभ्यधिकः परैः ।	009a  
सोऽयुध्यमानस्य कथं रणे प्रहृतवानसि ॥	009c  
न प्रमत्ताय भीताय विरथाय प्रयाचते ।	010a  
व्यसने वर्तमानाय प्रहरन्ति मनीषिणः ॥	010c  
इदं तु नीचाचरितमसत्पुरुषसेवितम् ।	011a  
कथमाचरितं पार्थ पापकर्म सुदुष्करम् ॥	011c  
आर्येण सुकरं त्वाहुरार्यकर्म धनञ्जय ।	012a  
अनार्यकर्म त्वार्येण सुदुष्करतमं भुवि ॥	012c  
कथं हि राजवंश्यस्त्वं कौरवेयो विशेषतः ।	013a  
क्षत्रधर्मादपक्रान्तः सुवृत्तश्चरितव्रतः ॥	013c  
\'अल्पस्तवापराधोऽत्र न त्वां तात विगर्हये ।	014a  
वार्ष्णेयापशदं प्राप्य क्षुद्रं कृतमिदं त्वया ॥\'	014c  
इदं तु यदतिक्षुद्रं वार्ष्णेयार्थे कृतं त्वया ।	015a  
वासुदेवमतं नूनं नैतत्त्वय्युपपद्यते ॥	015c  
को हि नाम प्रमत्ताय परेण सह युध्यते ।	016a  
ईदृशं व्यसनं दद्याद्यो न कृष्णसखो भवेत् ॥	016c  
व्रात्याः सङ्क्लिष्टकर्माणः प्रकृत्यैव च गर्हिताः ।	017a  
वृष्ण्यन्धकाः कथं पार्थ प्रमाणं भवता कृताः ॥	017c  
सञ्जय उवाच 	018  
एवमुक्तो रणे पार्थो भूरिश्रवसमब्रवीत् ।	018a  
व्यक्तं हि जीर्यमाणोऽपि बुद्धिं जरयते नरः ।	018c  
अनर्थकमिदं सर्वं यत्त्वया व्याहृतं प्रभो ॥	018e  
जानन्नेव हृषीकेशं गर्हसे मां च पाण्डवम् ।	019a  
सङ्ग्रामाणां हि धर्मज्ञः सर्वशास्त्रार्थपारगः ॥	019c  
न चाधर्ममहं कुर्यां जानंश्चैव हि मुह्यसे ॥	020ac  
युध्यन्ते क्षत्रियाः शत्रून्स्वैःस्वैः परिवृता नराः ।	021a  
भ्रातृभिः पितृभिः पुत्रैस्तथा सम्बन्धिबान्धवैः ।	021c  
वयस्यैरथ मित्रैश्च स्वबाहुबलमाश्रिताः ॥	021e  
स कथं सात्यकिं शिष्यं सुखसम्बन्धिमेव च ।	022a  
अस्मदर्थे च युध्यन्तं त्यक्त्वा प्राणान्सुदुस्त्यजान् ॥	022c  
मम बाहुं रणे राजन्दक्षिणं युद्धदुर्मदम् ।	023a  
*त्वया निकृष्यमाणं च दृष्टवानस्मि निष्क्रियम् ॥	023c  
न च त्वं रक्षितव्यो हि एको रणगतेन हि ।	024a  
यो यस्य युध्यतेऽर्थाय संरक्ष्यो नराधिप ।	024c  
तै रक्ष्यमाणैः स नृपो रक्षितव्यो महामृधे ॥	024e  
यद्यहं सात्यकिं दृष्ट्वा तूष्णीमासिष्य आहवे ।	025a  
ततस्तेन वियोगश्च प्राप्यं नरकमेव च ॥	025c  
रक्षितव्यो मया यस्मात्तस्माल्लब्धो मया स च ।	026a  
यशश्चैव स्वपक्षेभ्यः फलं मित्रस्य रक्षणात् ॥	026c  
यच्च मां गर्हसे राजन्कृष्णेन सह सङ्गतम् ।	027a  
कस्तेन सङ्गमं नेच्छेत्तत्र ते बुद्धिविभ्रमः ॥	027c  
आबद्धकवचस्येह रथमारुह्य तिष्ठतः ।	028a  
सर्वायुधैरुपेतस्य प्रतियोद्धृप्रतीक्षिणः ॥	028c  
अस्मिन्रथगजानीके हयपत्तिसमाकुले ।	029a  
सिंहनादोद्धतरवे गम्भीरे सैन्यसागरे ॥	029c  
स्वैश्चापि समुपेतस्य विक्रान्तस्य तथा रणे ।	030a  
सात्यकेन कथं योग्यः सङ्ग्रामस्ते भविष्यति ॥	030c  
बहुभिः सह सङ्गम्य निर्जित्य च महारथान् ।	031a  
श्रान्तश्च श्रान्तवाहश्च क्षीणसर्वायुधस्त्वया ।	031c  
समेतः सात्यकिः सङ्ख्ये निर्जितश्च महारथः ॥	031e  
ईदृशं सात्यकिं सङ्ख्ये निर्जित्य च महारथम् ।	032a  
अधिकत्वं विजानीषे स्ववीर्यवशमागतम् ॥	032c  
इच्छसि त्वं शिरस्तस्य असिना हर्तुमाहवे ।	033a  
तथा कृच्छ्रगतं दृष्ट्वा सात्यकिं कः क्षमिष्यति ।	033c  
एकस्यैकेन हि कथं सङ्ग्रामः सम्भविष्यति ॥	033e  
त्वं तु गर्हय चात्मानं स्वधर्मं यो न रक्षसि ।	034a  
कथं रक्षिष्यसे वीर ये वै त्वां संश्रिता जनाः ॥	034c  
आत्तशस्त्रस्य हि रणे वृष्णिपुत्रं जिघांसतः ।	035a  
छिन्नवान्यदहं बाहुं नैतल्लोकविगर्हितम् ॥	035c  
न्यस्तशस्त्रस्य हि पुनर्विकलस्य विवर्मणः ।	036a  
अभिमन्योर्वधं तात धार्मिकः को नु पूजयेत् ॥	036c  
सञ्जय उवाच 	037  
एवमुक्तो महाबाहुर्यूपकेतुर्महायशाः ।	037a  
युयुधानं समुत्सृज्य रणे प्रायमुपाविशत् ॥	037c  
शरानास्तीर्य सव्येन पाणिना पुण्यलक्षणः ।	038a  
यियासुर्ब्रह्मलोकाय प्राणान्प्राणेष्वथाजुहोत् ॥	038c  
सूर्ये चक्षुः समाधाय प्रसन्नं सलिले मनः ।	039a  
ध्यायन्महोपनिषदं योगयुक्तोऽभवन्मुनिः ॥	039c  
ततस्ते सर्वसेनासु जनाः कृष्णधनञ्जयौ ।	040a  
गर्हयामासुरप्येतौ शशंसुर्भूरिदक्षिणम् ॥	040c  
निन्द्यमानौ तथा कृष्णौ नोचतुः किञ्चिदप्रियम् ।	041a  
ततः प्रशस्यमानश्च नाहृष्यद्यूपकेतनः ॥	041c  
तांस्तथावादिनो राजन्पुत्रांस्तव धनञ्जयः ।	042a  
अमृष्यमाणो मनसा तेषां तस्य च भाषितम् ॥	042c  
असङ्क्रुद्धमना वाचः स्मारयन्निव भारत ।	043a  
उवाच पाण्डुतनयः साक्षेपमिव फल्गुनः ॥	043c  
मम सर्वेऽपि राजानो जानन्त्येतन्महाव्रतम् ।	044a  
न शक्यो मामको हन्तुं यो मे स्याद्बाणगोचरे ॥	044c  
यूपकेतुं समीक्ष्यैतन्न मां गर्हितुमर्हथ ।	045a  
न हि धर्ममविज्ञाय युक्तं गर्हयितुं परम् ॥	045c  
न्यस्तशस्त्रस्य बालस्य विरथस्य विवर्मणः ।	046a  
\'नाभिमन्योर्वधं यूयं गर्हयध्वं कुतस्तदा ॥	046c  
दुर्योधनस्य क्षुद्रस्य अप्रमाणे च तिष्ठतः ।	047a  
सौमदत्तेरयं साधुः सर्वसाहाय्यकारिणः ॥	047c  
अस्मदीया मया रक्ष्याः प्राणबाध उपस्थिते ।	048a  
ये मे प्रत्यक्षतो वीरा हन्येरन्निति मे मतिः ॥	048c  
सात्यकश्च वशं नीतः कौरवेण महात्मना ।	049a  
ततो मयैतच्चरितं प्रतिज्ञारक्षणं प्रति ॥	049c  
सञ्जय उवाच 	050  
पुनश्च कृपयाऽऽविष्टो बहु तत्तद्विचिन्तयन् ।	050a  
उवाच चैनं कौरव्यमर्जुनः शोकपीडितः ॥	050c  
धिगस्तु क्षत्रधर्मं तु यत्र त्वं पुरुषेश्वरः ।	051a  
अवस्थामीदृशीं प्राप्तः शरण्यः शरणप्रदः ॥	051c  
नातिभारः कृतान्तस्य विद्यते कुरुनन्दन ।	052a  
यत्र त्वं पुरुषव्याघ्रः प्राप्तः पापामिमां दशाम् ॥	052c  
नात्मनः सुकृतस्यास्य फलं वै नृपसत्तम ।	053a  
यत्र त्वं कुरुशार्दूल प्राप्तः पापामिमां दशाम् ॥	053c  
रौरवं नरकं भीमं गमिष्यति सुयोधनः ।	054a  
यत्कृते नरशार्दूलः प्राप्तः पापामिमां दशाम् ॥	054c  
को हि नाम पुमाँल्लोके मादृशः पुरुषोत्तम ।	055a  
प्रहरेत्त्वद्विधे त्वद्य प्रतिज्ञा यदि नो भवेत् ॥\'	055c  
एवमुक्तः स पार्थेन शिरसा भूमिमस्पृशत् ।	056a  
पाणिना चैव सव्येन प्राहिणोदस्य दक्षिणम् ॥	056c  
एतत्पार्थस्य तु वचस्ततः श्रुत्वा महाद्युतिः ।	057a  
युपकेतुर्महाराज तूष्णीमासीदवाङ्मुखः ॥	057c  
अर्जुन उवाच 	058  
या प्रीतिर्धर्मराजे मे भीमे च बलिनां वरे ।	058a  
नकुले सहदेवे च सा मे त्वयि शलाग्रज ॥	058c  
मया त्वं समनुज्ञातः कृष्णेन च महात्मना ।	059a  
गच्छ पुण्यकृतां लोकाञ्छिबिरौशीनरो यथा ॥	059c  
वासुदेव उवाच 	060  
ये लोका मम विमलाः सकृद्विभाता ब्रह्माद्यैः सुरवृषभैरपीष्यमाणाः ।	060a  
तान्क्षिप्रं व्रज सतताग्निहोत्रयाजिन्मत्तुल्यो भव गरुडोत्तमाङ्गयानः ॥	060c  
सञ्जय उवाच 	061  
\'धनञ्जये ब्रुवत्येवं घृणया च परिप्लुते ।	061a  
अवाङ्मुखा बभूवुश्च सैनिकाः सर्व एव ते ॥	061c  
मुहूर्तादिव विश्रम्य सात्यकिः क्रोधमूर्च्छितः ।	062a  
अमर्षवशमापन्नः सौमदत्तिनिराकृतः ॥\'	062c  
उत्थितः स तु शैनेयो विमुक्तः सौमदत्तिना ।	063a  
खड्गमादाय चिच्छित्सुः शिरस्तस्य महात्मनः ॥	063c  
निहतं पाण्डुपुत्रेण प्रसक्तं भूरिदक्षिणम् ।	064a  
इयेष सात्यकिर्हन्तुं शलाग्रजमकल्मषम् ॥	064c  
निकृत्तभुजमासीनं छिन्नहस्तमिव द्विपम् ।	065a  
क्रोशतां सर्वसैन्यानां निन्द्यमानः सुदुर्मनाः ॥	065c  
वार्यमाणः स कृष्णेन पार्थेन च महात्मना ।	066a  
भीमेन चक्ररक्षाभ्यामश्वत्थाम्ना कृपेण च ॥	066c  
कर्णेन वृषसेनेन सैन्धवेन तथैव च ।	067a  
विक्रोशतां च सैन्यानामवधीत्तं धृतव्रतम् ॥	067c  
प्रायोपविष्टस्य रणे पार्थेन च्छिन्नबाहुनः ।	068a  
सात्यकिः कौरवेयस्य खड्गेनापाहरच्छिरः ॥	068c  
नाभ्यनन्दन्त तं सैन्याः सात्यकिं तेन कर्मणा ।	069a  
अर्जुनेन हतं पूर्वं यज्जघान कुरूद्वहम् ॥	069c  
सहस्राक्षसमं चैव सिद्धचारणमानवाः ।	070a  
भूरिश्रवसमालोक्य युद्धे प्रायगतं हतम् ॥	070c  
अपूजयन्त तं देवा विस्मितास्तेऽस्य कर्मभिः ।	071a  
पक्षवादांश्च सुबहून्प्रावदंस्तव सैनिकाः ॥	071c  
न वार्ष्णेयस्यापराधो भवितव्यं हि तत्तथा ।	072a  
तस्मान्मन्युर्न वः कार्यः क्रोधो दुःखतरो नृणाम् ॥	072c  
हन्तव्यश्चैष वीरेण नात्र कार्या विचारणा ।	073a  
विहितो ह्यस्य धात्रैव मृत्युः सात्यकिराहवे ॥	073c  
\'मर्तव्यमेव सर्वेण चरमं पूर्वमेव वा ।	074a  
मन्यध्वं मृत इत्येष माभूद्वो बुद्धिलाघवम् ॥	074c  
तस्मिन्हते महाबाहौ यूपकेतौ महात्मनि ।	075a  
धिगेनमिति चाक्रन्दन्क्षत्रियाः क्रोधमूर्च्छिताः ॥	075c  
अन्ये न युक्तमित्येव भवितव्यं तथेति च ।	076a  
केचिदासन्विमनसः केचिद्दुःखसमन्विताः ॥\'	076c  
सात्यकिरुवाच 	077  
न हन्तव्यो न हन्तव्य इति मन्दाः प्रभाषत ।	077a  
धर्मवादैरधर्मिष्ठा धर्मकञ्चुकमास्थिताः ॥	077c  
यदा बालः सुभद्रायाः सुतः शस्त्रविनाकृतः ।	078a  
युष्माभिर्निहतो युद्धे तदा धर्मः क्व वो गतः ॥	078c  
मया त्वेतत्प्रतिज्ञातं क्षेपे कस्मिंश्चिदेव हि ।	079a  
\'श्रुत्वा तत्सर्वभावेन गर्हयध्वं न चार्जुनम् ।	079c  
शृणुध्वं सर्वमेवेह श्रुत्वा गर्हथ मानवाः ॥\'	079e  
यो मां निष्पिष्य सङ्ग्रामे जीवन्हन्यात्पदा रुषा ।	080a  
स मे वध्यो भवेच्छत्रुर्यद्यपि स्यान्मुनिव्रतः ॥	080c  
चेष्टमानं प्रतीघाते सभुजं मां सचक्षुषः ।	081a  
मन्यध्वं मृत इत्येवमेतद्वो बुद्धिलाघवम् ॥	081c  
युक्तो ह्यस्य प्रतीघातः कृतो मे कुरुपुङ्गवाः ॥	082ac  
यत्तु पार्थेन मां दृष्ट्वा प्रतिज्ञामभिरक्षता ।	083a  
सखड्गोऽस्य हृतो बाहुरेतेनैवास्मि वञ्चितः ॥	083c  
भवितव्यं हि यद्भावि दैवं चेष्टयते हि तत् ।	084a  
सोयं हतो विमर्देऽस्मिन्किमत्राधर्मचेष्टितम् ॥	084c  
अपि चायं पुरा गीतः श्लोको वाल्मीकिना भुवि ।	085a  
न हन्तव्याः स्त्रिय इति यद्ब्रवीषि प्लवङ्गम ॥	085c  
सर्वकालं मनुष्येण व्यवसायवता सदा ।	086a  
पीडाकरममित्राणां यत्स्यात्कर्तव्यमेव तत् ।	086c  
अनुष्ठितं मया तच्च कस्माद्गर्हथ मूढवत् ॥	086e  
सञ्जय उवाच 	087  
एवमुक्ते महाराज सर्वे कौरवपुङ्गवाः ।	087a  
न स्म किञ्चिदभाषन्त मनसा समपूजयन् ॥	087c  
मन्त्राभिपूतस्य महाध्वरेषु यशस्विनो भूरिसहस्रदस्य ।	088a  
मुनेरिवारण्यगतस्य तस्य न तत्र कश्चिद्वधमभ्यनन्दत् ॥	088c  
सुनीलकेशं वरदस्य तस्य सूरस्य पारावतलोहिताक्षम् ।	089a  
अश्वस्य मेध्यस्य शिरो निकृत्तं न्यस्तं हविर्धानमिवान्तरेण ॥	089c  
स तेजसा शस्त्रकृतेन पूतो महाहवे देहवरं विसृज्य ।	090a  
आक्रामदूर्ध्वं वरदो वरार्हो व्यावृत्त्य धर्मेण परेण रोदसी ॥ ॥	090c  

इति श्रीमन्महाभारते द्रोणपर्वणि जयद्रथवधपर्वणि चतुर्दशदिवसयुद्धे त्रिचत्वारिंशदधिकशततमोऽध्यायः ॥ 143 ॥

5-143-5 विषक्तस्यान्यासक्तस्य ॥ 5-143-6 येषुयेषु सत्स्वसत्सु वा ॥ 5-143-23 * एतदादि 35 तमश्लोकपर्यन्तं विद्यमानानां श्लोकानां स्थाने अधोलिखिताः श्लोकाः झ. पुस्तके सन्ति । 
नचात्मा रक्षितव्यो वै राजन्रणगतेन हि ।
यो यस्य युज्यतेऽर्थेषु स वै रक्ष्यो नराधिप ॥ 1 ॥
तै रक्ष्यमाणैः स नृपो रक्षितव्यो महामृधे । 
 यद्यहं सात्यकिं पश्ये वध्यमानं महारणे ॥ 2 ॥
ततस्तस्य वियोगेन पापं मेऽनर्थतो भवेत् । 
रक्षितश्च मया यस्मात्तस्मात्क्रुध्यसि किं मयि ॥ 3 ॥ 
यच्च मे गर्हसे राजन्नन्येन सह सङ्गतम् । 
अहं त्वया विनिकृतस्तत्र मे बुद्धिविभ्रमः ॥ 4 ॥ 
कवचं धुन्वतस्तुभ्यं रथं चारोहतः स्वयम् । 
धनुर्ज्यां कर्षतश्चैव युध्यतः सह शत्रुभिः ॥ 5 ॥ 
एवं रथगजाकीर्णे हयपत्तिसमाकुले । 
सिंहनादोद्धतरवे गम्भीरे सैन्यसागरे ॥ 6 ॥ 
स्वैः परैश्च समेतेभ्यः सात्वतेन च सङ्गमे । 
एकस्यैकेन हि कथं सङ्ग्रामः सम्भविष्यति ॥ 7 ॥ 
बहुभिः सह सङ्गम्य निर्जित्य च महारथान् । 
श्रान्तश्च श्रान्तवाहश्च विमनाः शस्त्रपीडितः ॥ 8 ॥ 
ईदृशं सात्यकिं सङ्ख्ये निर्जित्य च महारथम् । 
अधिकत्वं विजानीषे स्ववीर्यवशमागतम् ॥ 9 ॥ 
यदिच्छसि शिरश्चास्य असिना हन्तुमाहवे । 
तथा कृच्छ्रगतं चैव सात्यकिं कः क्षमिष्यति ॥ 10 ॥ 
त्वं वै विगर्हयात्मानमात्मानं यो न रक्षसि । 
कथं करिष्यसे वीर यो वा त्वां संश्रयेज्जनः ॥ 11 ॥
 5-143-23 दक्षिणं बाहुं तत्स्थनीयम् ॥ 5-143-37 प्रायम् आमरणानशनं प्रारब्धवान् ॥ 5-143-38 प्राणानसून् प्राणेषु वायुषु अजुहोदाहितवान् ॥ 5-143-39 प्रसन्नमकल्मषम् ॥ 5-143-49 स कथं च वधं नीतः इति ङ. पाठः । सः सात्यकिः वधमुद्दिश्येति शेषः ॥ 5-143-52 नातिहारः कृतान्तस्येति ठ. पाठः । अतिहारः परिहारः ॥ 5-143-56 दक्षिणं कृत्तमात्मनः पाणिम् अस्यार्जुनस्य समीपे प्राहिणोत् प्रहितवान् ॥ 5-143-60 ये लोका इति श्लोकः झ. घ. ञ. पुस्तकेष्वेवास्ति । सकृद्विभाताः सहप्रकाशाः । गरुडस्योत्तमाङ्गेन पृष्ठेन यानं यस्य ॥ 5-143-64 प्रसक्तमन्यासक्तम् ॥ 5-143-79 क्षेपे निन्दामाम् । जीवन्निति द्वितीयार्थे प्रथमा ॥ 5-143-85 न हन्तव्या इत्यर्थं घ. ङ. झ. ञ. पाठेष्वेवास्ति ॥ 5-143-89 वरदस्यार्थितार्थप्रदातुः । हविर्धानमन्तरेण हविर्गृहस्य मध्ये ॥ 5-143-143 त्रिचत्वारिंशदधिकशततमोऽध्यायः ॥
