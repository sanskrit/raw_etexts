अध्यायः 101

पाण्डवानां वनप्रस्थानेन खिद्यतां पौराणां वचनानि ॥ 1 ॥
	
वैशम्पायन उवाच 	KK02-08-101-001  
ततः सम्प्रस्थिते तत्र धर्मराजे तदा नृप ।	KK02-08-101-001a  
जनाः समन्ताद्द्रष्टुं तं समारुरुहुरातुराः ॥	KK02-08-101-001c  
ततः प्रासादवर्याणि विमानशिखराणि च ।	KK02-08-101-002a  
गोपुराणि च सर्वाणि वृक्षानन्यांश्च सर्वशः ॥	KK02-08-101-002c  
अथाधिरुह्य सस्त्रीका उदासीना व्यलोकयन् ।	KK02-08-101-003a  
न हि रथ्यास्तदा शक्या गन्तुं ताश्च जनाकुलाः ॥	KK02-08-101-003c  
आरुह्य स्मानतास्तत्र दीनाः पश्यन्ति पाण्डवान् ।	KK02-08-101-004a  
पदातिं वर्जितच्छत्रं चेलभूषणवर्जितम् ॥	KK02-08-101-004c  
वल्कलाजिनसंवीतं पार्थं दृष्ट्वा जनास्तदा ।	KK02-08-101-005a  
ऊचुर्बहुविधा वाचो भृशोपहतचेतसः ॥	KK02-08-101-005c  
जना ऊचुः 	KK02-08-101-006  
यं यान्तमनुयाति स्म चतुरङ्गबलं महत् ।	KK02-08-101-006a  
तमेकं कृष्णया सार्धमनुगच्छन्ति पाण्डवाः ॥	KK02-08-101-006c  
चत्वारो भ्रातरश्चैव धौम्यश्चैव पुरोहितः ।	KK02-08-101-007a  
भीमार्जुनौ वारयित्वा निकृत्या बद्धकार्मुकौ ॥	KK02-08-101-007c  
धर्म एवास्थितो येन त्यक्त्वा राज्यं महात्मना ।	KK02-08-101-008a  
या न शक्या पुरा द्रष्टुं भूतैराकाशगैरपि ॥	KK02-08-101-008c  
तामद्य कृष्णां पश्यन्ति राजमार्गगता जनाः ।	KK02-08-101-009a  
अङ्गरागोचितां कृष्णां रक्तचन्दनसेविनीम् ॥	KK02-08-101-009c  
वर्षमुष्णं च शीतं च नेष्यत्याशु विवर्णताम् ।	KK02-08-101-010a  
अद्य नूनं पृथा देवी सत्यमाविश्य भाषते ॥	KK02-08-101-010c  
पुत्रान्स्नुषां च देवी तु द्रष्टुमद्याथ नार्हति ।	KK02-08-101-011a  
निर्गुणस्यापि पुत्रस्य कथं स्याद्दुःखदर्शनम् ॥	KK02-08-101-011c  
किम्पुनर्यस्य लोकोऽयं जितो वृत्तेन केवलम् ।	KK02-08-101-012a  
आनृशंस्यमनुक्रोशो धृतिः शीलं दमः शमः ॥	KK02-08-101-012c  
पाण्डवं शोभयन्त्येते षड्गुणाः पुरुषोत्तमम् ।	KK02-08-101-013a  
तस्मादस्योपघातेन प्रजाः परमपीडिताः ॥	KK02-08-101-013c  
औदकानीव सत्वानि ग्रीष्मे सलिलसङ्क्षयात् ।	KK02-08-101-014a  
पीडया पीडितं सर्वं जगदस्य जगत्पतेः ॥	KK02-08-101-014c  
मूलस्यैवोपघातेन वृक्षः पुष्पफलोपगः ।	KK02-08-101-015a  
मूलं ह्येष मनुष्याणां धर्मराजो महाद्युतिः ॥	KK02-08-101-015c  
पुष्पं फलं च पत्रं च शाखास्तस्येतरे जनाः ।	KK02-08-101-016a  
ते भ्रातर इव क्षिप्रं सपुत्राः सहबान्धवाः ॥	KK02-08-101-016c  
गच्छन्तमनुगच्छामो येन गच्छति पाण्डवः ।	KK02-08-101-017a  
उद्यानानि परित्यज्य क्षेत्राणि च गृहाणि च ॥	KK02-08-101-017c  
एकदुःखसुखाः पार्थमनुयाम सुधार्मिकम् ।	KK02-08-101-018a  
समुच्छ्रितपताकानि परिध्वस्ताजिराणि च ॥	KK02-08-101-018c  
उपात्तधनधान्यानि हृतसाराणि सर्वशः ।	KK02-08-101-019a  
रजसाऽप्यवकीर्णानि परित्यक्तानि दैवतैः ॥	KK02-08-101-019c  
मूषकैः परिधावद्भिरुद्बलैरावृतानि च ।	KK02-08-101-020a  
अपेतोदकधूमानि हीनसम्मार्जनानि च ॥	KK02-08-101-020c  
प्रनष्टबलिकर्मेज्यामन्त्रहोमजपानि च ।	KK02-08-101-021a  
दुष्कालेनेव भग्नानि भिन्नभाजनवन्ति च ॥	KK02-08-101-021c  
अस्मत्त्यक्तानि वेश्मानि सौबलः प्रतिपद्यताम् ।	KK02-08-101-022a  
वनं नगरमेवास्तु येन गच्छन्ति पाण्डवाः ॥	KK02-08-101-022c  
अस्माभिश्च परित्यक्तं पुरं सम्पद्यतां वनम् ।	KK02-08-101-023a  
बिलानि दंष्ट्रिणः सर्वे वनानि मृगपक्षिणः ॥	KK02-08-101-023c  
त्यजन्त्वस्मद्भयाद्भीता गजाः सिंहा वनान्यपि ।	KK02-08-101-024a  
अनाक्रान्तं प्रपद्यन्तः सेवमानं त्यजन्तु च ॥	KK02-08-101-024c  
तृणमांसफलादानां देशांस्त्यक्त्वा मृगद्विजाः ।	KK02-08-101-025a  
वयं पार्थैर्वने सम्यक्सह वत्स्याम निर्वृताः ॥	KK02-08-101-025c  
इत्येवं विविधा वाचो नानाजनसमीरिताः ।	KK02-08-101-026a  
शुश्राव पार्थः श्रुत्वा च न विचक्रेऽस्य मानसम् ॥	KK02-08-101-026c  
ततः प्रासादसंस्थास्तु समन्ताद्वै गृहे गृहे ।	KK02-08-101-027a  
ब्राह्मणक्षत्रियविशां शूद्राणां चैव योषितः ॥	KK02-08-101-027c  
गत्वा स्वगृहजालानि उत्पाट्यावरणानि च ।	KK02-08-101-028a  
ददृशुः पाण्डवान्दीनान्वल्कलाजिनवाससः ॥	KK02-08-101-028c  
कृष्णां त्वदृष्टपूर्वां तां व्रजन्तीं पद्भिरेव च ।	KK02-08-101-029a  
एकवस्त्रां रुदन्तीं तां मुक्तकेशीं रजस्वलाम् ॥	KK02-08-101-029c  
दृष्ट्वा तदा स्त्रियः सर्वा विवर्णवदना भृशम् ।	KK02-08-101-030a  
विलप्य बहुधा मोहाद्दुःखशोकेन पीडिताः ।	KK02-08-101-030c  
हाहा धिग्धिग्धिगित्युक्त्वा नेत्रैरश्रूण्यवर्तयन् ॥	KK02-08-101-030e  
जनस्याथ वचः श्रुत्वा स राजा भ्रातृभिः सह ।	KK02-08-101-031a  
उद्दिश्य वनवासाय प्रतस्थे कृतनिश्चयः ॥	KK02-08-101-031c  
वैशम्पायन उवाच 	KK02-08-101-032  
तस्मिन्सम्प्रस्थिते कृष्णा पृथां प्राप्य यशस्विनीम् ।	KK02-08-101-032a  
अपृच्छद्भृशदुःखार्ता याश्चान्यास्तत्र योषितः ॥	KK02-08-101-032c  
ततो निनादः सुमहान्पाण्डवान्तःपुरेऽभवत् ॥	KK02-08-101-033ac  
कुन्ती च भृशसन्तप्ता द्रौपदीं प्रेक्ष्य गच्छतीम् ।	KK02-08-101-034a  
शोकविह्वलया वाचा कृच्छ्राद्वचनमब्रवीत् ॥	KK02-08-101-034c  
वत्से शोको न ते कार्यः प्राप्येदं व्यसनं महत् ।	KK02-08-101-035a  
स्त्रीधर्माणामभिज्ञाऽसि शीलाचारवती तथा ॥	KK02-08-101-035c  
न त्वां सन्देष्टुमर्हामि भर्तॄन्प्रति शुचिस्मिते ।	KK02-08-101-036a  
साध्वी गुणसमापन्ना भूषितं ते कुलद्वयम् ॥	KK02-08-101-036c  
सभाग्याः कुरवश्चेमे ये न दग्धास्त्वयाऽनघे ।	KK02-08-101-037a  
अरिष्टं व्रज पन्थानं मदनुध्यानबृंहिता ॥	KK02-08-101-037c  
भाविन्यर्थे हि सत्स्त्रीणां वैकृतं नोपजायते ।	KK02-08-101-038a  
गुरुधर्माभिगुप्ता च श्रेयः क्षिप्रमवप्स्यसि ॥	KK02-08-101-038c  
सहदेवश्च मे पुत्रः सदाऽवेक्ष्यो वने वसन् ।	KK02-08-101-039a  
यथेदं व्यसनं प्राप्य नायं सीदेन्महामतिः ॥	KK02-08-101-039c  
वैशम्पायन उवाच 	KK02-08-101-040  
तथेन्युक्त्वा तु सा देवी स्रवन्नेत्रजलाविला ।	KK02-08-101-040a  
शोणिताक्तैकवसना मुक्तकेशी विनिर्ययौ ॥	KK02-08-101-040c  
तां क्रोशन्तीं पृथा दुःखादनुवव्राज गच्छतीम् ।	KK02-08-101-041a  
अथापश्यन्सुतान्सर्वान्हृताभरणवाससः ॥	KK02-08-101-041c  
रुरुचर्मावृततनून्ह्रिया किञ्चिदवाङ्मुखान् ।	KK02-08-101-042a  
परैः परीतान्संहृष्टैः सुहृद्भिश्चानुशोचितान् ॥	KK02-08-101-042c  
तदवस्थान्सुतान्सर्वानुपसृत्यातिवत्सला ।	KK02-08-101-043a  
स्वजमानाऽवदच्छेकात्तत्तद्विलपती बहु ॥	KK02-08-101-043c  
कुन्त्युवाच 	KK02-08-101-044  
कथं सद्धर्मचारित्रान्वृत्तस्थितिविभूषितान् ।	KK02-08-101-044a  
अक्षुद्रान्दृढभक्तांश्च दैवतेज्यापरान्सदा ॥	KK02-08-101-044c  
व्यसनं वः समभ्यागात्कोऽयं विधिविपर्ययः ।	KK02-08-101-045a  
कस्यापध्यानजं चेदमागः पश्यामि वो धिया ॥	KK02-08-101-045c  
स्यात्तु मद्भाग्यदोषोऽयं याऽहं युष्मानजीजनम् ।	KK02-08-101-046a  
दुःखायासभुजोऽत्यर्थं युक्तानप्युत्तमैर्गुणैः ॥	KK02-08-101-046c  
कथं वत्स्यथ दुर्गेषु वने ऋद्धिविनाकृताः ।	KK02-08-101-047a  
वीर्यसत्वबलोत्साहतेजोभिरकृशाः कृशाः ॥	KK02-08-101-047c  
यद्येवमहमज्ञास्यं वने वासं हि वो ध्रुवम् ।	KK02-08-101-048a  
शतशृङ्गान्मृते पाण्डौ नागमिष्यं गजाह्वयम् ॥	KK02-08-101-048c  
धन्यं वः पितरं मन्ये तपोमेधान्वितं तथा ।	KK02-08-101-049a  
यः पुत्राधिमसम्प्राप्य स्वर्गेच्छामकरोत्प्रियाम् ॥	KK02-08-101-049c  
धन्यां चातीन्द्रियज्ञानामिमां प्राप्तां परां गतिम् ।	KK02-08-101-050a  
मन्ये तु माद्रीं धर्मज्ञां कल्याणीं सर्वथैव तु ॥	KK02-08-101-050c  
रत्या मत्या च गत्या च ययाऽहमभिसन्धिता ।	KK02-08-101-051a  
जीवितप्रियतां मह्यं धिङ्मां सङ्क्लेशभागिनीम् ॥	KK02-08-101-051c  
पुत्रका न विहास्ये वः कृच्छ्रलब्धान्प्रियान्सतः ।	KK02-08-101-052a  
साऽहं यास्यामि हि वनं हा कृष्णे किं जहासि माम् ।	KK02-08-101-052c  
अन्तवत्यसुधर्मेऽस्मिन्धात्रा किं नु प्रमादतः ।	KK02-08-101-053a  
ममान्तो नैव विहितस्तेनायुर्न जहाति माम् ॥	KK02-08-101-053c  
हा कृष्ण द्वारकावासिन्क्वासि सङ्कर्षणानुज ।	KK02-08-101-054a  
कस्मान्न त्रायसे दुःखान्मां चेमांश्च नरोत्तमान् ॥	KK02-08-101-054c  
अनादिनिधनं ये त्वामनुध्यायन्ति वै नराः ।	KK02-08-101-055a  
तांस्त्वं पासीत्ययं वादः स गतो व्यर्थतां कथम् ॥	KK02-08-101-055c  
इमे सद्धर्ममाहात्म्ययशोवीर्यानुवर्तिनः ।	KK02-08-101-056a  
नार्हन्ति व्यसनं भोक्तुं नन्वेषां क्रियतां दया ॥	KK02-08-101-056c  
सेयं नीत्यर्थविज्ञेषु कथमापदुपागता ॥	KK02-08-101-057a  
स्थितेषु कुलनाथेषु कथमापदुपागता ॥	KK02-08-101-057c  
हा पाण्डो हा महाराज क्वासि किं समुपेक्षसे ।	KK02-08-101-058a  
पुत्रान्विवास्यतः साधूनरिभिर्द्यूतनिर्जितान् ॥	KK02-08-101-058c  
सहदेव निवर्तस्व ननु त्वमसि मे प्रियः ।	KK02-08-101-059a  
शरीरादपि माद्रेय मां मा त्याक्षीः कुपुत्रवत् ॥	KK02-08-101-059c  
व्रजन्तु भ्रातरस्तेऽमी यदि सत्याभिसन्धिनः ।	KK02-08-101-060a  
मत्परित्राणजं धर्ममिहैव त्वमवाप्नुहि ॥	KK02-08-101-060c  
वैशम्पायन उवाच 	KK02-08-101-061  
एवं विपलतीं कुन्तीमभिवाद्य प्रणम्य च ।	KK02-08-101-061a  
पाण्डवा विगतानन्दा वनायैव प्रवव्रजुः ॥	KK02-08-101-061c  
विदुरश्चापि तामार्तां कुन्तीमाश्वास्य हेतुभिः ।	KK02-08-101-062a  
प्रावेशयद्गृहं क्षत्ता स्वयमार्ततरः शनैः ॥	KK02-08-101-062c  
धार्तराष्ट्रस्त्रियस्ताश्च निखिलेनोपलभ्य तत् ।	KK02-08-101-063a  
गमनं परिकर्षं च कृष्णाया द्यूतमण्डले ॥	KK02-08-101-063c  
रुरुदुः सुस्वनं सर्वा विनिन्दन्त्यः कुरून्भृशम् ।	KK02-08-101-064a  
दध्युश्च सुचिरं कालं करासक्तमुखाम्बुजाः ॥	KK02-08-101-064c  
राजा च धृतराष्ट्रस्तु पुत्राणामनयं तदा ।	KK02-08-101-065a  
ध्यायन्नुद्विग्नहृदयो न शान्तिमधिजग्मिवान् ॥	KK02-08-101-065c  
स चिन्तयन्ननेकाग्रः शोकव्याकुलचेतनः ।	KK02-08-101-066a  
क्षत्तुः सम्प्रेषयामास शीघ्रमागम्यतामिति ॥	KK02-08-101-066c  
ततो जगाम विदुरो धृतराष्ट्रनिवेशनम् ।	KK02-08-101-067a  
तं पर्यपृच्छत्संविग्नो धृतराष्ट्रो जनाधिपः ॥ 	KK02-08-101-067c  

इति श्रीमन्महाभारते सभापर्वणि अनुद्यूतपर्वणि एकोत्तरशततमोऽध्यायः ॥ 101 ॥

2-101-40 शोणिताक्तैकवसना रजस्वला ॥ 2-101-51 मह्यं मम ॥ 2-101-53 असुधर्मे प्राणधारणे । अन्तवति विनाशवति ॥
