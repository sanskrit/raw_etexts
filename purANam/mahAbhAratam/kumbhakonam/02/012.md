अध्यायः 012
इन्द्रसभास्थहरिश्चन्द्रचरिते युधिष्ठिरेण पृष्टे तत्कथाप्रसङ्गेन नारदकृता राजसूयप्रशंसा ॥ 1 ॥ युधिष्ठरम्प्रति पाण्डुसन्देशकथनपूर्वकं नारदस्य गमनम् ॥ 2 ॥
	
युधिष्ठिर उवाच 	001  
प्रायशो राजलोकस्ते कथितो वदतां वर ।	001a  
वैवस्वतसभायां तु यथा वदसि मे प्रभो ॥	001c  
वरुणस्य सभायां तु नागास्ते कथिता विभो ।	002a  
दैत्येन्द्राश्चापि भूयिष्ठाः सरितः सागरास्तथा ॥	002c  
तथा धनपतेर्यक्षा गुह्यका राक्षसास्तथा ।	003a  
गन्धर्वाप्सरसश्चैव भगवांश्च वृषध्वजः ॥	003c  
पितामहसभायां तु कथितास्ते महर्षयः ।	004a  
सर्वे देवनिकायाश्च सर्वशास्त्राणि चैव ह ॥	004c  
शक्रस्य तु सभायां तु देवाः सङ्कीर्तिता मुने ।	005a  
उद्देशतश्च गन्धर्वा विविधाश्च महर्षयः ॥	005c  
एक एव तु राजर्षिर्हरिश्चन्द्रो महामुने ।	006a  
कथितस्ते सभायां वै देवेन्द्रस्य महात्मनः ॥	006c  
किं कर्म तेनाचरितं तपो वा नियतव्रत ।	007a  
येनासौ सह शक्रेण स्पर्धते सुमहायशाः ॥	007c  
पितृलोकगतश्चैव त्वया विप्र पिता मम ।	008a  
दृष्टः पाण्डुर्महाभागः कथं वाऽपि समागतः ॥	008c  
किमुक्तवांश्च भगवंस्तन्ममाचक्ष्व सुव्रत ।	009a  
त्वत्तः श्रोतुं सर्वमिदं परं कौतूहलं हि मे ॥	009c  
नारद उवाच 	010  
यन्मां पृच्छसि राजेन्द्र हरिश्चन्द्रं प्रति प्रभो ।	010a  
तत्तेऽहं सम्प्रवक्ष्यामि माहात्म्यं तस्य धीमतः ॥	010c  
\' इक्ष्वाकूणां कुले जातस्त्रिशङ्कुर्नाम पार्थिवः ।	011a  
अयोध्याधिपतिर्वीरो विश्वामित्रेण संस्थितः ॥	011c  
तस्य सत्यवती नाम पत्नी केकयवंशजा ।	012a  
तस्यां गर्भः समभवद्धर्मेण कुरुनन्दन ॥	012c  
सा च काले महाभागा राजन्मासं प्रविश्य च ।	013a  
कुमारं जनयामास हरिश्चन्द्रमकल्मषम् ।	013c  
स वै राजा हरिश्चन्द्रस्त्रैशङ्कव इति स्मृतः\' ॥	014a  
स राजा बलवानासीत्सम्राट् सर्वमहीक्षिताम् ।	014c  
तस्य सर्वे महीपालाः शासनावनताः स्थिताः  ।	015a  
तेनैकं रथमास्थाय जैत्रं हेमविभूषितम्॥	015c  
शस्त्रप्रतापेन जिता द्वीपाः सप्त जनेश्वर ।	016a  
स निर्जित्य महीं कृत्स्नां सशैलवनकाननाम् ॥	016c  
आजहार महाराज राजसूयं महाक्रतुम् ।	017a  
तस्य सर्वे महीपाला धनान्याजह्रुराज्ञया ॥	017c  
द्विजानां परिवेष्टारस्तस्मिन्यज्ञे च तेऽभवन् ।	018a  
\'समाप्तयज्ञो विधिवद्धरिश्चन्द्रः प्रतापवान् ॥	018c  
अभिषिक्तश्च शुशुभे साम्राज्येन नराधिपः ।	019a  
राजसूयेऽभिषिक्तश्च समाप्तवरदक्षिणे\' ॥	019c  
प्रादाच्च द्रविणं प्रीत्या याचकानां नरेश्वरः ।	020a  
यथोक्तवन्तस्ते तस्मिंस्ततः पञ्चगुणाधिकम् ॥	020c  
अतर्पयच्च विविधैर्वसुभिर्ब्राह्मणांस्तदा ।	021a  
प्रसर्पकाले सम्प्राप्ते नानादिग्भ्यः समागतान् ॥	021c  
भक्ष्यभोज्यैश्च विविधैर्यथाकामपुरस्कृतैः ।	022a  
रत्नौघतर्पितैस्तुष्टैर्द्विजैश्च समुदाहृतम् ।	022c  
तेजस्वी च यशस्वी च नृपेभ्योऽभ्यधिकोऽभवत् ।	023a  
एतस्मात्कारणाद्राजन्हरिश्चन्द्रो विराजते ।	023c  
तेभ्यो राजसहस्रेभ्यस्तद्विद्धि भरतर्षभ ॥	023e  
समाप्य च हरिश्चन्द्रो महायज्ञं प्रतापवान् ।	024a  
अभिषिक्तश्च शुशुभे साम्राज्येन नराधिप ॥	024c  
ये चान्ये च महीपाला राजसूयं महाक्रतुम् ।	025a  
यजन्ते ते सहेन्द्रेण मोदन्ते भरतर्षभ ।	025c  
ये चापि निधनं प्राप्ताः सङ्ग्रामेष्वपलायिनः ।	026a  
ते तत्सदनमासाद्य मोन्दते भरतर्षभ ॥	026c  
तपसा ये च तीव्रेण त्यजन्तीह कलेवरम् ।	027a  
ते तत्स्थानं समासाद्य श्रीमन्तो भान्ति नित्यशः ॥	027c  
पिता च त्वाऽऽह कौन्तेय पाण्डुः कौरवनन्दन ।	028a  
हरिश्चन्द्रे श्रियं दृष्ट्वा नृपतौ जातविस्मयः ॥	028c  
विज्ञाय मानुषं लोकमायान्तं मां नराधिप ।	029a  
प्रोवाच प्रणतो भूत्वा वदेथास्त्वं युधिष्ठिरम् ॥	029c  
समर्थोऽसि महीं जेतुं भ्रातरस्ते स्थिता वशे ।	030a  
राजसूयं क्रतुश्रेष्ठमाहरस्वेति भारत ॥	030c  
त्वयीष्टवति पुत्रेऽहं हरिश्चन्द्रवदाशु वै ।	031a  
मोदिष्ये बहुलाः शश्वत्समाः शक्रस्य संसदि ॥	031c  
एवं भवतु वक्ष्येऽहं तव पुत्रं नराधिपम् ।	032a  
भूलोकं यदि गच्छेयमिति पाण्डुमथाब्रुवम् ॥	032c  
तस्य त्वं पुरुषव्याघ्र सङ्कल्पं कुरु पाण्डव ।	033a  
गन्तासित्वं महेन्द्रस्य पूर्वैः सह सलोकताम् ॥	033c  
बहुविघ्नश्च नृपते क्रतुरेष स्मृतो महान् ।	034a  
छिद्राण्यस्य वाञ्छन्ति यज्ञघ्ना ब्रह्मराक्षसाः ॥	034c  
युद्धं च क्षत्रशमनं पृथिवीक्षयकारणम् ।	035a  
किञ्चिदेव निमित्तं च भवत्यत्र क्षयावहम् ॥	035c  
एतत्सञ्चिन्त्य राजेन्द्र यत्क्षमं तत्समाचर ।	036a  
अप्रमत्तोत्थितो नित्यं चातुर्वर्ण्यस्य रक्षणे ॥	036c  
भव एधस्व मोदस्व धनैस्तर्पय च द्विजान् ।	037a  
एतत्ते विस्तरेणोक्तं यन्मां त्वं परिपृच्छसि ।	037c  
आपृच्छे त्वां गमिष्यामि दाशार्हनगरीं प्रति ॥	037e  
वैशम्पायन उवाच 	038  
एवमाख्याय पार्थेभ्यो नारदो जनमेजय ।	038a  
जगाम तैर्वृतो राजन्नृषिभिर्यैः समागतः ॥	038c  
गते तु नारदे पार्थो भ्रातृभिः सह कौरवः ।	039a  
राजसूयं क्रतुश्रेष्ठं चिन्तयामास पार्थिवः ॥ ॥	039c  

इति श्रीमन्महाभारते सभापर्वणि मन्त्रपर्वणि द्वादशोऽध्यायः ॥ 12 ॥
