अध्यायः 089

दुश्शासनेन द्रौपद्याः सभां प्रत्यानयनम् ॥ 1 ॥ द्रौपद्या सभ्यान्प्रति प्रश्नः ॥ 2 ॥

दुर्योधन उवाच ॥	001  
एहि क्षत्तर्द्रौपदीमानस्व प्रियां भार्यां सम्मतां पाण्डवानाम् ।	001a  
सम्मार्जतां वेश्म परैतु शीघ्रं तत्रास्तु दासीभिरपुण्यशीला ॥	001c  
विदुर उवाच ॥	002  
दर्विभाषं भाषितं त्वादृशेन न मन्द सम्बुद्ध्यसि पाशबद्धः ।	002a  
प्रपाते त्वं लम्बमानो न वेत्सि व्याघ्रान्मृगः कोपयसेऽतिवेलम् ॥	002c  
आशीविषास्ते शिरसि पूर्णकोपा महाविषाः ।	003a  
मा कोपिष्ठाः सुमन्दात्मन्मा गमस्त्वं यमक्षयम् ॥	003c  
न हि दासीत्वमापन्ना कृष्णा भवितुमर्हति ।	004a  
अनीशेन हि राज्ञैषा पणे न्यस्तेति मे मतिः ॥	004c  
अयं दत्ते वेणुरिवात्मघाती फलं राजा धृतराष्ट्रस्य पुत्रः ।	005a  
द्यूतं हि वैराय महाभयाय मत्तो न बुध्यत्ययमन्तकालम् ॥	005c  
नारुन्तुदः स्यान्न नृशंसवादी न हीनतः परमभ्याददीत ।	006a  
ययास्य वाचा पर उद्विजेत न तां वदेद्रुशती पापलोक्याम् ॥	006c  
समुच्चरन्त्यतिवादाश्च वक्त्राद्यैराहतः शोचति रात्र्यहानि ।	007a  
परस्य नामर्मसु ते पतन्ति तान्पण्डितो नावसृजेत्परेषु ॥	007c  
अजो हि शस्त्रमगिलत्किलैकः शस्त्रे विपन्ने शिरसास्य भूमौ ।	008a  
निकृन्तनं स्वस्य कण्ठस्य घोरं तद्वद्वैरं मा कृथाः पाण्डुपुत्रैः ॥	008c  
न किञ्चिदित्थं प्रवदन्ति पार्था वनेचरं वा गृहमेधिनं वा ।	009a  
तपस्विनं वा परिपूर्णविद्यं भषन्ति हैवं श्वनराः सदैव ॥	009c  
द्वारं सुघोरं नरकस्य जिह्यं न बुध्यते धृतराष्ट्रस्य पुत्रः ।	010a  
तमन्वेतारो बहवः कुरूणां द्यूतोदये सह दुःशासनेन ॥	010c  
मज्जन्त्यलाबूनि शिलाः प्लवन्ते मुह्यन्ति नावोम्भसि शश्वदेव ।	011a  
मूढो राजा धृतराष्ट्रस्य पुत्रो न मे वाचः पथ्यरूपाः शृणोति ॥	011c  
अन्तो नूनं भवितायं करूणां सुदारुणः सर्वहरो विनाशः ।	012a  
वाचः काव्याः सुहृदां पथ्यरूपा न श्रूयन्ते वर्धते लोभ एव ॥	012c  
वैशम्पायन उवाच ॥	013  
धिगस्तु क्षत्तारमिति ब्रुवाणो दर्पेण मत्तो धृतराष्ट्रस्य पुत्रः ।	013a  
अवैक्षत प्रातिकामीं सभायामुवाच चैनं परमार्यमध्ये ॥	013c  
दुर्योधन उवाच ॥	014  
त्वं प्रातिकामिन्द्रौपदीमानयस्व न ते भयं विद्यते पाण्डवेभ्यः ।	014a  
क्षत्ता ह्ययं विवदत्येव भीतो न चास्माकं वृद्धिकामः सदैव ॥	014c  
वैशम्पायन उवाच ॥	015  
एवमुक्तः प्रातिकामी स सूतः प्रायाच्छीघ्रं राजवचो निशम्य ।	015a  
प्रविश्य च श्वेव हि सिंहगेष्ठं समासदन्महिषीं पाण्डवानाम् ॥	015c  
प्रातिकाम्युवाच ।	016  
युधिष्ठिरो द्यूतमदेन मत्तो दुर्योधनो द्रौपदि त्वामजैषीत् ।	016a  
सा त्वं प्रपद्यस्व धृतराष्ट्रस्य वेश्म नयामि त्वां कर्मणे याज्ञसेनि ॥	016c  
द्रौपद्युवाच ।	017  
कथं त्वेवं वदसि प्रातिकामिन्को हि दीव्येद्भार्यया राजपुत्रः ।	017a  
मूढो राजा द्यूतमदेन मत्तो ह्यभून्नान्यत्कैतवमस्य किञ्चित् ॥	017c  
प्रातिकाम्युवाच ॥	018  
यदा नाभूत्कैतवमन्यदस्य तदाऽदेवीत्पाण्डवोऽजातशत्रुः ।	018a  
न्यस्ताः पूर्वं भ्रातरस्तेन राज्ञा स्वयं चात्मा त्वमथो राजपुत्रि ॥	018c  
द्रौपद्युवाच ॥	019  
गच्छ त्वं कितवं गत्वा सभायां पृच्छ सूतज ।	019a  
किं तु पूर्वं पराजैषीरात्मानमथवा नु माम् ॥	019c  
एतज्ज्ञात्वा समागच्छ ततो मां नयं सूतज ।	020a  
ज्ञात्वा चिकीर्षितमहं राज्ञो यास्यामि दुःखिता ॥	020c  
वैशम्पायन उवाच ॥	021  
सभां गत्वा स चोवाच द्रौपद्यास्तद्वचस्तदा ।	021a  
युधिष्ठिरं नरेन्द्राणां मध्ये स्थितमिदं वचः ॥	021c  
कस्येशो नः पराजैषीरिति त्वामाह द्रौपदी ।	022a  
किं नु पूर्वं पराजैषीरात्मानमथवापि माम् ॥	022c  
वैशम्पायन उवाच ॥	023  
युधिष्ठिरस्तु निश्चेता गतसत्व इवाभवत् ।	023a  
न तं सूतं प्रत्युवाच वचनं साध्वसाधु वा ॥	023c  
दुर्योधन उवाच ॥	024  
इहैवागत्य पाञ्चाली प्रश्नमेनं प्रभाषताम् ।	024a  
इहैव सर्वे शृण्वन्तु तस्याश्चैतस्य यद्वचः ॥	024c  
वैशम्पायन उवाच ॥	025  
स गत्वा राजभवनं दुर्योधनवशानुगः ।	025a  
उवाच द्रौपदीं सूतः प्रातिकामी व्यथन्निव ॥	025c  
सभ्यास्त्वमी राजपुत्र्याह्वयन्ति मन्ये प्राप्तः संशयः कौरवाणाम् ।	026a  
न वै समृद्धिं पालयते लघीयान् यस्त्वां सभां नेष्यति राजपुत्रि ॥	026c  
द्रौपद्युवाच ॥	027  
एवं नूनं व्यदधात्संविधाता स्पर्शावुभौ स्पृशतो वृद्धबालौ ।	027a  
धर्मं त्वेकं परमं प्राह लोके स नः शमं धास्यति गोप्यमानः ॥	027c  
सोऽयं धर्मो मा त्यगात्कौरवान्वै सभ्यान्गत्वा पृच्छ धर्म्यं वचो मे ।	028a  
ते मां ब्रूयुर्निश्चितं तत्करिष्ये धर्मात्मानो नीतिमन्तो वरिष्ठाः ॥	028c  
वैशम्पायन उवाच ॥	029  
श्रुत्वा सूतस्तद्वचो याज्ञसेन्याः सभां गत्वा प्राह वाक्यं तदानीम् ।	029a  
अधोमुखास्ते न च किञ्चिदूचुर्निर्बन्धं तं धार्तराष्ट्रस्य बुद्ध्वा ॥	029c  
युधिष्ठिरस्तु तच्छ्रुत्वा दुर्योधनचिकीर्षितम् ।	030a  
द्रौपद्याः सम्मतं दूतं प्राहिणोद्भरतर्षभ ॥	030c  
एकवस्त्रा त्वधोनीवी रोदमाना रजस्वला ।	031a  
सभामागम्य पाञ्चालि श्वशुरस्याग्रतो भव ॥	031c  
अथ त्वामागतां दृष्ट्वा राजपुत्रीं सभां तदा ।	032a  
सभ्याः सर्वे विनिन्देरन्मनोर्भिर्धृतराष्ट्रजम् ॥	032c  
वैशम्पायन उवाच ॥	033  
स गत्वा त्वरितं दूतः कृष्णाया भवनं नृप ।	033a  
न्यवेदयन्मतं धीमान्धर्मराजस्य निश्चितम् ॥	033c  
पाण्डवाश्च महात्मानो दीना दुःखसमन्विताः ।	034a  
सत्येनातिपरीताङ्गा नोदीक्षन्ते स्म किञ्चन ॥	034c  
ततस्त्वेषां मुखमालोक्य राजा दुर्योधनः सूतमुवाच हृष्टः ।	035a  
इहैवैतामानय प्रातिकामिन् प्रत्यक्षमस्याः कुरवो ब्रुवन्तु ॥	035c  
ततः सूतस्तस्य वशानुगामी भीतश्च कोपाद्द्रुपदात्मजायाः ।	036a  
विहाय मानं पुनरेव सभ्यानुवाच कृष्णां किमहं ब्रवीमि ॥	036c  
दूर्योधन उवाच ।	037  
दुःशासनैष मम सूतपुत्रो वृकोदरादुद्विजतेऽल्पचेताः ।	037a  
स्वयं प्रगृह्यानय याज्ञसेनीं किं ते करिष्यन्त्यवशाः सपत्नाः ॥	037c  
वैशम्पायन उवाच ॥	038  
ततः समुत्थाय स राजपुत्रः श्रुत्वा भ्रातुः शासनं रक्तदृष्टिः ।	038a  
प्रविश्य तद्वेश्म महारथानामित्यब्रवीद्द्रौपदीं राजपुत्रीम् ॥	038c  
एह्येहि पाञ्चालि जितोऽसि कृष्णे दुर्योधनं पश्य विमुक्तलज्जा ।	039a  
कुरून्भजस्वायतपत्रनेत्रे धर्मेण लब्धाऽसि सभां परैहि ॥	039c  
ततः समुत्थाय सुदूर्मनाः सा विवर्णमामृज्य मुखं करेण ।	040a  
आर्ता प्रदुद्राव यतः स्त्रियस्ता वृद्धस्य राज्ञः कुरुपुङ्गवस्य ॥	040c  
ततो जवेनाभिससार रोषाद्दुःशासनस्तामभिगर्जमानः ।	041a  
दीर्घेषु नीलेष्वथ चोर्मिमत्सु जग्राह केशेषु नरेन्द्रपत्नीम् ॥	041c  
ये राजसूयावभृथे जलेन महाक्रतौ मन्त्रपूतेन सिक्ताः ।	042a  
ते पाण्डवानां परिभूय वीर्यं बलात्प्रमृष्टा धृतराष्ट्रजेन ॥	042c  
स तां पराकृष्य सभासमीपमानीय कृष्णामतिदीर्घकेशीम् ।	043a  
दुःशासनो नाथवतीमनाथवच्चकर्ष वायुः कदलीमिवार्ताम् ॥	043c  
सा कृष्यमाणा नमिताङ्गयष्टिः शनैरुवाचाथ रजस्वलाऽस्मि ।	044a  
एकं च वासो मम मन्दबुद्धे सभां नेतुं नार्हसि मामनार्य ॥	044c  
ततोऽब्रवीत्तां प्रसभं निगृह्य केशेषु कृष्णेषु तदा स कृष्णाम् ।	045a  
कृष्णं च जिष्णुं च हरिं नरं च त्राणाय विक्रोशति याज्ञसेनि ॥	045c  
रजस्वला वा भव याज्ञसेनि एकाम्बरा वाप्यथवा विवस्त्रा ।	046a  
द्यूते जिता चासि कृताऽसि दासी दासीषु वासश्च यथोपजोषम् ॥	046c  
वैशम्पायन उवाच ।	047  
प्रकीर्णकेशी पतितार्धवस्त्रा दुःशासनेन व्यवधूयमाना ।	047a  
हीमत्यमर्षेण च दह्यमाना शनैरिदं वाक्यमुवाच कृष्णा ॥	047c  
द्रौपद्युवाच ।	048  
इमे सभायामुपनीतशास्त्राः क्रियावन्तः सर्व एवेन्द्रकल्पाः ।	048a  
गुरुस्थाना गुरवश्चैव सर्वे तेषामग्रे नोत्सहे स्थातुमेवम् ॥	048c  
नृशंसकर्मंस्त्वमनार्यवृत्त मा मा विवस्त्रां कुरु मा विकार्षीः ।	049a  
न मर्षयेयुस्तव राजपुत्राः सेन्द्रापि देवा यदि ते सहायाः ॥	049c  
धर्मे स्थितो धर्मसुतो महात्मा धर्मश्च सूक्ष्मो निपुणोपलक्ष्यः ।	050a  
वाचापि भर्तुः परमाणुमात्रमिच्छामि दोषं न गुणान्विसृज्य ॥	050c  
इदं त्वकार्यं कुरुवीरमध्ये रजस्वलां यत्परिकर्षसे माम् ।	051a  
न चापि कश्चित्कुरुतेऽत्र कुत्सां ध्रुवं तवेदं मतमभ्युपेतः ॥	051c  
धिगस्तु नष्टः खलु भारतानां धर्मस्तथा क्षत्रविदां च वृत्तम् ।	052a  
यत्र ह्यतीतां कुरुधर्मवेलां प्रेक्षन्ति सर्वे कुरवः सभायाम् ॥	052c  
द्रोणस्य भीष्मस्य च नास्ति सत्त्वं क्षत्तुस्तथैवास्य महात्मनोपि ।	053a  
राज्ञस्तथाहीममर्धमुग्रं न लक्षयन्ति कुरुवृद्धमुख्याः ॥	053c  
वैशम्पायन उवाच ॥	054  
तथा ब्रुवन्ती करुणं सुमध्यमा भर्तॄन्कटाक्षैः कुपितानपश्यत् ।	054a  
सा पाण्डवान्कोपपरीतदेहान्सन्दीपयामास कटाक्षपातैः ॥	054c  
हृतेन राज्येन तथा धनेन रत्नैश्च मुख्यैर्न तथा बभूव ।	055a  
यथा त्रपाकोपसमीरितेन कृष्णाकटाक्षेण बभूव दुःखम् ॥	055c  
दुःशासनश्चापि समीक्ष्य कृष्णामवेक्षमाणां कृपणान्पतींस्तान् ।	056a  
आधूय वेगेन विसञ्ज्ञकल्पामुवाच दासीति हसन्सशब्दम् ॥	056c  
कर्णस्तु तद्वाक्यमतीव हृष्टः सम्पूजयामास हसन्सशब्दम् ।	057a  
गान्धारराजः सुबलस्य पुत्रस्तथैव दुःशासनमभ्यनन्दत् ॥	057c  
सभ्यास्तु ये तत्र बभूवुरन्ये ताभ्यामृते धार्तराष्ट्रेण चैव ।	058a  
तेषामभूद्दुःखमतीव कृष्णां दृष्ट्वा सभायां परिकृष्यमाणाम् ॥	058c  
भीष्म उवाच ।	059  
न धर्मसौक्ष्म्यात्सुभगे विवेक्तुं शक्नोमि ते प्रश्नमिमं यथावत् ।	059a  
अस्वाम्यशक्तः पणितुं परस्वं स्त्रियाश्च भर्तुर्वशतां समीक्ष्य ॥	059c  
त्यजेत सर्वां पृथिवीं समृद्धां युधिष्ठिरो धर्ममथो न जह्यात् ।	060a  
उक्तं जितोऽस्मीति च पाण्डवेन तस्मान्न शक्नोमि विवेक्तुमेतत् ॥	060c  
द्यूतेऽद्वितीयः शकुनिर्नरेषु कुन्तीसुतस्तेन निसृष्टकामः ।	061a  
न मन्यते तां निकृतिं युधिष्ठिरस्तस्मान्न ते प्रश्नमिमं ब्रवीमि ॥	061c  
द्रौपद्युवाच ।	062  
आहूय राजा कुशलैरनार्यैर्दुष्टात्मभिर्नैकृतिकैः सभायाम् ।	062a  
द्यूतप्रियैर्नातिकृतप्रयत्नः कस्मादयं नाम निसृष्टकामः ॥	062c  
अशुद्धभावैर्निकृतिप्रवृत्तैरबुध्यमानः कुरुपाण्डवाग्र्यः ।	063a  
सम्भूय सर्वैश्च जितोऽपि यस्मात्पश्चादयं कैतवमभ्युपेतः ॥	063c  
तिष्ठन्ति चेमे कुरवः सभायामीशाः सुतानां च तथा स्नुषाणाम् ।	064a  
समीक्ष्य सर्वे मम चापि वाक्यं विब्रूत मे प्रश्नमिमं यथावत् ॥	064c  
न सा सभा यत्र न सन्ति वृद्धा न ते वृद्धा ये न वदन्ति धर्मम् ।	065a  
नासौ धर्मो यत्र न सत्यमस्ति न तत्सत्यं यच्छलेनानुविद्धम् ॥	065c  
वैशम्पायन उवाच ॥	066  
तथा ब्रुवन्तीं करुणं रुदन्तीमवेक्षमाणां कृपणान्पतींस्तान् ।	066a  
दुःशासनः परुषाण्यप्रियाणि वाक्यान्युवाचामधुराणि चैव ॥	066c  
तां कृष्यमाणां च रजस्वलां च स्रस्तोत्तरीयामतदर्हमाणाम् ।	067a  
वृकोदरः प्रेक्ष्य युधिष्ठिरं च चकार कोपं परमार्तरूपः ॥ ॥	067c  

इति श्रीमन्महाभारते सभापर्वणि द्यूतपर्वणि एकोननवतितमोऽध्यायः ॥ 89 ॥

2-89-17 कैतवं कितवेभ्यो देयं धनम् ॥ 2-89-27 स्पर्शो सुखदुःखे वृद्धबालौ स्पृशतः प्राप्नुतः । शमं स्वास्थ्यम् ॥ 2-89-41 ऊर्मिमत्सु प्रवहन्नदीजलवन्निम्नोन्नतेषु ॥ 2-89-49 सेन्द्रापि सेन्द्रा अपि ॥ 2-89-64 विब्रूत विस्पष्टं ब्रूत नतु भीष्मवत्सन्दिग्धमिति भावः ॥
