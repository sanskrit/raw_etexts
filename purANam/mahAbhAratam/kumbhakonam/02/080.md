अध्यायः 080

दुर्योधनम्प्रति धृतराष्ट्रेण पाण्डवेषु द्वेषनिषेधनम् ॥ 1 ॥

धृतराष्ट्र उवाच ।	001  
त्वं वै ज्येष्ठो ज्यैष्ठिनेयः पुत्र मा पाण्डवान्द्विषः ।	001a  
द्वेष्टा ह्यसुखमादत्ते यथैव निधनं तथा ॥	001c  
अव्युत्पन्नं समानार्थं तुल्यमित्रं युधिष्ठिरम् ।	002a  
अद्विषन्तं कथं द्विष्यात्त्वादृशो भरतर्षभ ॥	002c  
तुल्याभिजनवीर्यश्च कथं भ्रातुः श्रियं नृप ।	003a  
पुत्र कामयसे मोहान्मैवं भूः शाम्य मा शुचः ॥	003c  
अथ यज्ञविभूतिं तां काङ्क्षसे भरतर्षभ ।	004a  
ऋत्विजस्तव तन्वन्तु सप्ततन्तुं महाध्वरम् ॥	004c  
आहरिष्यन्ति राजानस्तवापि विपुलं धनम् ।	005a  
प्रीत्या च बहुमानाच्च रत्नान्याभरणानि च ॥	005c  
अनार्याचरितं तात परस्वस्पृहणं भृशम् ।	006a  
स्वसन्तुष्टः स्वधर्मस्थो यः स वै सुखमेधते ॥	006c  
\'मही कामदुघा सा हि वीरपत्नीति चोच्यते ।	007a  
तथा वीरस्य भार्या श्रीस्ते इमे हि कलत्रवत् ॥	007c  
तवाप्यस्ति हि चेद्वीर्यं भोक्ष्यसे हि महीमिमाम् ॥	008ac  
अयुक्तमिदमेतत्तु परस्वहरणं भृशम् ।	009a  
उभयोर्लोकयोर्दुःखं सुहृदां काङ्क्षतोऽनयम् ॥	009c  
अव्यापारः परार्तेषु नित्योद्योगः स्वकर्मसु ।	010a  
रक्षणं समुपात्तानामेतद्वैभवलक्षणम् ॥	010c  
विपत्तिष्वव्यथो दक्षो नित्यमुत्थानवान्नरः ।	011a  
अप्रमत्तो विनीतात्मा नित्यं भद्राणि पश्यति ॥	011c  
बाहूनिवैतान्मा च्छेत्सीः पाण्डुपुत्रास्तथैव ते ।	012a  
भ्रातॄणां तद्धनार्थं वै मित्रद्रोहं च मा कुरु ॥	012c  
पाण्डोः पुत्रान्मा द्विषस्वेह राजंस्तथैव ते भ्रातृधनं समग्रम् ।	013a  
मित्रद्रोहे तात महानघर्मः पितामहा ये तव तेऽपि तेषाम् ॥	013c  
अन्तर्वेद्यां ददद्वित्तं कामाननुभवन्प्रियान् ।	014a  
क्रीडन्स्त्रीभिर्निरातङ्कः प्रशाम्य भरतर्षभ ॥ ॥	014c  

इति श्रीमन्महाभारते सभापर्वणि द्यूतपर्वणि अशीतितमोऽध्यायः ॥ 80 ॥

2-80-1 ज्येष्ठाया अपत्यं ज्यैष्ठिनेयः ॥ 2-80-2 अव्युत्पन्नं परकपटानभिज्ञम् । समानार्थं तुल्यधनम् । तुल्यमित्रं त्वन्मित्रा द्रोहिणम् अद्विषन्तं च त्वामपीति शेषः ॥
