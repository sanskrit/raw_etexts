अध्यायः 051

युधिष्ठिरेण भीष्मम्प्रति विस्तरेण कृष्णकथाकथनप्रार्थना ॥ 1 ॥ देवासुरयुद्धे पराजितानां देवानां स्मरणमात्रसन्निहितेन हरिणा दैत्यानां पराजयः ॥ 2 ॥ भूम्या स्वभारावतरणं प्रार्थितेऽस्य विष्णोः भूमाववतारनिर्धारणम् ॥ 3 ॥

वैशम्पायन उवाच ॥	001  
एवमुक्ते तु कौन्तेयस्ततः कौरवनन्दनः ।	001a  
आबभाषे पुनर्भीष्मं धर्मराजो युधिष्ठिरः ॥	001c  
भूय एव मनुष्येन्द्र उपेन्द्रस्य यशस्विनः ।	002a  
जन्म वृष्णिषु विज्ञातुमिच्छामि वदतां वर ॥	002c  
यथैव भगवाञ्जातः क्षिताविह जनार्दनः ।	003a  
माधवेषु महाबुद्धिस्तन्मे ब्रूहि पितामह ॥	003c  
वैशम्पायन उवाच ।	004  
एवमुक्तस्ततो भीष्मः केशवस्य महात्मनः ।	004a  
माधवेषु तथा जन्म कथयामास वीर्यवान् ॥	004c  
हन्त ते कथयिष्यामि युधिष्ठिर यथातथम् ।	005a  
यतो नारायणस्येह जन्म वृष्णिषु कौरव ॥	005c  
पुरा लोके महाराज वर्तमाने कृते युगे ।	006a  
आसीत्त्रैलोक्यविख्यातः सङ्ग्रामस्तारकामयः ॥	006c  
विरोचनो मयस्तारो वराहः श्वेत एव च ।	007a  
विप्रचित्तिः प्रलम्बश्च वृत्रजम्भबलादयः ॥	007c  
नमुचिः कालनेमिश्च प्रह्लाद इति विश्रुतः ।	008a  
लम्बः किशोरः स्वर्भानुररिष्टो राक्षसेश्वरः ॥	008c  
एते चान्ये च बहवो दैत्यसङ्घाः सहस्रशः ।	009a  
नानाशस्त्रधरा राजन्नानाभूषणवाहनाः ॥	009c  
देवतानामभिमुखास्तस्थुर्दैतेयदानवाः ।	010a  
देवास्तु युध्यमानास्ते दानवानभ्ययू रणे ॥	010c  
आदित्या वसवो रुद्राः साध्या विश्वे मरुद्गणाः ।	011a  
इन्द्रो यमश्च वरुणश्चन्द्रश्चैव धनेश्वरः ॥	011c  
अश्विनौ च महावीर्यौ ये चान्ये देवतागणाः ।	012a  
चक्रुर्युद्धं महाघोरं दानवैश्च यथाक्रमम् ॥	012c  
युध्यमानाः समेयुश्च देवा दैतेयदानवैः ।	013a  
तद्युद्धमभवद्घोरं देवदानवसङ्कुलम् ॥	013c  
ताभ्यां बलाभ्यां सञ्जज्ञे तुमुलो विग्रहस्तदा ।	014a  
तीक्ष्णशस्त्रैः किरन्तोऽथ अभ्ययुर्देवदानवाः ॥	014c  
घ्नन्ति देवान्सगन्धर्वान्सयक्षोरगचारणान् ।	015a  
ते वध्यमाना दैतेयैर्देवसङ्घास्तदा रणे ॥	015c  
त्रातारं मनसा जग्मुर्देवं नारायणं प्रभुम् ।	016a  
एतस्मिन्नन्तरे तत्र जगाम हरिरीश्वरः ॥	016c  
दीपयञ्ज्योतिषा भूमिं शङ्खचक्रगदाधरः ।	017a  
तमागतं सुपर्णस्थं विष्णुं लोकनमस्कृतम् ॥	017c  
दृष्ट्वा मुदा युताः सर्वे भयं त्यक्त्वा रणे सुराः ।	018a  
चक्रुर्युद्धं पुनः सर्वे देवा दैतेयदानवैः ॥	018c  
तद्युद्धमभवद्घोरमचिन्त्यं रोमहर्षणम् ।	019a  
जघ्नुर्दैत्यान्रणे घोराः सर्वे शक्रपुरोगमाः ॥	019c  
ते बाध्यमाना विबुधैर्दुद्रुवुर्दैत्यदानवाः ॥	020ac  
विद्रुतान्दानवान्दृष्ट्वा तदा भारत संयुगे ।	021a  
कालनेमिरिति ख्यातो दानवः प्रत्यदृश्यत ॥	021c  
शत्रुप्रहरणे घोरः शतबाहुः शताननः ।	022a  
शतशीर्षः स्थितः श्रीमाञ्छतशृङ्ग इवाचलः ॥	022c  
भास्कराकारमुकुटः शिञ्जिताभरणाङ्गदः ।	023a  
धूम्रकेतुर्हरिश्मश्रुर्निर्दष्टोष्ठपुटाननः ॥	023c  
त्रैलोक्यान्तरविस्तारं धारयन्विपुलं वपुः ।	024a  
तर्जयन्वै रणे देवाञ्छादयन्वै दिशो दश ॥	024c  
अभ्यधावत्सुसङ्क्रुद्धो व्यादितास्य इवान्तकः ।	025a  
तत्र शस्त्रप्रतानैश्च देवान्धर्षितवान्रणे ॥	025c  
अभ्याययुः सुरान्सर्वान्पुनस्ते दैत्यदानवाः ।	026a  
आपीडयन्रणे क्रुद्धास्ततो देवान्युधिष्ठिर ॥	026c  
ते वध्यमाना विबुधाः समरे कालनेमिना ।	027a  
दैत्यैश्चैव महाराज दुद्रुवुस्ते दिशो दश ॥	027c  
विबुधान्विद्रुतान्दृष्ट्वा कालनेमिर्महासुरः ।	028a  
इन्द्रं यमं च वरुणं वायुं च धनदं रविम् ॥	028c  
एतांश्चान्यान्बलाज्जित्वा तेषां कार्याण्यवाप सः ।	029a  
तान्सर्वान्सहसा जित्वा कालनेमिर्महासुरः ॥	029c  
ददर्श गगने विष्णुं सुपर्णस्थं महाद्युतिम् ।	030a  
तं दृष्ट्वा क्रोधताम्राक्षस्तर्जयन्नभ्ययात्तदा ॥	030c  
स बाहुशतमुद्यम्य सर्वास्त्रग्रहणं रणे ।	031a  
रोषाद्भारत दैत्येन्द्रो विष्णोरुरसि पातयत् ॥	031c  
दैत्याश्च दानवाश्चैव सर्वे मयपुरोगमाः ।	032a  
स्वान्यायुधानि सङ्गृह्य सर्वे विष्णुमुपाद्रवन् ॥	032c  
स ताड्यमानोतिबलैर्दैत्यैः सर्वायुधोद्यतैः ।	033a  
न चचाल हरिर्युद्धेऽकम्पमान इवाचलः ॥	033c  
पुनरुद्यम्य सङ्क्रुद्धः कालनेमिर्दृढां गदाम् ।	034a  
जघान गदया राजंस्तं विष्णुं गरुडं च वै ॥	034c  
तं दृष्ट्वा गुरडं श्रान्तं चक्रमुद्यस्य वै हरिः ।	035a  
शतं शिरांसि बाहूंश्च सोच्छिनत्कालनेमिनः ॥	035c  
जघानान्यांश्च तान्सर्वान्समरे दैत्यदानवान् ।	036a  
विबुधानामृषीणां च स्वानि स्थानानि वै ददौ ॥	036c  
दत्त्वा सुराणां सुग्रीतो योग्यकर्माणि भारत ।	037a  
जगाम ब्रह्मणा सार्धं ब्रह्मलोकं तदा हरिः ॥	037c  
ब्रह्मलोकं प्रविश्याथ प्राप्य नारायणः प्रभुः ।	038a  
पौराणं ब्रह्मसदनं दिव्यं नारायणाश्रयम् ॥	038c  
स प्रविश्य तदा देवः स्तूयमानो महर्षिभिः ।	039a  
सहस्रशीर्षा भूत्वा च शयनायोपचक्रमे ॥	039c  
आदिदेवः पुराणात्मा निद्रावशमुपागतः ।	040a  
शेते सुखं सदा विष्णुर्मोहयञ्जगदव्ययः ॥	040c  
जग्मुस्तस्याथ वर्षाणि शयानस्य महात्मनः ।	041a  
षट्त्रिंशच्छतसाहस्रं मानुषेणेह सङ्ख्यया ॥	041c  
जग्मुः कृतयुगत्रेताद्वापरान्ते बुबोध ह ।	042a  
ब्रह्मादिभिः स्तूयमानः सुरैश्चापि सहर्षिभिः ॥	042c  
उत्पत्य शयनाद्विष्णुर्ब्रह्मणा विबुधैः सह ।	043a  
देवानां च हितार्थाय ययौ देवसभां प्रति ॥	043c  
मेरोः शिरसि विन्यस्तां ज्वलन्तीं तां शुभां सभाम् ।	044a  
विविशुस्ते सुराः सर्वे ब्रह्मणा सह भारत ॥	044c  
जग्मुस्तत्र निषेदुस्ते सा निःशब्दा ह्यभूत्तदा ।	045a  
तत्र भूमिरुवाचाथ खेदात्करुणभाषिणी ॥	045c  
राज्ञां बलैर्बलवतां खिन्नास्मि भृशपीडिता ।	046a  
नित्यं भारपरिश्रान्ता दुःखं जीवाम्यहं सुराः ॥	046c  
पुरे पुरे च नृपतिः कोटिसङ्ख्यैर्बलैर्वृतः ।	047a  
राष्ट्रे राष्ट्रे च शतशो ग्रामाः कुलसहस्रिणः ॥	047c  
भूमिपानां सहस्रैश्च तेषां च बलिनां बलैः ।	048a  
ग्रामायुतैः पुरै राष्ट्रैरहं निर्विवरीकृता ॥	048c  
तस्माद्धारयितुं शक्त्या न क्षमामि जनानहम् ।	049a  
दैत्यैश्च बाध्यमानास्ताः प्रजा नित्यं दुरात्मभिः ॥	049c  
भीष्ण उवाच ।	050  
भूमेस्तु वचनं श्रुत्वा देवो नारायणस्तदा ।	050a  
व्यादिश्य तान्सुरान्सर्वान्क्षितौ वस्तुं मनो दधे ॥ ॥	050c  

इति श्रीमन्महाभारते सभापर्वणि अर्घाहरणपर्वणि एकपञ्चाशोऽध्यायः ॥ 51 ॥

2-51-42 कृतयुगत्रेताद्वापराः अन्त इति छेदः ॥ एकपञ्चाशोऽध्यायः ॥ 51 ॥
