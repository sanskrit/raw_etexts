अध्यायः 007

इन्द्रसभावर्णनम् ॥ 1 ॥
	
नारद उवाच 	001  
शक्रस्य तु सभा दिव्या भास्वरा कर्मनिर्मिता ।	001a  
स्वयं शक्रेण कौरव्य निर्जितार्कसमप्रभा ॥	001c  
विस्तीर्णा योजनशतं शतमध्यर्धमायता ।	002a  
वैहायसी कामगमा पञ्चयोजनमुच्छ्रिता ।	002c  
जराशोकक्लमापेता निरातङ्का शिवा शुभा ।	003a  
वेश्मासनवती रम्या दिव्यपादपशोभिता ॥	003c  
तस्यां देवेश्वरः पार्थ सभायां परमासने ।	004a  
आस्ते शच्या महेन्द्राण्या श्रिया लक्ष्म्या च भारत ।	004c  
बिभ्रद्वपुरनिर्देश्यं किरीटी लोहिताङ्गदः ।	005a  
विरजोम्बरश्चित्रमाल्यो ह्रीकीर्तिद्युतिभिः सह ॥	005c  
तस्यामुपासते नित्यं महात्मानं शतक्रतुम् ।	006a  
मरुतः सर्वशो राजन्सर्वे च गृहमेधिनः ॥	006c  
सिद्धा देवर्षयश्चैव साध्या देवगणास्तथा ।	007a  
मरुत्त्वन्तश्च सहिता भास्वन्तो हेममालिनः ॥	007c  
एते सानुचराः सर्वे दिव्यरूपाः स्वलङ्कृताः ।	008a  
उपासते महात्मान देवराजमरिन्दमम् ॥	008c  
तथा देवर्षयः सर्वे पार्थ शक्रमुपासते ।	009a  
अमला धूतपाप्मानो दीप्यमाना इवाग्नयः ॥	009c  
तेजस्विनः सोमसुतो विशोका विगतज्वराः ।	010a  
पराशरः पर्वतश्च तथा सावर्णिगालवौ ॥	010c  
\'एकतश्च द्वितश्चैव त्रितश्चैव महामतिः\' ।	011a  
शङ्खश्च लिखितश्चैव तथा गौरशिरा मुनिः ।	011c  
दुर्वासाः क्रोधनः श्येनस्तथा दीर्घतमा मुनिः ॥	011e  
पवित्रपाणिः सावर्णिर्याज्ञवल्क्योऽथ भालुकिः ।	012a  
उद्दालकः श्वेतकेतुस्ताण्डो भाण्डायनिस्तथा ॥	012c  
हविष्मांश्च गरिष्ठश्च हरिश्चन्द्रश्च पार्थिवः ॥	013a  
हृद्यश्चोदरशाण्डिल्यः पाराशर्यः कृषीवलः ॥	013c  
वातस्कन्धो विशाखश्च विधाता काल एव च ।	014a  
करालदन्तस्त्वष्टा च विश्वकर्मा च तुम्बुरुः ॥	014c  
अयोनिजा योनिजाश्च वायुभक्षा हुताशिनः ।	015a  
ईशानं सर्वलोकस्य वज्रिणं समुपासते ॥	015c  
सहदेवः सुनीथश्च वाल्मीकिश्च महातपाः ।	016a  
समीकः सत्यवाक्चैव प्रचेताः सत्यसङ्गरः ॥	016c  
मेधातिथिर्वामदेवः पुलस्त्यः पुलहः क्रतुः ।	017a  
मरुत्तश्च मरीचिश्च स्थाणुश्चात्र महातपाः ॥	017c  
कक्षीवान्गौतमस्तार्क्ष्यस्तथा वैश्वानरो मुनिः ।	018a  
मुनिः कालकवृक्षीय आश्राव्योऽथ हिरण्मयः ॥	018c  
संवर्तो देवहव्यश्च विष्वक्सेनश्च वीर्यवान् ।	019a  
दिव्या आपस्तथौषध्यः श्रद्धा मेधा सरस्वती ॥	019c  
अर्थो धर्मश्च कामश्च विद्युतश्चैव पाण्डव ।	020a  
जलवाहास्तथा मेघा वायवः स्तनयित्नवः ॥	020c  
प्राचीदिग्यज्ञवाहाश्च पावकाः सप्तविंशतिः ।	021a  
अग्नीषोमौ तथेन्द्राग्नी मित्रश्च सविताऽर्यमा ॥	021c  
भगो विश्वे च साध्याश्च गुरुः शुक्रस्तथैव च ।	022a  
विश्वावसुश्चित्रसेनः सुमनस्तरुणस्तथा ॥	022c  
यज्ञाश्च दक्षिणाश्चैवं ग्रहास्तोभाश्च भारत ।	023a  
यज्ञवाहाश्च ये मन्त्राः सर्वे तत्र समासते ॥	023c  
तथैवाप्सरसो राजन् \'रम्भोर्वश्यथ मेनका ।	024a  
घृताची पञ्चचूडा च विप्रचित्तिपुरोगमाः ॥	024c  
विद्याधराश्च राजेन्द्र\' गन्धर्वाश्च मनोरमाः ।	025a  
नृत्यवादित्रगीतैश्च हास्यैश्च विविधैरपि ॥	025c  
रमयन्ति स्म नृपते देवराजं शतक्रतुम् ।	026a  
स्तुतिभिर्मङ्गलैश्चैव स्तुवन्तः कर्मभिस्तथा ॥	026c  
विक्रमैश्च महात्मानं बलवृत्रनिषूदनम् ।	027a  
ब्रह्मराजर्षयश्चैव सर्वे देवर्षयस्तथा ॥	027c  
विमानैर्विविधैर्दिव्यैर्दीप्यमाना इवाग्नयः ।	028a  
स्रग्विणो भूषिताः सर्वे यान्ति चायान्ति चापरे ॥	028c  
बृहस्पतिश्च शुक्रश्च नित्यमास्तां हि तत्र वै ॥	029a  
एते चान्ये च बहवो महात्मानो यतव्रताः ॥	029c  
विमानैश्चन्द्रसङ्काशैः सोमवत्प्रियदर्शनाः ।	030a  
ब्रह्मणो वचनाद्राजन्भृगुः सप्तर्षयस्तथा ॥	030c  
एषा सभा मया राजन्दृष्टा पुष्करमालिनी ।	031a  
शतक्रतोर्महाबाहो याम्यामपि सभां शृणु ॥ ॥	031c  

इति श्रीमन्महाभारते सभापर्वणि मन्त्रपर्वणि सप्तमोऽध्यायः ॥ 7 ॥
2-7-13 पाराशर्यः कपिष्ठल इति घ. पाठः ॥ 
2-7-21 ब्रह्मणोङ्गात्प्रसूतोऽग्निरङ्गिरा इति विश्रुतः । दक्षिणाग्निर्गार्हपत्या हवनीयाविति त्रयी । निर्मन्थ्यो वैद्युतः शूरः संवर्तो लौकिकस्तथा । जाठरो विषगः क्रव्यात् क्षेमवान् वैष्णवस्तथा। दस्युमान् बलदश्चैव शान्तः पुष्टो विभावसुः । ज्योतिष्मान्भरतो भद्रः स्विष्टकृद्वसुमान् क्रतुः । सोमश्च पितृमांश्चैव पावकाः सप्तविंशतिः 
2-7-31 पुष्करमालिनी नामतः ॥
