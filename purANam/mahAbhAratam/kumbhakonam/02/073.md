अध्यायः 073

व्यासम्प्रति युधिष्ठिरेण उत्पातफलप्रश्ने व्यासेन तत्कथनपूर्वकं कैलासगमनम् ॥ 1 ॥ व्यासोक्तं भ्रातृषु निवेद्य शोचतो युधिष्ठिरस्य अर्जुनेन समाश्वासनम् ॥ 2 ॥ युधिष्ठिरेण समयकरणम् ॥ 3 ॥

वैशम्पायन उवाच ॥	001  
\'अनुसंसार्य नृपतीन्पाण्डवाः पाण्डवाग्रजम् ।	001a  
अभिजग्मुर्महेष्वासा धर्मराजं युधिष्ठिरम् ॥	001c  
सोऽनुमेने महाबाहुर्भातॄंश्च सुहृदस्तथा\' ।	002a  
शिष्यैः परिवृतो व्यासः पुरस्तात्समपद्यत ॥	002c  
सोऽभ्ययादासनात्तूर्णं भ्रातृभिः परिवारितः ।	003a  
पाद्येनासनदानेन पितामहमपूजयत् ॥	003c  
अथोपविश्य भगवान्काञ्चने परमासने ।	004a  
आस्यतामिति चोवाच धर्मराजं युधिष्ठिरम् ॥	004c  
अथोपविष्टं राजानं भ्रातृभिः परिवारितम् ।	005a  
उवाच भगवान्व्यासस्तत्तद्वाक्यविशारदः ॥	005c  
दिष्ट्या वर्धसि कौन्तेय साम्राज्यं प्राप्य दुर्लभम् ।	006a  
वर्धिताः कुरवः सर्वे त्वया कुरुकुलोद्वह ॥	006c  
आपृच्छे त्वां गमिष्यामि पूजितोऽस्मि विशाम्पते ।	007a  
एवमुक्तः स कृष्णेन धर्मराजो युधिष्ठिरः ॥	007c  
अभिवाद्योपसङ्गृह्य पितामहमथाब्रवीत् ॥	008ac  
युधिष्ठिर उवाच ।	009  
संशयो द्विपदां श्रेष्ठ ममोत्पन्नः सुदुर्लभः ।	009a  
तस्य नान्योऽस्ति वक्ता वै त्वामृते द्विजपुङ्गव ॥	009c  
उत्पातांस्त्रिविधान्प्राह नारदो भगवानृषिः ।	010a  
दिव्यांश्चैवान्तरिक्षांश्च पार्थिवांश्च पितामह ॥	010c  
\'सुमहच्च फलं तेषां भवितेति न संशयः\' ।	011a  
अपि चैद्यस्य पतनाच्छान्तमौत्पातिकं महत् ॥	011c  
वैशम्पायन उवाच ॥	012  
राज्ञस्तु वचनं श्रुत्वा पराशरसुतः प्रभुः ।	012a  
कृष्णद्वैपायनो व्यास इदं वचनमब्रवीत् ॥	012c  
त्रयोदश समा राजन्नुत्पातानां फलं महत् ।	013a  
सर्वक्षत्रविनाशाय भविष्यति विशाम्पते ॥	013c  
त्वामेकं कारणं कृत्वा कालेन भरतर्षभ ।	014a  
समेतं पार्थिवं क्षत्रं क्षयं यास्यति भारत ।	014c  
दुर्योधनापराधेन भीमार्जुनबलेन च ॥	014e  
स्वप्नं द्रक्ष्यसि राजेन्द्र तस्मिन्काल उपस्थिते ।	015a  
तत्तेऽहं सम्प्रवक्ष्यामि तन्निबोध युधिष्ठिर ॥	015c  
यान्तं द्रक्ष्यसि राजेन्द्र क्षपान्ते त्वं वृषध्वजम् ।	016a  
नीलकण्ठं भवं स्थाणुं कपालिं त्रिपुरान्तकम् ॥	016c  
उग्रं रुद्रं पशुपतिं महादेवमुमापतिम् ।	017a  
हरं शर्वं वृषं शूलं पिनाकिं कृत्तिवाससम् ॥	017c  
कैलासकूटप्रतिमे वृषभेऽवस्थितं शिवम् ।	018a  
निरीक्षमाणं सततं पितृराजाश्रितां दिशम् ॥	018c  
एवमीदृशकं स्वप्नं द्रक्ष्यसि त्वं विशाम्पते ।	019a  
मा तत्कृते ह्यनुध्याहि कालो हि दुरतिक्रमः ॥	019c  
स्वस्ति तेऽस्तु गमिष्यामि कैलासं पर्वतं प्रति ।	020a  
अप्रमत्तः स्थितो दान्तः पृथिवीं परिपालय ॥	020c  
वैशम्पायन उवाच ॥	021  
एवमुक्त्वा स भगवान्कैलासं पर्वतं ययौ ।	021a  
कृष्णद्वैपायनो व्यासः सह शिष्यैः सहानुगैः ॥	021c  
गते पितामहे राजा चिन्ताशोकसमन्वितः ।	022a  
निःश्वसन्नुष्णमसकृत्तमेवार्थं विचिन्तयन् ॥	022c  
कथं तु दैवं शक्येत पौरुषेण प्रबाधितुम् ।	023a  
अवश्यमेव भविता यदुक्तं परमर्षिणा ॥	023c  
ततोऽब्रवीन्महातेजाः सर्वान्भ्रातॄन्युधिष्ठिरः ।	024a  
श्रुतं वै पुरुषव्याघ्रा यन्मां द्वैपायनोऽब्रवीत् ॥	024c  
तदा तद्वचनं श्रुत्वा मरणे निश्चिता मतिः ।	025a  
सर्वक्षत्रस्य निधने यद्यहं हेतुरीप्सितः ॥	025c  
कालेन निर्मितस्तात को ममार्थोऽस्ति जीवतः ।	026a  
एवं ब्रुवन्तं राजानं फाल्गुनः प्रत्यभाषत ॥	026c  
मा राजन्कश्मलं घोरं प्रविशो बुद्धिनाशनम् ।	027a  
सम्प्रधार्य महाराज यत्क्षमं तत्समाचर ॥	027c  
वैशम्पायन उवाच ॥	028  
ततोऽब्रवीत्सत्यधृतिर्भ्रातॄन्सर्वान्युधिष्ठिरः ।	028a  
द्वैपायनस्य वचनं तत्रैव समचिन्तयत् ॥	028c  
अद्यप्रभृति भद्रं वः प्रतिज्ञां मे निबोधत ।	029a  
त्रयोदश समास्तात को ममार्थोऽस्ति जीवतः ॥	029c  
न प्रवक्ष्यामि परुषं भ्रातॄनन्यांश्च पार्थिवान् ।	030a  
स्थितो निदेशे ज्ञातीनां योक्ष्ये तत्सुमुदाहरन् ॥	030c  
एवं मे वर्तमानस्य स्वसुतेऽष्वितरेषु च ।	031a  
भेदो न भविता लोके भेदमूलो हि विग्रहः ॥	031c  
विग्रहं दूरतो रक्षन्प्रियाण्येव समाचरन् ।	032a  
वाच्यतां न गमिष्यामि लोकेषु मनुजर्षभाः ॥	032c  
भ्रातृर्ज्येष्ठस्य वचनं पाण्डवाः सन्निशम्य तत् ।	033a  
तमेव समवर्तन्त धर्मराजहिते रताः ॥	033c  
संसत्सु समयं कृत्वा धर्मराड्भ्रातृभिः सह ।	034a  
पितॄंस्तर्प्य यथान्यायं देवताश्च विशाम्पते ॥	034c  
कृतमङ्गलकल्याणो भ्रातृभिः पिरवारितः ।	035a  
गतेषु क्षत्रियेन्द्रेषु सर्वेषु भरतर्षभ ॥	035c  
युधिष्ठिरः सहामात्यः प्रविवेश पुरोत्तमम् ।	036a  
दुर्योधनो महाराज शकुनिश्चापि सौबलः ।	036c  
सभायां समणीयायां तत्रैवास्ते नराधिप ॥ ॥	036e  

इति श्रीमन्महाभारते सभापर्वणि द्यूतपर्वणि त्रिसप्ततितमोऽध्यायः ॥ 73 ॥
