अध्यायः 078

दुर्योधनेन धृतराष्ट्रसमीपे युधिष्ठिराय नानादेशीयराजोपाहृतोपायनवर्णनम् ॥ 1 ॥

दुर्योधन उवाच ॥	001  
यन्मया पाण्डवेयानां दृष्टं तच्छृणु भारत ।	001a  
आहृतं भूमिपालैर्हि वसु मुख्यं ततस्ततः ॥	001c  
नाविदं मूढमात्मानं दृष्ट्वाहं तदरेर्धनम् ।	002a  
फलतो भूमितो वाऽपि प्रतिपद्यस्व भारत ॥	002c  
और्णान्बैलान्वार्षदंशान् जातरूपपरिष्कृतान् ।	003a  
प्रावाराजिनमुख्यांश्च काम्भोजः प्रददौ बहून् ॥	003c  
अश्वांस्तित्तिरिकल्माषांस्त्रिशतं शुकनासिकान् ।	004a  
उष्ट्रवामीस्त्रिगर्ताश्च पुष्टाः पीलुशमीङ्गुदैः ॥	004c  
गोपाः स्वीयेन सहितास्तदादाय चतुष्पदम् ।	005a  
वसातयोऽन्यद्द्रव्यं च द्वारि तस्यावतस्थिरे ॥	005c  
कमण्डलूनुपादाय जातरूपमयाञ्छिवान् ।	006a  
रत्नानि च हिरण्यं च सुवर्णं चैव केवलम् ।	006c  
प्रीयमाणः प्रसन्नात्मा स्वयं स्वजनसंवृतः ।	007a  
त्रैखर्वो रथमुख्येशः पाण्डवाय न्यवेदयत् ॥	007c  
यश्च स द्विजमुख्येन राज्ञः शङ्खो निवेदितः ।	008a  
प्रीत्या दत्तः कुविन्देन धर्मराजाय धीमते ॥	008c  
तं सर्वे भ्रातरो भ्रात्रे ददुः शङ्खं किरीटिने ।	009a  
तं प्रत्यगृह्णाद्बीभत्सुस्तोयजं हेममालिनम् ॥	009c  
चित्रं निष्कसहस्रेण भ्राजमानं स्वतेजसा ।	010a  
रुचिरं दर्शनीयं च पूजितं विश्वकर्मणा ॥	010c  
अधारयच्च धर्मश्च तं नमस्य पुनः पुनः ।	011a  
योऽनादनेऽपि नदति स ननादाधिकं तदा ॥	011c  
प्रणादाद्भूमिपास्तस्य पेतुर्हीनाः स्वतेजसा ।	012a  
धृष्टद्युम्नः पाण्डवाश्च सात्यकिः केशवोऽष्टमः ॥	012c  
सत्वेन स्वेन सम्पन्ना अन्योन्यप्रियकारिणः ।	013a  
विसञ्ज्ञान्भूमिपान्दृष्ट्वा मां च ते प्राहसंस्तदा ॥	013c  
ततः प्रहृष्टो बीभत्सुरददाद्धेमशृङ्गिणः ।	014a  
शताननडुहान्पञ्च द्विजमुख्याय भारत ॥	014c  
सुमुखेन बलिर्मुख्यः प्रेषितोऽजातशत्रवे ।	015a  
कुविन्देन हिरण्यं च वासांसि विविधानि च ॥	015c  
काश्मीरराजो मार्द्वीकं शुद्धं च सरसं मधु ।	016a  
बलिं च कुत्स्नमादाय पाण्डवायाभ्युपागमत् ॥	016c  
यवना हयानुपादाय पार्वतीयान्मनोजवान् ।	017a  
आसनानि महार्हाणि कम्बलांश्च महाधनान् ॥	017c  
नवान्सूक्ष्मांश्च हृद्यांश्च परार्थ्यान्सुप्रदर्शनान् ।	018a  
अन्यच्च विविधं रत्नं द्वारि ते न्यवतस्थिरे ॥	018c  
श्रुतायुरपि कालिङ्गो मणिरत्नमनुत्तमम् ।	019a  
अङ्गः स्त्रियो दर्शनीया जातरूपविभूषिताः ॥	019c  
वङ्गो जाम्बूनदमयान्पर्यङ्गाञ्छतशो नृप ।	020a  
दक्षिणात्सागराभ्याशात्प्रावारांश्च परश्शतम् ॥	020c  
औदकानि सरत्नानि बलिं चादाय भारत ।	021a  
अन्येभ्यो भूमिपालेभ्यः पाण्डवाय न्यवेदयत् ॥	021c  
दार्दुरं चन्दनं मुख्यं भारं षण्णवति द्रुतम् ।	022a  
पाण्डवाय ददौ पाण्ड्यः शङ्खांस्तावत एव च ॥	022c  
चन्दनागरु चानन्तं मुक्तावैडूर्यचित्रिताः ।	023a  
चोलश्च केरलश्चोभौ ददतुः पाण्डवाय वै ॥	023c  
अश्मको हेमशृङ्गीश्च दोग्ध्रीर्हेमविभूषिताः ।	024a  
सवत्साः कुम्भदोहाश्च सहस्राण्यददाद्दश ॥	024c  
सैन्धवानां सहस्राणि हयानां पञ्चविंशतिम् ।	025a  
अददात्सैन्धवो राजा हेममाल्यैरलङ्कृतान् ॥	025c  
सौवीरो हस्तिभिर्युक्तान्रथांश्च त्रिशतं परान् ।	026a  
जातरूपपरिष्कारान्मणिरत्नविभूषितान् ॥	026c  
मध्यन्दिनार्कप्रतिमांस्तेजसा ज्वलितानिव ।	027a  
बलिं च कृत्स्नमादाय पाण्डवाय न्यवेदयत् ॥	027c  
अवन्तिराजो रत्नानि विविधानि सहस्रशः ।	028a  
हाराङ्गदांश्च मुख्यान्वै विविधं च विभूषणम् ॥	028c  
दासीनामयुतं चापि बलिमादाय भारत ।	029a  
सभाद्वारि नरश्रेष्ठ दिदृक्षुरवतिष्ठते ॥	029c  
दशार्णश्चेदिराजश्च शूरसेनश्च वीर्यवान् ।	030a  
वस्त्राणि मुख्यान्यादाय रत्नानि विविधानि च ।	030c  
बलिं च कृत्स्नमादाय पाण्डवाय न्यवेदयत् ॥	030e  
काशिराजेन हृष्टेन बली राज्ञि निवेदितः ।	031a  
अशीतिगोसहस्राणि शतान्यष्टौ च दन्तिनाम् ॥	031c  
अयुतं च नदीजानां हयानां हेममालिनाम् ।	032a  
विविधानि च रत्नानि काशिराजो बलिं ददौ ॥	032c  
कृतक्षणश्च वैदेहः कौसलश्च बृहद्बलः ।	033a  
ददतुर्वाजिमुख्यांश्च सहस्राणि चतुर्दश ॥	033c  
शैब्यो वसादिभिः सार्धं त्रिगर्तो मालवैः सह ।	034a  
तेभ्यो रत्नानि ददतुरेकैको भूमिपोऽमितम् ॥	034c  
हारान्मुख्यान्परार्ध्यांश्च विविधं च विभूषणम् ।	035a  
शतं दासीसहस्राणि कार्पासिकनिवासिनाम् ॥	035c  
श्यामास्तन्वीर्दीर्घकेशीर्हेमाभरणभूषिताः ।	036a  
बलिं च कृत्स्नमादाय भारुकच्छो नरर्षभ ॥	036c  
शुद्धान्विप्रोत्तमार्हांश्च कम्बलप्रवरान्ददौ ।	037a  
ते सर्वे पाण्डुपुत्रस्य द्वार्यतिष्ठन्दिदृक्षवः ॥	037c  
उपायनं यदा दद्युस्तदा द्वारमलभ्यत ।	038a  
इन्द्रकृष्टैर्वर्धयन्ति धान्यैर्नदमुखैस्तु ये ॥	038c  
समुद्रनिकटे जाताः परिसिन्धुनिवासिनः ।	039a  
ते वै द्रुमाः पारदाश्च काश्यकैरातकैः सह ॥	039c  
बलिं विविधमादाय रत्नानि विविधानि च ।	040a  
अजाविकं गोहिरण्यं खरोष्ट्रं फलवन्मधु ॥	040c  
कम्बलान्विविधांश्चैव द्वारि तिष्ठन्ति वारिताः ।	041a  
प्राग्ज्योतिषपतिः शूरो म्लेच्छानामधिपो बली ॥	041c  
यवनैः सहितो राजा भगदत्तो महाबलः ।	042a  
आजानेयान्हयाञ्छीघ्रमादायानिलरंहसः ॥	042c  
बलिं च कृत्स्नमादाय द्वारि तिष्ठति वारितः ।	043a  
अश्वसारमयान्भाण्डाञ्छुभान्दन्तत्सरूनसीन् ॥	043c  
प्राग्ज्योतिषाधिपो दत्त्वा भगदत्तोऽव्रजत्तदा ।	044a  
द्व्यक्षांस्त्र्यक्षांल्ललाटाक्षान्नानादिग्भ्यः समागतान् ॥	044c  
औष्णीषानहयांश्चैव बाहुकान्पुरुषादकान् ।	045a  
एकपादांश्च तत्राहमपश्यं द्वारि वारितान् ॥	045c  
बल्यर्थं ददतस्तस्य हिरण्यं रजतं वसु ।	046a  
इन्द्रगोपकसङ्काशाञ्छुकवर्णान्मनोजवान् ॥	046c  
तथैवेन्द्रायुधनिभान्सन्ध्याभ्रसदृशानपि ।	047a  
अनेकवर्णानारण्यान्गृहीत्वाश्वांस्तथा बहून् ॥	047c  
जातरूपमनर्घ्यं च ददुस्तस्यैकपादकाः ।	048a  
सिंहलश्च तदा राजा परिगृह्य धनं बहु ॥	048c  
गोशीर्षं हरितश्यामं चन्दनप्रवरं महत् ।	049a  
भाराणां शतमेकं तु द्वारि तिष्ठति वारितः ॥	049c  
ये नग्नविषया राजन्बर्बरेयाश्च विश्रुताः ।	050a  
शतं दासीसहस्राणां कम्बलांश्च सहस्रशः ।	050c  
परिगृह्य महाराज द्वारि तिष्ठन्ति वारिताः ॥	050e  
पौण्ड्राश्च दामलिप्ताश्च यथाकामकृतो नृपाः ।	051a  
कालेयकं च रूप्यं च परिगृह्य परिच्छदान् ॥	051c  
अगरून्स्फाटिकांश्चैव दन्ताञ्जातीफलानि च ।	052a  
तक्कोलांश्च लवङ्गाश्च कर्पूरांश्च महाबल ॥	052c  
अन्यांश्च विविधान्द्रव्यान्परिगृह्योपतस्थिरे ।	053a  
एते सर्वे महात्मानो द्वारि तिष्ठन्ति वारिताः ॥	053c  
शैलेयश्च ततो राजा पत्रोर्णान्परिगृह्य सः ।	054a  
द्वारि तिष्ठन्महाराज द्वारपालैर्निवारितः ॥	054c  
चीना हूणाः कषाः काचाः पर्वतान्तरवासिनः ।	055a  
आहार्षुर्दशसाहस्रान्विन्नीतान्दिक्षु विंश्रुतान् ॥	055c  
औष्णीकं कम्बलं चैव कीटजं मणिजं तथा ।	056a  
प्रमाणरागस्पर्शाढ्यं बाह्वीचीनसमुद्भवम् ॥	056c  
रसान् गन्धान्प्रशंसन्तस्ततो द्वारमलभ्यत ।	057a  
खर्वटास्तोमराश्चैव शूरा वर्धनकास्तथा ॥	057c  
चेलान्बहुविधान्गृह्य द्वारि तिष्ठन्ति वारिताः ।	058a  
प्राक्कोटा नाटकेयाश्च नन्दीनगरकास्तथा ॥	058c  
नापितास्त्रैपुराश्चैव पञ्चमेयाः सहोरुजाः ।	059a  
तथा चाटविकाः सर्वे नानाद्रव्यपरिच्छदान् ॥	059c  
परिगृह्य महाराज द्वारि तिष्ठन्ति वारिताः ।	060a  
शकास्तुषाराः कौरव्य रोमकाः शृङ्गिणोश्मकाः ॥	060c  
बलादूरुगमा राजन्गणितं चार्बुदं मया ।	061a  
कूटीकृतं सुवर्णं च पद्मकिञ्जल्कसन्निभम् ॥	061c  
शितान्दीर्घानसीनन्यान्यष्टिशक्तिपरश्वथान् ।	062a  
श्लक्ष्णं वस्त्रमकार्पासमाविकं मृदु चाजिनम् ॥	062c  
बलं मत्तं समादाय द्वारि तिष्ठन्ति वारिताः ।	063a  
आसनानि महार्हाणि यानानि शयनानि च ॥	063c  
मणिकाञ्चनचित्राणि गजदन्तमयानि च ।	064a  
रथांश्च विविधाकाराञ्जाम्बूनदपरिष्कृतान् ॥	064c  
हयैर्विनीतैः सम्पन्नान्वैयाघ्रपरिवारितान् ।	065a  
विचित्रान्सपरिस्तोमांश्चापानि विविधानि च ॥	065c  
नाराचानर्घनाराचाञ्छस्त्राणि विविधानि च ।	066a  
एतद्द्रव्यं महद्गृह्य पूर्वदेशाधिपो नृपः ॥	066c  
प्रविष्टो यज्ञसदनं पाण्डवस्य महात्मनः ।	067a  
जन्तुचेलान्द्विसाहस्रान्दुकूलान्ययुतानि च ॥	067c  
कांस्यानि चैव भाण्डानि महार्हाणि कुथानि च ।	068a  
एतान्यन्यानि रत्नानि ददौ पार्थस्य वै मुदा ॥	068c  
अन्यान्बहुविधान्राजन्नराः सागरमाश्रिताः ।	069a  
रत्नानि विविधान्गृह्य ददुस्ते पाण्डवाय तु ॥	069c  
मालवाश्च ततो राजन्रत्नानि विविधानि च ।	070a  
गोधूमानां च राजेन्द्र द्रोणानां कोटिसम्मितम् ॥	070c  
अन्यांश्च विविधान्धान्यान्परिगृह्य महाबलः ।	071a  
पाण्डवाय ददौ प्रीत्या प्रविवेश महाध्वरम् ॥	071c  
नानारत्नान्बहून्गृह्य सुराष्ट्राधिपतिर्नृपः ।	072a  
तैलकुम्भान्महाराज द्रोणानामयुतानि च ॥	072c  
गुडानपि स तान्स्वादून्सहस्रशकटैर्नृपः ।	073a  
एतानि सर्वाण्यादाय ददौ कुन्तीसुताय सः ॥	073c  
अन्ये च पार्थिवा राजन्नानादेशसमागताः ।	074a  
रत्नानि विविधान्गृह्य ददुस्ते कौरवाय तु ॥	074c  
जम्बूद्वीपे समस्ते तु सराष्ट्रवनपर्वते ।	075a  
करं तु न प्रयच्छेत नास्ति पार्थस्य पार्थिवः ॥	075c  
नरः सप्तसु वर्षेसु तद्यज्ञे नास्ति नागतः ।	076a  
क्रतुर्नानागणैः कीर्णो बभौ शक्रसदो यथा ॥	076c  
इमांश्च दायान्विविधान्निबोध मम पार्थिव ।	077a  
यज्ञार्थे राजभिर्दत्तान्महतो धनसञ्चयान् ॥	077c  
मेरुमन्दरयोर्मध्ये शैलोदामभितो नदीम् ।	078a  
ये ते कीचकवेणूनां छायां रम्यामुपासते ॥	078c  
खषा एकासनाद्यर्हाः प्रदरा दीर्घवेणवः ।	079a  
पारदाश्च कुलिन्दाश्च तङ्कणाः परतङ्कणाः ॥	079c  
तद्वै पिपीलिकं नाम उद्धृतं यत्पिपीलिकैः ।	080a  
जातरूपं द्रोणमेयमहार्षुः कुञ्जशो नराः ॥	080c  
कृष्णवालांश्च चमराञ्छुक्लवालांस्तथा परान् ।	081a  
हिमवत्पुष्पजं चैव स्वादुक्षौद्ररसं बहु ॥	081c  
उत्तरेभ्यः कुरुभ्यश्च व्यूढमाल्यैर्महात्मभिः ।	082a  
उत्तरादपि कैलासादोषधीः सुमहाबलाः ॥	082c  
पार्वतीयाश्चराजान आहृत्य प्रणताः स्थिताः ।	083a  
अजातशत्रवे राजन्द्वारि तिष्ठन्ति वारिताः ॥	083c  
ये परार्घ्या हिमवतः सूर्योदयगिरेरनु ।	084a  
एवंरूपाः समुद्रान्ते लौहित्यमभितश्च ये ॥	084c  
फलमूलाशना ये च किराताश्चर्मवाससः ।	085a  
चन्दनागरुमुख्यानि महार्हान्कम्बलानि च ॥	085c  
चर्मरत्नसुवर्णानि गन्धानुच्चावचानि च ।	086a  
कैरातकीनामयुतं दासीनां च विशाम्पते ॥	086c  
आहृत्य रमणीयार्थान्दूरगान्मृगपक्षिणः ।	087a  
निचितं पर्वतेभ्यश्च हिरण्यं भूरिवर्चसम् ॥	087c  
बलिं च कृत्स्नमादाय द्वारि तिष्ठन्ति वारितः ।	088a  
कापव्या दरदा दर्वाः शूरा वै यमकास्तथा ॥	088c  
औदुम्बरा दुर्विभागा द्वारि दिष्ठन्ति वारिताः ।	089a  
काश्मीराश्च कुमाराश्च गौरका हंसकास्तथा ॥	089c  
शिबित्रैगर्तयौधेया राजन्या मद्रकैः सह ।	090a  
वसुतेयाः समौलेया दाहक्षुद्रकमालवैः ॥	090c  
चौण्डिकाश्चौदकाश्चैव साल्वाश्चैव विशम्पते ।	091a  
अङ्कवङ्काश्च यवना अनवद्या गयैः सह ॥	091c  
सुजातयः श्रेणिमन्तः श्रेयांसः शस्त्रधारिणः ।	092a  
आहार्षुः क्षत्रिया वित्तं शतशोऽजातशत्रवे ॥	092c  
वङ्काः कलिङ्गा मगधास्ताम्रलिप्ताः सपुण्ड्रकाः ।	093a  
दुकूलं कौशिकं चैव पत्रोर्णं चैव भारत ॥	093c  
उपावृत्ता नृपास्तस्य ददुः प्रीतिं न चागमन् ।	094a  
उच्यन्ते तत्र हि द्वार्स्थैर्बलिमादाय विष्ठिताः ॥	094c  
ईषादन्तान्हेमकक्ष्यान्पद्मवर्णान्कुथावृतान् ।	095a  
शैलाभान्नित्यमत्तांश्चाप्यभितः काम्यकं सरः ॥	095c  
क्षमावतः कुलीनांश्च कुञ्जरान्सपरिच्छदान् ।	096a  
दत्त्वैकैको दशशतान्द्वारेण प्रविशन्त्विति ॥	096c  
वैदेहकाश्च पुण्ड्राश्च गौलेयास्ताम्रलिप्तकाः ।	097a  
मरुकाः काशिका दर्दा भौमेया नटनाटकाः ॥	097c  
कर्णाटाः कांस्यकुट्टाश्च पद्मजालाः सतीनराः ।	098a  
दाक्षिणात्याः पुलिन्दाश्च शवेरास्तङ्कणाः खषाः ॥	098c  
बर्बरा यवनाश्चैव गर्गराभीरकास्तथा ।	099a  
पल्लवाः शककारूशास्तुम्बकाः काशिकास्तदा ॥	099c  
एते चान्ये च बहवो नानादिग्भ्यः समागताः ।	100a  
अन्यैश्चोपहृतान्यत्र रत्नानि हि महात्मभिः ॥	100c  
समुद्रसारवैडूर्यान्मुक्ताः शङ्खास्तथैव च ।	101a  
शुभावर्ताञ्छुभाञ्छुक्तीः सिंहलाः समुपाहरन् ॥	101c  
सम्भृतान्मणिचीरैश्च श्यामांस्ताम्रान्तलोचनान् ।	102a  
राजा चित्ररथो नाम गन्धर्वो वासवानुगः ।	102c  
शतानि चत्वार्यददद्धयानां वातरंहसाम् ॥	102e  
तुम्बुरुस्तु प्रमुदितो गन्धर्वो वाजिनां शतम् ।	103a  
आम्रपत्रसवर्णानामददद्धेममालिनाम् ॥	103c  
कृती राजा च कौरव्य शूकराणां विशाम्पते ।	104a  
अददद्गजरत्नानां शतानि सुबहून्यथ ॥	104c  
विराटेन तु मत्स्येन बल्यर्थं हेममालिनाम् ।	105a  
कुञ्जराणां सहस्रे द्वे मत्तानां समुपाहृते ॥	105c  
पांसुराष्ट्राद्वसुदानो राजा षड्विंशतिं गजान् ।	106a  
अश्वानां च सहस्रे द्वे राजन्काञ्चनमालिनाम् ॥	106c  
जवसत्वोपपन्नानां वयस्थानां नराधिप ।	107a  
बलिं च कृत्स्नमादाय पाण्डवेभ्यो न्यवेदयत् ॥	107c  
यज्ञसेनेन दासीनां सहस्राणि चतुर्दश ।	108a  
दासानामयुतं चैव सदाराणां विशाम्पते ॥	108c  
गजयुक्ता महाराज रथाः षड्विंशतिस्तथा ।	109a  
राज्यं च कृत्स्नं पार्थेभ्यो यज्ञार्थं वै निवेदितम् ॥	109c  
वासुदेवोऽपि वार्ष्णेयो मानं कुर्वन्किरीटिनः ।	110a  
अददद्गजमुख्यानां सहस्राणि चतुर्दश ॥	110c  
आत्मा हि कृष्णः पार्थस्य कृष्णस्यात्मा धनञ्जयः ।	111a  
यद्ब्रूयादर्जुनः कृष्णं सर्वं कुर्यादसंशयम् ॥	111c  
कृष्णो धनञ्जयस्यार्थे स्वर्गलोकमपि त्यजेत् ।	112a  
तथैव पार्थः कृष्णार्थे प्राणानपि परित्यजेत् ॥	112c  
सुरभींश्चन्दनरसान्हेमकुम्भसमास्थितान् ।	113a  
मलयाद्दर्दुराच्चैव चन्दनागुरुसञ्चयान् ॥	113c  
मणिरत्नानि भास्वन्ति काञ्चनं सूक्ष्मवस्त्रकम् ।	114a  
चोलपाण्ड्यावपि द्वारं न लेभाते ह्युपस्थितौ ॥	114c  
समुद्रसारं वैदूर्यं मुक्तासङ्घांस्तथैव च ।	115a  
शतशश्च कुथांस्तत्र सिंहलाः समुपाहरन् ॥	115c  
संवृता मणिचीरैस्तु श्यामास्ताम्रान्तलोचनाः ।	116a  
ता गृहीत्वा नरास्तत्र द्वारि तिष्ठन्ति वारिताः ॥	116c  
प्रीत्यर्थं ब्राह्मणश्चैव क्षत्रियाश्च विनिर्जिताः ।	117a  
उपाजह्रुर्विशश्चैव शूद्राः शुश्रूषवस्तथा ॥	117c  
प्रीत्या च बहुमानाच्चाप्युपागच्छन्युधिष्ठिरम् ।	118a  
सर्वे म्लेच्छाः सर्ववर्णा आदिमध्यान्तजास्तथा ॥	118c  
नानादेशसमुत्थैश्च नानाजातिभिरेव च ।	119a  
पर्यस्त इव लोकोऽयं युधिष्ठिरनिवेशने ॥	119c  
उच्चावचानुपग्राहान्राजभिः प्रापितान्बहून् ।	120a  
शत्रूणां पश्यतो दुःखान्मुमूर्षा मे व्यजायत ॥	120c  
भृत्यास्तु ये पाण्डवानां तांस्ते वक्ष्यामि पार्थिव ।	121a  
येषामामं च पक्वं च संविधत्ते युधिष्ठिरः ॥	121c  
अयुतं त्रीणि पद्मानि गजारोहाः ससादिनः ।	122a  
रथानामर्बुदं चापि पादाता बहवस्तथा ॥	122c  
प्रमीयमाणमामं च पच्यमानं तथैव च ।	123a  
विसृज्यमानं चान्यत्र पुण्याहस्वन एव च ॥	123c  
नाभुक्तवन्तं नापीतं नालङ्कृतमसत्कृतम् ।	124a  
अपश्यं सर्ववर्णानां युधिष्ठिरनिवेशने ॥	124c  
अष्टाशीतिसहस्राणि स्नातका गृहमेधिनः ।	125a  
त्रिंशद्दासीक एकैको यान्बिभर्ति युधिष्ठिरः ।	125c  
सुप्रीताः परितृष्टाश्च ते ह्याशंसन्त्यरिक्षयम् ॥	125e  
दशान्यानि सहस्राणि यतीनामूर्ध्वरेतसाम् ।	126a  
भुञ्जते रुक्मपात्रीभिर्युधिष्ठिरनिवेशने ॥	126c  
अभुक्तं भुक्तवद्वापि सर्वमाकुब्जवामनम् ।	127a  
अभुञ्जाना याज्ञसेनी प्रत्यवैक्षद्विशाम्पते ॥	127c  
द्वौ करौ न प्रयच्छेतां कुन्तीपुत्राय भारत ।	128a  
साम्बन्धिकेन पाञ्चालाः सख्येनान्धकवृष्णयः ॥ ॥	128c  

इति श्रीमन्महाभारते सभापर्वणि द्यूतपर्वणि अष्टसप्ततितमोऽध्यायः ॥ 78 ॥

2-78-2 नाविदमिति सम्बन्धः । अपि तथापि मुख्यतो वक्ष्यमाणं धनं प्रतिपद्यस्वेत्यर्थः । फलतो जातं वस्त्रादि । भूमितो जातं हीरादि ॥ 2-78-5 वस्त्राणि धान्यद्रव्यं च घ.पाठः ॥ 2-78-104 शूकराणां देशविशेषाणाम् ॥
