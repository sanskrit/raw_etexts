अध्यायः 017
युधिष्ठिरेण जरासन्धप्रभावप्रश्ने श्रीकृष्णेन तदुपोद्घाततया बृहद्रथराजोपाख्यानकथनारम्भः ॥ 1 ॥ अपुत्रस्य बृहद्रथस्य पत्नीभ्यां सह तपोवनगमनम् ॥ 2 ॥ तत्र चण्डकौशिकमुनिना बृहद्रथाय पुत्रीयाम्रफलदानम् ॥ 3 ॥ प्रविभक्ततत्फलभोजनेन सञ्जातगर्भयोस्तद्भार्ययोः पृथगेकैकशरीरखण्डसम्भवः ॥ 4 ॥ तत्पत्नीभ्यां दासीद्वारा बहिस्त्याजितयोः खण्डयोः जरानाम्न्या राक्षस्या सन्धानाज्जरासन्धसम्भवः ॥ 5 ॥ बालकं गृहीत्वा आगतया जरया सह बृहद्रथस्य संवादः ॥ 6 ॥
	
वासुदेव उवाच 	001  
जातस्य भारते वंशे तथा कुन्त्याः सुतस्य च ।	001a  
या वै युक्ता मतिः सेयमर्जुनेन प्रदर्शिता ॥	001c  
न स्म मृत्युं वयं विद्म रात्रौ वा यदि वा दिवा ।	002a  
न चापि कञ्चिदमरमयुद्धेनानुशुश्रुम ॥	002c  
एतावदेव पुरुषैः कार्यं हृदयतोषणम् ।	003a  
नयेन विधिदृष्टेन यदुपक्रमते परान् ॥	003c  
सुनयस्यानपायस्य संयोगे परमः क्रमः ।	004a  
सङ्गत्या जायतेऽसाम्यं साम्यं च न भवेद्द्वयोः ॥	004c  
अनयस्यानुपायस्य संयुगे परमः क्षयः ।	005a  
संशयो जायते साम्याज्जयश्च न भवेद्द्वयोः ॥	005c  
ते वयं नयमास्थाय शत्रुदेशसमीपगाः ।	006a  
कथमन्तं न गच्छेम वृक्षस्येव नदीरयाः ॥	006c  
पररन्ध्रे पराक्रान्ताः स्वरन्ध्रावरणे स्थिताः ॥	006e  
व्यूढानीकैरतिबलैर्न युद्ध्येदरिभिः सह ।	007a  
इति बुद्धिमतां नीतिस्तन्ममापीह रोचते ॥	007c  
अनवद्या ह्यसम्बुद्धाः प्रविष्टाः शत्रुसद्म तत् ।	008a  
शत्रुदेशमुपाक्रम्य तं कामं प्राप्नुयामहे ॥	008c  
एको ह्येव श्रियं नित्यं बिभर्ति पुरुषर्षभः ।	009a  
अन्तरात्मेव भूतानां तत्क्षयं नैव लक्षये ॥	009c  
अथवैनं निहत्याजौ शेषेणापि समाहताः ।	010a  
प्राप्नुयाम ततः स्वर्गं ज्ञातित्राणपरायणाः ॥	010c  
युधिष्ठिर उवाच 	011  
कृष्ण कोऽयं जरासन्धः किंवीर्यः किम्पराक्रमः ।	011a  
यस्त्वां स्पृष्ट्वाऽग्निसदृशं न दग्धः शलभो यथा ॥	011c  
कृष्ण उवाच 	012  
शृणु राजञ्जरासन्धो यद्वीर्यो यत्पराक्रमः ।	012a  
यथा चोपेक्षितोऽस्माभिर्बहुशः कृतविप्रियः ॥	012c  
अक्षौहिणीनां तिसृणां पतिः समरदर्पितः ।	013a  
राजा बृहद्रथो नाम मगधाधिपतिर्बली ॥	013c  
रूपवान्वीर्यसम्पन्नः श्रीमानतुलविक्रमः ।	014a  
नित्यं दीक्षाङ्किततनुः शतक्रतुरिवापरः ॥	014c  
तेजसा सूर्यसङ्काशः क्षमया पृथिवीसमः ।	015a  
यश्चान्तकसमः क्रोधे श्रिया वैश्रवणोपमः ॥	015c  
\'स्वराज्यं कारयामास मगधेषु गिरिव्रजे\' ।	016a  
तस्याभिजनसंयुक्तैर्गणैर्भरतसत्तम ।	016c  
व्याप्तेयं पृथिवी सर्वा सूर्यस्येव गभस्तिभिः ॥	016e  
स काशिराजस्य सुते यमजे भरतर्षभः ।	017a  
उपयेमे महावीर्यो रूपद्रविणसंयुते ।	017c  
तयोश्चकार समयं मिथः स पुरुषर्षभः ॥	017e  
नातिवर्तिष्य इत्येवं पत्नीभ्यां सन्निधौ तदा ।	018a  
स ताभ्यां शुशुभे राजा पत्नीभ्यां वसुधाधिपः ॥	018c  
प्रियाभ्यामनुरूपाभ्यां करेणुभ्यामिव द्विपः ।	019a  
तयोर्मध्यगतश्चापि रराज वसुधाधिपः ॥	019c  
गङ्गायमुनयोर्मध्ये मूर्तिमानिव सागरः ।	020a  
विषयेषु निमग्नस्य तस्य यौवनमत्यगात् ॥	020c  
न च वंशकरः पुत्रस्तस्याजायत कश्चन ।	021a  
मङ्गलैर्बहुभिर्होमैः पुत्रकामाभिरिष्टिभिः ॥	021c  
नाससाद नृपश्रेष्ठः पुत्रं कुलविवर्धनम् ।	022a  
स भार्याभ्यां च सहितो निर्वेदमगमद्भृशम् ॥	022c  
\'राज्यं चापि परित्यज्य तपोवनमथाश्रयत् ।	023a  
\'वार्यमाणः प्रकृतिभिर्नृपभक्त्या विशाम्पते\' ॥	023c  
अथ काक्षीवतः पुत्रं गौतमस्य महात्मनः। 	024a  
शुश्राव तपसि श्रेष्ठमुदारं चण्डकौशिकम् ॥	024c  
यदृच्छयाऽऽगतं तं तु वृक्षमूलमुपाश्रितम् ।	025a  
पत्नीभ्यां सहितो राजा सर्वयत्नैरतोषयत् ॥	025c  
\'बृहद्रथं च स ऋषिर्यथावच्चाभ्यनन्दत ।	026a  
\'उपविष्टः स तेनाथ अनुज्ञातो महात्मना ॥	026c  
तमपृच्छत्तदा विप्रः किमागमनमित्यथ ।	027a  
विप्रैरनुगतस्यैव पत्नीभ्यां सहितस्य च ॥	027c  
स उवाच मुनिं राजा भगवन्नास्ति मे सुतः ।	028a  
अपुत्रस्य तु राज्येन वृद्धत्वे किं प्रयोजनम् ॥	028c  
सोऽहं तपश्चरिष्यामि पत्नीभ्यां सहितो वने ।	029a  
नाप्रजस्य मुने कीर्तिः स्वधा चैवाक्षया भवेत् ।	029c  
एवमुक्तः स राज्ञा तु मुनिः कारुण्यमागतः ॥	029e  
तमब्रवीत्सत्यधृतिः सत्यवागृषिसत्तमः ।	030a  
परितुष्टोऽस्मि राजेन्द्र वरं वरय सुव्रत ॥	030c  
ततः सभार्यः प्रणतस्तमुवाच बृहद्रथः ।	031a  
पुत्रदर्शननैराश्याद्बाष्पसन्दिग्धया गिरा ॥	031c  
राजोवाच 	032  
भगवन् राज्यमुत्सृज्य प्रस्थितस्य तपोवनम् ।	032a  
किं वरेणाल्पभाग्यस्य किं राज्येनाप्रजस्य मे ॥	032c  
कृष्ण उवाच 	033  
एतच्छ्रुत्वा मुनिर्ध्यानमगमत्क्षुभितेन्द्रियः ।	033a  
तस्यैव चाम्रवृक्षस्य छायायां समुपाविशत् ॥	033c  
तस्योपविष्टस्य मुनेरुत्सङ्गे निपपात ह ।	034a  
अवानमशुकादष्टमेकमाम्रफलं किल ॥	034c  
तत्प्रगृह्य मुनिश्रेष्ठो हृदयेनाभिमन्त्र्य च ।	035a  
राज्ञे ददावप्रतिमं पुत्रसम्प्राप्तिकारणम् ॥	035c  
उवाच च महाप्राज्ञस्तं राजानं महामुनिः ।	036a  
गच्छ राजन्कृतार्थोऽसि निवर्तस्व नराधिप ॥	036c  
\'एष ते तनयो राजन्मा तपेह तपोवने ।	037a  
प्रजाः पालय धर्मेण एव धर्मो महीक्षिताम् ॥	037c  
यजस्व विविधैर्यज्ञैरिन्द्रं तर्पय चेन्दुना ।	038a  
पुत्रं राज्ये प्रतिष्ठाप्य तत आश्रममाव्रज ॥	038c  
अष्टौ वरान्प्रयच्छामि तव पुत्रस्य पार्थिव ।	039a  
ब्रह्मण्यत्वमजेयत्वं युद्धेषु च तथा मतिः ॥	039c  
प्रियातिथेयतां चैव दीनानामन्ववेक्षणम् ।	040a  
तथा बलं च सुमहल्लोके कीर्तिं च शाश्वतीम् ॥	040c  
अनुरागं प्रजानां चेत्येवमष्टौ वरान्नृप ।	041a  
गच्छ त्वं कृतकृत्योऽसि निवर्तस्व जनाधिप\' ॥	041c  
अनुज्ञातः स ऋषिणा पत्नीभ्यां सहितो नृपः ।	042a  
पौरैरनुगतश्चापि विवेश स्वपुरं ततः ॥	042c  
यथासमयमाज्ञाय तदा स नृपसत्तमः ।	043a  
द्वाभ्यामेकं फलं प्रादात्पत्नीभ्यां भरतर्षभ ॥	043c  
मुनेश्च बहुमानेन कालस्य च विपर्ययात् ।	044a  
ते तदाम्रं द्विधा कृत्वा भक्षयामासतुः शुभे ।	044c  
भावित्वादपि चार्थस्य सत्यवाक्यतया मुनेः ॥	044e  
तयोः समभवद्गर्भः फलप्राशनसम्भवः ।	045a  
ते च दृष्ट्वा स नृपतिः परां मुदमवाप ह ॥	045c  
अथ काले महाप्राज्ञ यथासमयमागते ।	046a  
प्रजायेतामुभे राजञ्शरीरशकले तदा ॥	046c  
एकाक्षिबाहुचरणे अर्धोदरमुखस्फिचे ।	047a  
दृष्ट्वा शरीरशकले प्रवेपतुरुभे भृशम् ॥	047c  
उद्विग्ने सह सम्मन्त्र्य ते भगिन्यौ तदाऽबले ।	048a  
सजीवे प्राणिशकले तत्यजाते सुदुःखिते ॥	048c  
तयोर्धात्र्यौ सुसंवीते कृत्वा ते गर्भसम्प्लवे ।	049a  
निर्गम्यान्तः पुरद्वारात्समुत्सृज्याभिजग्मतुः ॥	049c  
\'दुकूलाभ्यां सुसञ्छन्ने पाण्डराभ्यामुभे तदा ।	050a  
अज्ञाते कस्यचित्ते तु जहतुस्ते चतुष्पथे ॥	050c  
ततो विविशतुर्धात्र्यौ पुनरन्तः पुरं तदा ।	051a  
कथयामासतुरुभे देवीभ्यां तु पृथक्पृथक्\' ॥	051c  
ते चतुष्पथनिक्षिप्ते जरा नामाथ राक्षसी ।	052a  
जग्राह मनुजव्याघ्र मांसशोणितभोजना ॥	052c  
कर्तुकामा सुखवहे शकले सा तु राक्षसी ।	053a  
संयोजयामास तदा विधानबलचोदिता ॥	053c  
ते समानीतमात्रे तु शकले पुरुषर्षभ ।	054a  
एकमूर्तिधरो वीरः कुमारः समपद्यत ॥	054c  
ततः सा राक्षसी राजन्विस्मयोत्फुल्ललोचना ।	055a  
न शशाक समुद्वोढुं वज्रसारमयं शिशुम् ॥	055c  
बालस्ताम्रतलं मुष्टिं कृत्वा चास्ये निधाय सः ।	056a  
प्राक्रोशदतिसंरब्धः सतोय इव तोयदः ॥	056c  
तेन शब्देन सम्भ्रान्तः सहसाऽन्तः पुरे जनः ।	057a  
निर्जगाम नरव्याघ्र राज्ञा सह परन्तप ॥	057c  
ते चाबले परिम्लाने पयः पूर्णपयोधरे ।	058a  
निराशे पुत्रलाभाय सहसैवाभ्यगच्छताम् ॥	058c  
ते च दृष्ट्वा तथाभूते राजानं चेष्टसन्ततिम् ।	059a  
तं च बालं सुबलिनं चिन्तयामास राक्षसी ॥	059c  
नार्हामि विषये राज्ञो वसन्ती पुत्रगृद्धिनः ।	060a  
बालं पुत्रमिमं हन्तुं धार्मिकस्य महात्मनः ॥	060c  
सा तं बालमुपादाय मेघलेखेव भास्करम् ।	061a  
कृत्वा च मानुषं रूपमुवाच वसुधाधिपम् ॥	061c  
बृहद्रथ सुतस्तेऽयं मया दत्तः प्रगृह्यताम् ।	062a  
तव पत्नीद्वये जातो द्विजातिवरशासनात् ।	062c  
धात्रीजनपरित्यक्तो मयाऽयं परिरक्षितः ॥	062e  
कृष्ण उवाच 	063  
ततस्ते भरतश्रेष्ठ काशिराजसुते शुभे ।	063a  
तं बालमभिपद्याशु प्रस्रवैरभ्यषिञ्जताम् ॥	063c  
ततः स राजा संहृष्टः सर्वं तदुपलभ्य च ।	064a  
अपृच्छद्धेमगर्भाभां राक्षसीं तामराक्षसीम् ॥	064c  
कात्वं कमलगर्भाभे मम पुत्रप्रदायिनी ।	065a  
कामं मा ब्रूहि कल्याणि देवता प्रतिभासि मे ॥ ॥	065c  

इति श्रीमन्महाभारते सभापर्वणि मन्त्रपर्वणि सप्तदशोऽध्यायः ॥ 17 ॥
2-17-4 क्रमः उपक्रमः ॥ 
2-17-9 तत्क्षये बलक्षयः इति पाठः ॥ 
2-17-34 अवानमशुष्कं सरसमिति यावत् । अमारुतमनाविद्धम् इति घ.पाठः ॥
 2-17-46 प्रजायेतां सुषुवतुः ॥  
2-17-47 स्फिक् कट्या अधोभागः ॥ 
2-17-53 सुखवहे एकीकृतयोर्वहनं हि सुखेन भवतीति प्रसिद्धम् ॥ 
2-17-54 समानीतमात्रे संयोजितमात्रे ॥
 2-17-64 अराक्षसीं वेषतः ॥
