अध्यायः 014
जरासन्धशौर्यकथनादिरूपं श्रीकृष्णवाक्यम् ॥
	
कृष्ण उवाच 	001  
सर्वैर्गुणैर्महाराज राजसूयं त्वमर्हसि ।	001a  
जानतस्त्वेव ते सर्वं किञ्चिद्वक्ष्यामि भारत ॥	001c  
जामदग्न्येन रामेण क्षत्रं यदवशेषितम् ।	002a  
तस्मादवरजं लोके यदिदं क्षत्रसञ्ज्ञितम् ॥	002c  
कृतोऽयं कलुसङ्कल्पः क्षत्रियैर्वसुधाधिप ।	003a  
निदेशवाग्भिस्तत्तेह विदितं भरतर्षभ ॥	003c  
ऐलस्येक्ष्वाकुवंशस्य प्रकृतिं परिचक्षते ।	004a  
राजानः श्रेणिबद्धाश्च तथाऽन्ये क्षत्रिया भुवि ॥	004c  
ऐलवंश्याश्च ये राजंस्तथैवेक्ष्वाकवो नृपाः ।	005a  
तानि चैकशतं विद्धि कुलानि भरतर्षभ ॥	005c  
ययातेस्त्वेव भोजानां विस्तरो गुणतो महान् ।	006a  
भजतेऽद्य महाराज विस्तरं सचतुर्दिशम् ॥	006c  
तेषां तथैव तां लक्ष्मीं सर्वक्षत्रमुपासते ।	007a  
इदानीमेव वै राजञ्जरासन्धो महीपतिः ॥	007c  
अभिभूय श्रियं तेषां कुलानामभिषेचितः ।	008a  
स्थितो मूर्ध्नि नरेन्द्राणामोजसाऽऽक्रम्य सर्वशः ॥	008c  
सोऽवनीं मध्यमां भुक्त्वा मिथो भेदममन्यत ।	009a  
प्रभुर्यस्तु परो राजा यस्मिन्नेकवशे जगत् ॥	009c  
स साम्राज्यं महाराज प्राप्तो भवति योगतः ।	010a  
तं स राजा जरासन्धं संश्रित्य किल सर्वशः ॥	010c  
राजन्सेनापतिर्जातः शिशुपालः प्रतापवान् ।	011a  
तमेव च महाराज शिष्यवत्समुपस्थितः ॥	011c  
वक्रः करूषाधिपतिर्मायायोधी महाबलः ।	012a  
अपरौ च महावीर्यौ महात्मानौ समाश्रितौ ॥	012c  
जरासन्धं महावीर्यं तौ हंसडिम्बिकावुभौ ।	013a  
वक्रदन्तः करूषस्य करभो मेघवाहनः ।	013c  
मूर्ध्ना दिव्यं मणिं बिभ्रद्यमद्भुतमणिं विदुः ॥	013e  
मुरुं च नरकं चैव शास्ति यो यवनाधिपः ।	014a  
अपर्यन्तबलो राजा प्रतीच्यां वरुणो यथा ॥	014c  
भगदत्तो महाराज वृद्धस्तव पितुः सखा ।	015a  
स वाचा प्रणतस्तस्य कर्मणा च विशेषतः ॥	015c  
स्नेहबद्धश्च मनसा पितृवद्भक्तिमांस्त्वयि ।	016a  
प्रतीच्यां दक्षिणं चान्तं पृथिव्याः प्रति यो नृपः ॥	016c  
मातुलो भवतः शूरः पुरुजित्कुन्तिवर्धनः ।	017a  
स ते सन्नतिमानेकः स्नेहतः शत्रुसूदनः ॥	017c  
जरासन्धं गतस्त्वेव पुरा यो न मया हतः ।	018a  
पुरुषोत्तमविज्ञातो योसौ चेदिषु दुर्मतिः ॥	018c  
आत्मानं प्रतिजानाति लोकेऽस्मिन्पुरुषोत्तमम् ।	019a  
आदत्ते सततं मोहाद्यः स चिह्नं च मामकम् ॥	019c  
वङ्गपुण्ड्रकिरातेषु राजा बलसमन्वितः ।	020a  
पौण्ड्रको वासुदेवेति योसौ लोकेऽभिविश्रुतः ॥	020c  
चतुर्थभाङ्महाराज भोज इन्द्रसखो बली ।	021a  
विद्याबलाद्यो व्यजयत्स पाण्ड्यक्रथकैशिकान् ॥	021c  
भ्राता तस्याकृतिः शूरो जामदग्न्यसमोऽभवत् ।	022a  
स भक्तो मागधं राजा भीष्मकः परवीरहा ॥	022c  
प्रियाण्याचरतः प्रह्वान्सदा सम्बन्धिनस्ततः ।	023a  
भजतो न भजत्यस्मानप्रियेषु व्यवस्थितः ॥	023c  
न कुलं सबलं राजन्नभ्यजानात्तथाऽऽत्मनः ।	024a  
पश्यमानो यशो दीप्तं जरासन्धमुपस्थितः ॥	024c  
उदीच्याश्च तथा भोजाः कुलान्यष्टादश प्रभो ।	025a  
जरासन्धभयादेव प्रतीचीं दिशमास्थिताः ॥	025c  
शूरसेना भद्रकारा बोधाः शाल्वाः पटच्चराः ।	026a  
सुस्थलाश्च सुकुट्टाश्च कुलिन्दाः कुन्तिभिः सह ॥	026c  
शाल्वायनाश्च राजानः सोदर्यानुचरैः सह ।	027a  
दक्षिणा ये च पञ्चालाः पूर्वाः कुन्तिषु कोसलाः ॥	027c  
तथोत्तरां दिशं चापि परित्यज्य भयार्दिताः ।	028a  
मत्स्याः सन्न्यस्तपादाश्च दक्षिणां दिशमाश्रिताः ॥	028c  
तथैव सर्वपञ्चाला जरासन्धभयार्दिताः ।	029a  
स्वराज्यं सम्परित्यज्य विद्रुताः सर्वतोदिशम् ॥	029c  
\' अग्रतो ह्यस्य पाञ्चालास्तत्रानीके महात्मनः ।	030a  
अनिर्गते सारबले मागधेभ्यो गिरिव्रजात् ॥	030c  
उग्रसेनसुतः कंसः पुरा निर्जित्य बान्धवान्\' ।	031a  
बार्हद्रथसुते देव्यावुपागच्छद्वृथामतिः ॥	031c  
अस्तिः प्रास्तिश्च नाम्ना ते सहदेवानुजेऽबले ।	032a  
बलेन तेन स्वज्ञातीनभिभूय वृथामतिः ॥	032c  
श्रैष्ठ्यं प्राप्तः स तस्यासीदतीवापनयो महान् ।	033a  
भोजराजन्यवृद्धैश्च पीड्यमानैर्दुरात्मना ॥	033c  
ज्ञातित्राणमभीप्सद्भिरस्मत्सम्भावना कृता ।	034a  
दत्वाऽऽक्रूराय सुतनुं तामाहुकसुतां तदा ॥	034c  
सङ्कर्षणद्वितीयेन ज्ञातिकार्यं मया कृतम् ।	035a  
हतौ कंससुनामानौ मया रामेण चाप्युत ॥	035c  
\'हत्वा कंसं तथैवादौ जरासन्धस्य बिभ्यतः ।	036a  
मया रामेण चान्यत्र ज्ञातयः परिपालितः\' ॥	036c  
भये तु समतिक्रान्ते जरासन्धे समुद्यते ।	037a  
मन्त्रोऽयं मन्त्रितो राजन्कुलैरष्टादशावरैः ॥	037c  
अनारमन्तो निघ्नन्तो महास्त्रैः शत्रुघातिभिः ।	038a  
न हन्यामो वयं तस्य त्रिभिर्वर्षशतैर्बलम् ॥	038c  
तस्य ह्यमरसङ्काशौ बलेन बलिनां वरौ ।	039a  
नामभ्यां हंसडिबिकावशस्त्रनिधनावुभौ ॥	039c  
तावुभौ सहितौ वीरौ जरासन्धश्च वीर्यवान् ।	040a  
त्रयस्त्रयाणां लोकानां पर्याप्ता इति मे मतिः ॥	040c  
न हि केवलमस्माकं यावन्तोऽन्ये च पार्थिवाः ।	041a  
तथैव तेषामासीच्च बुद्धिर्बुद्धिमतां वर ॥	041c  
\'अष्टादश मया तस्य सङ्ग्रामा रोमहर्षणाः ।	042a  
दत्ता न च हतो राजञ्जरासन्धो महाबलः\' ॥	042c  
अथ हंस इति ख्यातः कश्चिदासीन्महान्नृपः ।	043a  
रामेण स हतस्तत्र सङ्ग्रामेऽष्टादशावरे ॥	043c  
हतो हंस इति प्रोक्तमथ केनापि भारत ।	044a  
तच्छ्रुत्वा डिबिको राजन्यमुनाम्भस्यमज्जत ॥	044c  
विना हंसेन लोकेऽस्मिन्नाहं जीवितुमुत्सहे ।	045a  
इत्येतां मतिमास्थाय डिबिको निधनं गतः ॥	045c  
तथा तु डिबिकं श्रुत्वा हंसः परपुरञ्जयः ।	046a  
प्रपेदे यमुनामेव सोपि तस्यां न्यमज्जत ॥	046c  
तौ स राजा जराजन्धः श्रुत्वा च निधनं गतौ ।	047a  
पुरं शून्येन मनसा प्रययौ भरतर्षभ ॥	047c  
ततो वयममित्रघ्न तस्मिन्प्रतिगते नृपे ।	048a  
पुनरानन्दिनः सर्वे मधुरायां वसामहे ॥	048c  
यदा त्वभ्येत्य पितरं सा वै राजीवलोचना ।	049a  
कंसभार्या जरासन्धं दुहिता मागधं नृपम् ।	049c  
चोदयत्येव राजेन्द्र पतिव्यसनदुःखिता ॥	049e  
पतिघ्नं मे जहीत्येवं पुनः पुनररिन्दम ।	050a  
ततो वयं महाराज तं मन्त्रं पूर्वमन्त्रितम् ॥	050c  
संस्मरन्तो विमनसो व्यपयाता नराधिप ।	051a  
पृथक्त्वेन महाराज सङ्क्षिप्य महतीं श्रियम् ॥	051c  
पलायामो भयात्तस्य ससुतज्ञातिबान्धवाः ।	052a  
इति सञ्चिन्त्य सर्वे स्म प्रतीचीं दिशमाश्रिताः ॥	052c  
कुशस्थलीं पुरीं रम्यां रैवतेनोपशोभिताम् ।	053a  
ततो निवेशं तस्यां च कृतवन्तो वयं नृप ॥	053c  
तथैव दुर्गसंस्कारं देवैरपि दुरासदम् ।	054a  
स्त्रियोऽपि यस्यां युध्येयुः किमु वृष्णिमहारथाः ॥	054c  
तस्यां वयममित्रघ्न निवसामोऽकुतोभयाः ।	055a  
आलोच्य गिरिमुख्यं तं मागधं तीर्णमेव च ॥	055c  
माधवाः कुरुशार्दूल परां मुदमवाप्नुवन् ।	056a  
एवं वयं जरासन्धादभितः कृतकिल्बिषाः ॥	056c  
सामर्थ्यवन्तः सम्बन्धाद्गोमन्तं समुपाश्रिताः ।	057a  
त्रियोजनायतं सद्म त्रिस्कन्धं योजनावधि ॥	057c  
योजनान्ते शतद्वारं वीरविक्रमतोरणम् ।	058a  
अष्टादशावरैर्नद्धं क्षत्रियैर्युद्धदुर्मदैः ॥	058c  
अष्टादश सहस्राणि भ्रातॄणां सन्ति नः कले ।	059a  
आहुकस्य शतं पुत्रा एकैकस्त्रिदशावरः ॥	059c  
चारुदेष्णः सह भ्रात्रा चक्रदेवोऽथ सात्यकिः ।	060a  
अहं च रौहिणेयश्च साम्बः प्रद्युम्न एव च ॥	060c  
एवमेते रथाः सप्त राजन्नन्यान्निबोध मे ।	061a  
कृतवर्मा ह्यनाधृष्टिः समीकः समितिञ्जयः ॥	061c  
कङ्कः शङ्कुश्च कुन्तिश्च सप्तैते वै महारथाः ।	062a  
\'प्रद्युम्नश्चानिरुद्धश्च भानुरक्रूरसारणौ ॥	062c  
निशठश्च गदश्चैव सप्त चैते महारथाः ।	063a  
विक्रमो झिल्लिबभ्रू च उद्धवोऽथ विदूरथः ॥	063c  
वसुदेवोग्रसेनौ च सप्तैते मन्त्रिपुङ्गवाः ।	064a  
प्रसेनजिच्च यमलो राजराजगुणान्वितः ॥	064c  
स्यमन्तको मणिर्यस्य रुक्मं निस्रुवते बहु ।	065a  
पुत्रौ चान्धकभोजस्य वृद्धो राजा च ते दश ॥	065c  
वज्रसंहनना वीरा वीर्यवन्तो महाबलाः ।	066a  
स्मरन्तो मध्यमं देशं वृष्णिवीरा गतज्वराः ॥	066c  
पाण्डवैश्चापि सततं नाथवन्तो वयं नृप ।	067a  
सर्वसम्पद्गुणैः सिद्धे तस्मिन्नेवं व्यवस्थिते ॥	067c  
क्षत्रे सम्राजमात्मानं कर्तुमर्हसि भारत ।	068a  
दुर्योधनं शान्तनवं द्रोणं द्रौणायनिं कृपम् ॥	068c  
कर्णं च शिशुपालं च रुक्मिणं च धनुर्धरम् ।	069a  
एकलव्यं द्रुमं श्वेतं शैब्यं शकुनिमेव च ॥	069c  
एतानजित्वा सङ्ग्रामे कथं शक्नोषि तं क्रतुम् ।	070a  
तथैते गौरवेणैव न योत्स्यन्ति नराधिपाः ॥	070c  
एकस्तत्र बलोन्मत्तः कर्णो वैकर्तनो वृषा ।	071a  
योत्स्यते स परामर्षी दिव्यास्त्रबलगर्वितः\' ॥	071c  
न तु शक्यं जरासन्धे जीवमाने महाबले	072a  
राजसूयस्त्वयाऽवाप्तुमेषा राजन्मतिर्मम ॥	072c  
तेन रुद्धा हि राजानः सर्वे जित्वा गिरिव्रजे ।	073a  
कन्दरे पर्वतेन्द्रस्य सिंहेनेव महाद्विपाः ॥	073c  
स हि राजा जरासन्धो यियक्षुर्वसुधाधिपैः ।\'	074a  
अभिषिक्तः स राजन्यैः सहस्रैरुत चाष्टभिः\' ।	074c  
महादेवं महात्मानमुमापतिमरिन्दम ॥	074e  
आराध्य तपसोग्रेण निर्जितास्तेन पार्थिवाः ।	075a  
प्रतिज्ञायाश्च पारं स गतः पार्थिवसत्तम ॥	075c  
स हि निर्जित्य निर्जित्य पार्थिवान्पृतनागतान् ।	076a  
पुरमानीय बद्ध्वा च चकार पुरुषव्रजम् ॥	076c  
वयं चैव महाराज जरासन्धभयात्तदा ।	077a  
मधुरा सम्परित्यज्य गता द्वारवतीं पुरीम् ॥	077c  
यदि त्वेनं महाराज यज्ञं प्राप्तुमभीप्ससि ।	078a  
यतस्व तेषां मोक्षाय जरासन्धवधाय च ॥	078c  
समारम्भो न शक्योऽयमन्यथा कुरुनन्दन ।	079a  
राजसूयस्य कार्त्स्न्येन कर्तुं मतिमतां वर ॥	079c  
इत्येषा मे मती राजन्यथा वा मन्यसेऽनघ ।	080a  
एवं गते ममाचक्ष्व स्वयं निश्चित्य हेतुभिः ॥ 	080c  

इति श्रीमन्महाभारते सभापर्वणि मन्त्रपर्वणि चतुर्दशोऽध्यायः ॥ 14 ॥
2-14-4 भुवि ये श्रेणिबद्धा राजानः ये चान्ये क्षत्रियाः तान् इक्ष्वाकुवंशस्य प्रकृतिं प्रजां परिचक्षते ॥ 
2-14-56 माधवाः मधुवंश्याः ॥
