अध्यायः 026

युधिष्ठिराज्ञया दिग्विजयार्थं निर्गतानामर्जुनादीनां सङ्क्षेपेण दिग्विजयक थनम् ॥
	
वैशम्पायन उवाच 	001  
\'ऋषेस्तद्वचनं स्मृत्वा निशश्वास युधिष्ठिरः ।	001a  
धर्मं धर्मभृतां श्रेष्ठः कर्तुमिच्छन्परन्तपः ।	001c  
तस्येङ्गितज्ञो बीभत्सुः सर्वशस्त्रभृतां वरः ।	002a  
संविवर्तयिषुः कामं पावकात्पाकशासनिः\' ॥	002c  
प्राप्तं प्राप्य धनुः श्रेष्ठमक्षय्यौ च महेषुधी ।	003a  
रथं ध्वजं सभां चैव युधिष्ठिरमभाषत ॥	003c  
अर्जुन उवाच 	004  
धनुरस्त्रं शरा वीर्यं पक्षो भूमिर्यशो बलम् ।	004a  
प्राप्तमेतन्मया राजन्दुष्प्रापं यदभीप्सितम् ॥	004c  
तस्य कृत्यमहं मन्ये कोशस्य परिवर्धनम् ।	005a  
करमाहारयिष्यामि राज्ञः सर्वान्नृपोत्तम ॥	005c  
विजयाय प्रयास्यामि दिशं धनदपालिताम् ।	006a  
तिथावथ मुहूर्ते च नक्षत्रे चाभिपूजिते ॥	006c  
वैशम्पायन उवाच 	007  
धनञ्जयवचः श्रुत्वा धर्मराजो युधिष्ठिरः	007a  
स्निग्धगम्भीरनादिन्या तं गिरा प्रत्यभाषत ॥	007c  
स्वस्ति वाच्यार्हतो विप्रान्प्रयाहि भरतर्षभ ।	008a  
दुर्हृदामप्रहर्षाय सुहृदां नन्दनाय च ॥	008c  
विजयस्ते ध्रुवं पार्थ प्रियं काममवाप्स्यसि ।	009a  
इत्युक्तः प्रययौ पार्थः सैन्येन महता वृतः ॥	009c  
अग्निदत्तेन दिव्येन रथेनाद्भुतकर्मणा ।	010a  
तथैव भीमसेनोऽपि यमौ च पुरुषर्षभौ ॥	010c  
ससैन्याः प्रययुः सर्वे धर्मराजेन पूजिताः ।	011a  
दिशं धनपतेरिष्टामजयत्पाकशासनिः ॥	011c  
भीमसेनस्तथा प्राचीं सहदेवस्तु दक्षिणाम् ।	012a  
प्रतीचीं नकुलो राजन्दिशं व्यजयतास्त्रवित् ॥	012c  
खाण्डवप्रस्थमध्यस्थो धर्मराजो युधिष्ठिरः ।	013a  
आसीत्परमया लक्ष्म्या सुहृद्गणवृतः प्रभुः ॥ 	013c  

इति श्रीमन्महाभारते सभापर्वणि दिग्विजयपर्वणि षड्विंशोऽध्यायः ॥ 26 ॥

2-26-13 खाण्डवप्रस्थं खाण्डवदाहेन ख्यापितस्थानम् ॥ 13 ॥
