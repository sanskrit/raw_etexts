अध्यायः 096

दुर्योधनेन धृतराष्ट्रसमीपे कार्तवीर्यार्जुनोपाख्यानकथनम् ॥ 1 ॥
	
जनमेजय उवाच 	001  
अनुज्ञातांस्तान्विदित्वा सरत्नधनसञ्चयान् ।	001a  
पाण्डवान्धार्तराष्ट्राणां कथमासीन्मनस्तदा ॥	001c  
वैशम्पायन उवाच 	002  
अनुज्ञातांस्तान्विदित्वा धृतराष्ट्रेण धीमता ।	002a  
राजन्दुःशासनः क्षिप्रं जगाम भ्रातरं प्रति ॥	002c  
दुर्योधनं समासाद्य सामात्यं भरतर्षभ ।	003a  
दुःखार्तो भरतश्रेष्ठ इदं वचनमब्रवीत् ॥	003c  
दुःशासन उवाच 	004  
दुःखेनैतत्समानीतं स्थविरो नाशयत्यसौ ।	004a  
शत्रुसाद्गमयद्द्रव्यं तद्बुध्यध्वं महारथाः ॥	004c  
अथ दुर्योधनः कर्णः शकुनिश्चापि सौबलः ।	005a  
मिथः सङ्गम्य सहिताः पाण्डवान्प्रति मानिनः ॥	005c  
वैचित्रवीर्यं राजानं धृतराष्ट्रं मनीषिणम् ।	006a  
अभिगम्य त्वरायुक्ताः श्लक्ष्णं वचनमब्रुवन् ॥	006c  
दुर्योधन उवाच 	007  
न त्वयेदं श्रुतं राजन्यज्जगाद बृहस्पतिः ।	007a  
शक्रस्य नीतिं प्रवदन्विद्वान्देवपुरोहितः ॥	007c  
सर्वोपायैर्निहन्तव्याः शत्रवः शत्रुसूदन ।	008a  
पुरा युद्धाद्बलाद्वापि प्रकुर्वन्ति तवाहितम् ॥	008c  
ते वयं पाण्डवधनैः सर्वान्सम्पूज्य पार्थिवान् ।	009a  
यदि तान्योधयिष्यामः किं वै नः परिहास्यति ॥	009c  
अहीनाशीविषान्क्रुद्धान्नाशाय समुपस्थितान् ।	010a  
कृत्वा कण्ठे च पृष्ठे च कः समुत्स्रष्टुमर्हति ॥	010c  
आत्तशस्त्रा रथगताः कुपितास्तात पाण्डवाः ।	011a  
निःशेषान्नः करिष्यन्ति क्रुद्धा ह्याशीविषा इव ॥	011c  
सन्नद्धो ह्यर्जुनो याति विधृत्य परमेषुधी ।	012a  
गाण्डीवं मुहुरादत्ते निःश्वसंश्च निरीक्षते ॥	012c  
गदां गुर्वींं समुद्यम्य त्वरितश्च वृकोदरः ।	013a  
स्वरथं योजयित्वाऽशु निर्यात इति नः श्रुतम् ॥	013c  
नकुलः खड्गमादाय चर्म चाप्यर्धचन्द्रवत् ।	014a  
सहदेवश्च राजा च चक्रुराकारमिङ्गितैः ॥	014c  
ते त्वास्थाय रथान्सर्वे बहुशस्त्रपरिच्छदान् ।	015a  
अभिघ्नन्तो रथव्रातान्सेनायोगाय निर्ययुः ॥	015c  
न क्षंस्यन्ते तथाऽस्माभिर्जातु विप्रकृता हि ते ।	016a  
द्रौपद्याश्च परिक्लेशं कस्तेषां क्षन्तुमर्हति ॥	016c  
\'न पश्यामि रणे क्रद्धुं बीभत्सुं प्रतिवारणम् ।	017a  
भीष्मो द्रोणश्च कर्णश्च द्रौणिश्च रथिनां वरः ॥	017c  
कृपश्च वृषसेनश्च विकर्णश्च जयद्रथः ।	018a  
बाह्लीकः सोमदत्तश्च भूरिर्भूरिश्रवाः शलः ॥	018c  
शकुनिः ससुतश्चैव नृपाश्चान्ये च कौरवाः ।	019a  
नैते सर्वे रणोद्युक्ताः पार्थं सोढुमशक्नुवन् ॥	019c  
अर्जुनेन समो लोके नास्ति वीर्ये धनुर्धरः ।	020a  
योऽर्जुनेनार्जुनस्तुल्यो द्विबाहुर्बहुबाहुना ॥	020c  
धृतराष्ट्र उवाच 	021  
कस्त्वयोक्तः पुमान्वीरो बीभत्सुसमविक्रमः ।	021a  
तं ये ब्रूहि महावीर्यं श्रोतुमिच्छामि पुत्रक ॥	021c  
दुर्योधन उवाच 	022  
कार्तवीर्यस्य चरितं शृणु राजन्महात्मनः ।	022a  
अव्यक्तप्रभवो ब्रह्मा सर्वलोकपितामहः ॥	022c  
ब्रह्मणोऽत्रिः सुतो विद्वानत्रेः पुत्रो निशाकरः ।	023a  
सोमस्य तु बुधः पुत्रो बुधस्य तु पुरूरवाः ॥	023c  
तस्याप्यथ सुतोऽप्यायुरायोस्तु नहुषः सुतः ।	024a  
नहुषस्य ययातिस्तु ययातेस्तनुजो यदुः ॥	024c  
यदोः पुत्रो महाराज सहस्रौजेति विश्रुतः  । 	025a  
025c   सहस्रौजसुतो राजञ्छक्रदासेति विश्रुतः ॥      
026a   शक्रदासस्य दायादो हेहयो नाम पार्थिवः । 
हेहयस्याभवत्पुत्रो धर्मनेत्र इति श्रुतः॥	026c  
धर्मनेत्रस्य तु कृती कृतवीर्यस्तु कार्तिजः । 	027a  
कृतवीर्यस्य तनयो ह्यर्जुनो बलिनां वरः॥	027c  
स चार्जुनो महाराज तपो घोरं चकार ह । 	028a  
साग्रं वर्षायुतं जज्ञ इत्येवं मे श्रुतं पुरा॥	028c  
तथेयं पृथिवी राजन्सप्तद्वीपा सपत्तना । 	029a  
ससमुद्राकारा तात विधिनोग्रेण वै जिता ॥	029c  
स चार्जुनोऽथ तेजस्वी तपः परमदुश्चरम् ।	030a  
दत्तमाराधयामास सोऽर्जुनोऽत्रिसुतं मुनिम् ॥ 	030c  
तस्य दत्तो वरान्प्रादाच्चतुरः पार्थिवस्य वै ।	031a  
पूर्वं बाहुसहस्रं तु प्रार्थितः परमो वरः ॥	031c  
अधर्मे प्रीयमाणस्य सद्भिस्तत्र निवारणम् ।	032a  
धर्मेण पृथिवीं जित्वा धर्मेणैव हि रञ्जनम् ॥	032c  
सङ्ग्रामान्सुबहून्कृत्वा हत्वा चारीन्सहस्रशः ।	033a  
सङ्ग्रामे यतमानस्य वधश्चैवाधिकाद्रणे ॥	033c  
तस्य बाहुसहस्रं तु युध्यतः किल भारत ।	034a  
रथो ध्वजश्च सञ्जज्ञ इत्येवं मे श्रुतं परा ॥	034c  
तथेयं पृथिवी राजन्त्सप्तद्वीपा सपत्तना ।	035a  
ससमुद्राकरा तात विधिनोग्रेण वै जिता ॥	035c  
स चार्जुनोऽथ तेजस्वी सप्तद्वीपेश्वरोऽभवत् ।	036a  
स राजा महायज्ञानाजहार महाबलः ।	036c  
प्रशशास महाबाहुर्महीं स च समा बहूः ॥	036e  
ततोऽर्जुनः कदाचिद्वै राजन्माहिष्मतीपतिः ।	037a  
नर्मदां भरतश्रेष्ठ तां तु दारैर्ययौ सह ॥	037c  
ततस्तां स नदीं गत्वा प्रविश्यान्तर्जले तदा ।	038a  
कर्तुं राजञ्जलक्रीडां ततो राजोपचक्रमे ॥	038c  
तस्मिन्नेव ततः काले रावणो राक्षसैः सह ।	039a  
लङ्काया ईश्वरस्तात तं देशं प्रययौ बली ॥	039c  
ततस्तमर्जुनं दृष्ट्वा नर्मदायां दशाननः ।	040a  
नित्यं क्रोधपरो धीरो वरदानेन मोहितः ॥	040c  
अभ्यधावत्सुसङ्क्रुद्धो महेन्द्रं शम्बरो यथा ।	041a  
अर्जुनोऽप्यथ तं दृष्ट्वा रावणं प्रत्यवारयत् ॥	041c  
ततस्तौ चक्रतुर्युद्धं रावणश्चार्जुनश्च वै ।	042a  
ततस्तु दुर्जयं वीरं वरदानेन दर्पितम् ॥	042c  
राक्षसेन्द्रं मनुष्येन्द्रो जित्वा बध्वा रणे बलात् ।	043a  
बध्वा धनुर्ज्यया राजन्विवेशाथ पुरीं स्वकाम् ॥	043c  
स तु तं बन्धितं श्रुत्वा पुलस्त्यो रावणं तदा ।	044a  
मोक्षयामास बन्धाद्वै पुरे दृष्ट्वाऽर्जुनं तदा ॥	044c  
ततः कदाचित्तेजस्वी कार्तवीर्यार्जुनो बली ।	045a  
समुद्रतीरं गत्वाथ विचरन्दर्पमोहितः ॥	045c  
अवाकिरच्छितशरैः समुद्रं स तु भारत ।	046a  
तं समुद्रो नमस्कृत्य कृताञ्जलिरभाषत ॥	046c  
आशुगान्वीर मा मुञ्च ब्रूहि किं करवाणि ते ।	047a  
मदाश्रयाणि सत्वानि त्वद्विसृष्टैर्महेषुभिः ।	047c  
बाध्यन्ते राजशार्दूल तेभ्यो देह्यभयं विभो ॥	047e  
अर्जुन उवाच 	048  
देहि सिन्धुपते युद्धमद्यैव त्वरया मम ।	048a  
अथवा पीडयामि त्वां तस्मात्त्वं कुरु माचिरम् ॥	048c  
समुद्र उवाच 	049  
लोके राजन्महावीर्या बहवो निवसन्ति ये ।	049a  
तेषामेकेन राजेन्द्र कुरु युद्धं महाबल ॥	049c  
अर्जुन उवाच 	050  
मत्समो यदि सङ्ग्रामे वरायुधधरः क्वचित् ।	050a  
विद्यते तं ममाचक्ष्व यः समासेत मा मृधे ॥	050c  
समुद्र उवाच 	051  
महर्षिर्जमदग्निस्तु यदि राजन्परिश्रुतः ।	051a  
तस्य पुत्रो रणं दातुं यथावद्वै तवार्हति ॥	051c  
दुर्योधन उवाच 	052  
समुद्रस्य वचः श्रुत्वा राजा माहिष्मतीपतिः ।	052a  
नारदस्य च वै पूर्वं क्रोधेन महता वृतः ॥	052c  
ततः प्रतिययौ शीघ्रं क्रोधेन सह भारत ।	053a  
स तमाश्रममागत्य काममेवान्वपद्यत ॥	053c  
स कामं प्रतिकूलानि चकार सह बन्धुभिः ।	054a  
आयासं जनयामास रामस्य स महात्मनः ॥	054c  
ततस्तेजः प्रजज्वाल रामस्यामिततेजसः ।	055a  
प्रदहन्निव सैन्यानि रश्मिमानिव तेजसा ॥	055c  
अथ तौ चक्रतुर्युद्धं वृत्रवासवयोरिव ॥	056ac  
ततः परशुमादाय नृपं बाहुसहस्रिणम् ।	057a  
चिच्छेद सहसा रामो बहुशाखमिव द्रुमम् ॥	057c  
तं हतं पतितं दृष्ट्वा समेतास्तस्य बान्धवाः ।	058a  
असीनादाय शक्तीश्च रामं ते प्रत्यवारयन् ॥	058c  
रामोऽपि रथमास्थाय धनुरायम्य सत्वरः ।	059a  
विसृजन्परमास्त्राणि व्यधमत्पार्थिवान्बली ॥	059c  
ततस्तु क्षत्रिया राजञ्जामदग्न्यभयार्दिताः ।	060a  
विविशुर्गिरिदुर्गाणि मृगाः सिंहभयादिव ॥	060c  
तेषां स्वविहितं कर्म तद्भयान्नानुतिष्ठति ।	061a  
प्रजा वृषलतां प्राप्ता ब्राह्मणानामदर्शनात् ॥	061c  
तथा च द्रविडाः काचाः पुण्ड्राश्च शबरैः सह ।	062a  
वृषलत्वं परिगता विच्छिन्नाः क्षत्रधर्मिणः ॥	062c  
ततस्तु हतवीरासु क्षत्रियासु पुनः पुनः ।	063a  
द्विजैरभ्युदितं क्षत्रं तानि रामो निहत्य च ॥	063c  
ततस्त्रिस्सप्तमे याते रामं वागशरीरिणी ।	064a  
दिव्या प्रोवाच मधुरा सर्वलोकपरिश्रुता ॥	064c  
रामराम निवर्तस्व स्वगुणं नात्र पश्यसि ।	065a  
क्षत्रबन्धूनिमान्प्राणैर्विप्रयुज्य पुनः पुनः ॥	065c  
तथैव तं महात्मानमृचीकप्रमुखास्तथा ।	066a  
रामराम महावीर्य निवर्तस्वेत्यथाब्रुवन् ॥	066c  
पितुर्वधमसमृष्यंस्तु रामः प्रोवाच तानृषीन् ।	067a  
नार्हा हन्त भवन्तो मां निवारयितुमित्युत ॥	067c  
पितर ऊचुः 	068  
नार्हसि क्षत्रबन्धूंस्त्वं निहन्तुं जयतां वर ।	068a  
न हि युक्तं त्वया तात ब्राह्मणेन सता नृपान् ॥	068c  
दुर्योधन उवाच 	069  
पितॄणां वचनं श्रुत्वा क्रोधं त्यक्त्वा स भार्गवः ।	069c  
अश्वमेधसहस्राणि नरमेधशतानि च ॥	069c  
इष्ट्वा सागरपर्यन्तां काश्यपाय ददौ महीम् ।	070a  
तेन रामेण सङ्ग्रामे तुल्यस्तात धनञ्जयः ॥	070c  
कार्तवीर्येण च रणे तुल्यः पार्थो न संशयः ।	071a  
रणे विक्रम्य राजेन्द्र पार्थं जेतुं न शक्यते ॥ ॥	071c  

इति श्रीमन्महाभारते सभापर्वणि अनुद्यूतपर्वणि षण्णवतितमोऽध्यायः ॥ 96 ॥

2-96-4 गमयत् अगमयत् ॥ 2-96-9 परिहास्यति नङ्क्ष्यति ॥
