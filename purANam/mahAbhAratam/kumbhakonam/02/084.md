अध्यायः 084

शकुनियुधिष्ठिरयोः संवादः ॥ 1 ॥ द्यूतनिर्धारणम् ॥ 2 ॥

वैशम्पायन उवाच ॥	001  
प्रविश्य तां सभां पार्था युधिष्ठिरपुरोगमाः ।	001a  
समेत्य पार्थिवान्सर्वान्पूजार्हानभिपूज्य च ॥	001c  
यथावयः समेयाना उपविष्टा यथार्हतः ।	002a  
आसनेषु विचित्रेषु स्पर्द्ध्यास्तरणवत्सु च ॥	002c  
तेषु तत्रोपविष्टेषु सर्वेष्वथ नृपेषु च ।	003a  
शकुनिः सौबलस्तत्र युधिष्ठिरमभाषत ॥	003c  
शकुनिरुवाच ॥	004  
उपस्तीर्णा सभा राजन्सर्वे त्वयि कृतक्षणाः ।	004a  
अक्षानुप्त्वा देवनस्य समयोऽस्तु युधिष्ठिर ॥	004c  
युधिष्ठिर उवाच ।	005  
निकृतिर्देवनं पापं न क्षात्रोऽत्र पराक्रमः ।	005a  
न च नीतिर्ध्रुवा राजन्किं त्वं द्यूतं प्रशंससि ॥	005c  
न हि मानं प्रशंसन्ति निकृतौ कितवस्य हि ।	006a  
शकुने मैवं नोऽजैषीरमार्गेण नृशंसवत् ॥	006c  
शकुनिरुवाच ।	007  
यो वेत्ति सङ्ख्यां निकृतौ विधिज्ञश्चेष्टास्वखिन्नः कितवोऽक्षजासु ।	007a  
महामतिर्यश्च जानाति द्यूतं स वै सर्वं सहते प्रक्रियासु ॥	007c  
अक्षग्लहः सोऽभिभवेत्परं नस्तेनैव दोषो भवतीह पार्थ ।	008a  
दीव्यामहे पार्थिव मा विशङ्कां कुरुष्व पाणं च चिरं च मा कृथाः ॥	008c  
युधिष्ठिर उवाच ।	009  
एवमाहायमसितो देवलो मुनिसत्तमः ।	009a  
इमानि लोकद्वाराणि यो वै भ्राम्यति सर्वदा ॥	009c  
इदं वै देवनं पापं निकृत्या कितवैः सह ।	010a  
धर्मेण तु जयो युद्धे तत्परं न तु देवनम् ॥	010c  
नार्या म्लेच्छन्ति भाषाभिर्मायया न चरन्त्युत ।	011a  
अजिह्यमशठं युद्धमेतत्सत्पुरुषव्रतम् ॥	011c  
शक्तितो ब्राह्मणार्थाय शिक्षितुं प्रयतामहे ।	012a  
तद्वै वित्तं मातिदेवीर्माजैषीः शकुने परान् ॥	012c  
निकृत्या कामये नाहं सुखान्युत धनानि वा ।	013a  
कितवस्येह कृतिनो वृत्तमेतन्न पूज्यते ॥	013c  
शकुनिरुवाच ।	014  
श्रोत्रियः श्रोत्रियानेति निकृत्यैव युधिष्ठिर ।	014a  
विद्वानविदुषोऽभ्येति नाहुस्तां निकृतिं जनाः ॥	014c  
अक्षैर्हि शिक्षितोऽभ्येति निकृत्यैव युधिष्ठिर ।	015a  
विद्वानविदुषोऽभ्येति नाहुस्तां निकृतिं जनाः ॥	015c  
अकृतास्त्रं कृतास्त्रश्च दुर्बलं बलवत्तरः ।	016a  
एवं कर्मसु सर्वेषु निकृत्यैव युधिष्ठिर ।	016c  
विद्वानविदुषोभ्येति नाहुस्तां निकृतिं जनाः ॥	016e  
एवं त्वं मामिहाभ्येत्य निकृतिं यदि मन्यसे ।	017a  
देवनाद्विनिवर्तस्व यदि ते विद्यते भयम् ॥	017c  
युधिष्ठिर उवाच ॥	018  
आहूतो न निवर्तेयमिति मे व्रतमाहितम् ।	018a  
विधिश्च बलवान्राजन्दिष्टस्यास्मि वशे स्थितः ॥	018c  
अस्मिन्समागमे केन देवनं मे भविष्यति ।	019a  
प्रतिपाणश्च कोऽन्योस्ति ततो द्यूतं प्रवर्तताम् ॥	019c  
दुर्योधन उवाच ।	020  
अहं दातास्मि रत्नानां धनानां च विशाम्पते ।	020a  
मदर्थे देविता चायं शकुनिर्मातुलो मम ॥	020c  
युधिष्ठिर उवाच ॥	021  
अन्येनान्यस्य वै द्यूतं विषमं प्रतिभाति मे ।	021a  
एतद्विद्विन्नुपादत्स्व काममेवं प्रवर्तताम् ॥ ॥	021c  

इति श्रीमन्महाभारते सभापर्वणि द्यूतपर्वणि चतुरशीतितमोऽध्यायः ॥ 84 ॥

2-84-5 पापं पापहेतुः ॥ 2-84-8 पाणं पणनीयद्रव्यम् ॥
