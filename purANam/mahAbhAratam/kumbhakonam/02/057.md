अध्यायः 057

द्वारकावर्णनम् ॥ 1 ॥ रुक्मिणीसत्यभामादिगृहवर्णनम् ॥ 2 ॥ कृष्णेन स्वर्गादानीतस्व पारिजातस्य प्रतिष्ठापनमुद्यान वर्णनं च ॥ 3 ॥

भीष्म उवाच ॥	001  
तां पुरी द्वारकां दृष्ट्वा विभुर्नारायणो हरिः ।	001a  
हृष्टः सर्वार्थसम्पन्नः प्रवेष्टुमुपचक्रमे ॥	001c  
सोऽपश्यद्वृक्षषण्डांश्च रम्यान्नानाजनान्वहून् ।	002a  
समन्ततो द्वारवत्यां नानापुष्पफलान्वितान् ॥	002c  
अर्कचन्द्रप्रतीकाशैर्मेरुकूटनिभैर्गृहैः ।	003a  
द्वारकामावृतां रम्यां सुकृतां विश्वकर्मणा ॥	003c  
पद्मषण्डाकुलाभिश्च हंससेवितवारिभिः ।	004a  
गङ्गासिन्धुप्रकाशाभिः परिघाभिरलङ्कृताम् ॥	004c  
प्राकारेणार्कवर्णेन पाण्डरेण विराजिताम् ।	005a  
वियन्मूर्ध्नि निविष्टेन द्यामिवाभ्रपरिच्छदाम् ॥	005c  
नन्दनप्रतिमैश्वापि मिश्रकप्रतिमैर्वनैः ।	006a  
तत्र सा विहिता साक्षान्नगरी विश्वकर्मणा ॥	006c  
काञ्चनैर्मणिसोपानैरुपेता जनहर्षिणी ।	007a  
गीतघोषमहाघोषैः प्रसादप्रवरैः शुभा ॥	007c  
तस्मिन्पुरवरश्रेष्ठे दाशार्हाणां यशस्विनाम् ।	008a  
वेश्मानि जहृषे दृष्ट्वा भगवान्पाकशासनः ॥	008c  
समुच्छ्रितपताकानि पारिप्लवनिभानि च ।	009a  
काञ्चनाभानि भास्वन्ति मेरुकूटनिभानि च ॥	009c  
सुधापाण्डरशृङ्गैश्च शातकुम्भपरिचछदैः ।	010a  
रत्नसानुमहाशृङ्गैः सर्वरत्नसमन्वितैः ॥	010c  
सहर्म्यैः सार्धचन्द्रैश्च सनिर्यूहैः सपञ्जरैः ।	011a  
सयन्त्रगृहसम्बाधैः सधातुभिरिवाद्रिभिः ॥ 	011c  
मणिकाञ्चनभौमैश्च सुधामृष्टतलैस्तथा ।	012a  
जाम्बूनदमयद्वारैर्वैडूर्यविकृतार्गलैः ॥	012c  
सर्वर्तुसुखसंस्पर्शैर्महाधनपरिच्छदैः ।	013a  
रम्यसानुगृहैः शृङ्गैर्विचित्रैरिव पर्वतैः ॥	013c  
पञ्चवर्णसवर्णैश्च पुष्पवृष्टिसमप्रभैः ।	014a  
तुल्यैः पर्जन्यनिर्घोषैर्ह्रादैर्भोगवती यथा ॥	014c  
कृष्णध्वजोपवाह्यैश्च दाशार्हायुधरोहितैः ।	015a  
वृष्णिवीरमयूरैश्च स्त्रीसहस्रप्रजाकुलैः ॥	015c  
वासुदेवेन्द्रपर्जन्यैर्गृहमेघैरलङ्कृता ।	016a  
ददृशे द्वारकाऽतीव मेघैर्द्यौरिव संवृता ॥	016c  
साक्षाद्भगवतो वेश्म विहितं विश्वकर्मणा ।	017a  
ददृशुर्वासुदेवस्य चतुर्योजनमायतम् ॥	017c  
तावदेव सुविस्तीर्णं सुसम्पूर्णं महाधनैः ।	018a  
प्रासादवरसम्पन्नं युक्तं जगति पर्वतैः ॥	018c  
यं चकार महाभागस्त्वष्टा वासवचोदितः ।	019a  
प्रासादं हेमनाभस्य सर्वतो योजनायतम् ॥	019c  
मेरोरिव गिरेः शृङ्गमुच्छ्रितं काञ्चनालयम् ।	020a  
रुक्मिण्याः प्रवरो वासो निर्मितः सुमहात्मना ॥	020c  
सत्यभामा पुनर्वेश्म सदा वसति पाण्डरम् ।	021a  
विचित्रमणिसोपानं यं विदुः शीतवानिति ॥	021c  
विमलादित्यवर्णाभिः पताकाभिरलङ्कृतम् ।	022a  
व्यक्तबद्धं यथोद्देशे चतुर्दशमहाध्वजम् ॥	022c  
सर्वप्रासादमुख्योऽत्र जाम्बवत्या विभूषितः ।	023a  
प्रभाया जृम्भणैश्चित्रैस्त्रैलोक्यमिव भासयन् ॥	023c  
यस्तु पाण्डरवर्णाभस्तयोरन्तरमाश्रितः ।	024a  
विश्वकर्माकरोदेनं कैलासशिखरोपमम् ॥	024c  
जाम्बूनदप्रदीप्ताग्रः प्रदीप्तज्वलनोपमः ।	025a  
सागरप्रतिमोऽतिष्ठन्मेरुरित्यभिविश्रुतः ॥	025c  
तस्मिन्गान्धारराजस्य दुहिता कुलशालिनी ।	026a  
सुकेशी नाम विख्याता केशवेन निवेशिता ॥	026c  
पद्मकूट इति ख्यातः पद्मवर्णो महाप्रभः ।	027a  
सुप्रभाया महाबाहो वासः स परमोच्छ्रितः ॥	027c  
यस्तु सूर्यप्रभो नाम प्रासादवर उच्यते ।	028a  
लक्षणायाः कुरुश्रेष्ठ स दत्तः शार्ङ्गधन्वना ॥	028c  
वैडूर्यवरवर्णाभः प्रासादो हरितप्रभः ।	029a  
श्वेतजाला हि यत्रैव यत्रैव च निवेशिता ॥	029c  
यं विदुः सर्वभूतानि हरिरित्येव भारत ।	030a  
सुमित्रविजयावासो देवर्षिगणपूजितः ॥	030c  
महिष्या वासुदेवस्य भूषणं सर्ववेश्मनाम् ।	031a  
यस्तु प्रासादमुख्योऽत्र विहितः सर्वशिल्पिभिः ॥	031c  
महिष्या वासुदेवस्य केतुमानिति विश्रुतः ।	032a  
प्रसादो विरजो नाम विरजस्को महात्मनः ॥	032c  
उपस्थानगृहं तात केशवस्य महात्मनः ।	033a  
यस्तु प्रासादमुख्योऽत्र यं त्वष्टा व्यदधात्स्वयम् ॥	033c  
योजनायतविष्कम्भं सर्वरत्नमयं विभोः ।	034a  
तेषां तु विहिताः सर्वे रुक्मदण्डाः पताकिनः ॥	034c  
सदने वासुदेवस्य मार्गसञ्जनना ध्वजाः ।	035a  
घण्टाजालानि तत्रैव सर्वेषां च निवेशने ॥	035c  
आहृत्य यदुसिंहेन वैजयन्तच्छलो महान् ।	036a  
हंसकूटस्य यच्छ्रङ्गमिन्द्रद्युम्नसरो महत् ॥	036c  
षष्टितालसमुत्सेधमर्धयोजनविस्तृतम् ।	037a  
सकिन्नरमहानादं तदप्यमिततेजसः ॥	037c  
पश्यतां सर्वभूतानां त्रिषु लोकेषु विश्रुतम् ।	038a  
आदित्यपथगं यत्तन्मेरोः शिखरमुत्तमम् ॥	038c  
जाम्बूनदमयं दिव्यं त्रिषु लोकेषु विश्रुतम् ।	039a  
तदप्युत्पाट्य कुच्छ्रेण स्वं निवेशनमाहृतम् ॥	039c  
भ्राजमानं पुरा तत्र सर्वौषधिविदीपितम् ।	040a  
यमिन्द्रभवनाच्छौरिराजहार परन्तपः ॥	040c  
पारिजातः स तत्रैव केशवेन निवेशितः ।	041a  
लेपहस्तशतैर्जुष्टो विमानैश्च हिरण्मयैः ॥	041c  
विहिता वासुदेवेन तत्रैव च महाद्रुमाः ।	042a  
पद्माकुलजलोपेता रक्तसौगन्धिकोत्पलाः ॥	042c  
मणिमौक्तिकवालूकाः पुष्करिण्यः सरांसि च ।	043a  
तासां परमकूलानि शोभयन्ति महाद्रुमाः ॥	043c  
सालतालाश्वकर्णाश्च शतशाखाश्च रोहिणः ।	044a  
भल्लातककपित्थाश्च इन्द्रवृक्षाश्च चम्पकाः ॥	044c  
खादिरा मृतकाश्चैव समन्तात्परिरोपिताः ।	045a  
ये च हैमवता वृक्षा ये च नन्दनजास्तथा ॥	045c  
आहृत्य यदुसिंहेन तेऽपि तत्र निवेशिताः ।	046a  
रत्नपीतारुणप्रख्याः सितपुष्पाश्च पादपाः ॥	046c  
सर्वर्तुफलपूर्णोस्ते ते च काननसिन्धुषु ।	047a  
सहस्रपत्रपद्माश्च मन्दराश्च सहस्रशः ॥	047c  
अशोकाः कर्णिकाराश्च तिलका नाग मल्लिकाः ।	048a  
कुरका नागपुष्पाश्च चम्पकास्तृणपुल्लिकाः ॥	048c  
सप्तपर्णाः कबन्धाश्च नीपाः कुरवकास्तथा ।	049a  
केतकाः केसराश्चैव हिनतालतलताटकाः ॥	049c  
तालाः प्रलम्बा बकुलाः पिण्डिका बीजपूरकाः ।	050a  
द्रुतामलकखर्जूरा महिता जम्बुकास्तथा ॥	050c  
आम्राः पनसवृक्षाश्च चम्पकास्तिलतिन्दुकाः ।	051a  
लिकुचामृतकाश्चैव क्षीरिका कर्णिका तथा ॥	051c  
नालिकेरेङ्गुदाश्चैव उत्क्रोशकवनानि च ।	052a  
कदली जातमल्ली च पाटली कुमुदोत्पलाः ॥	052c  
नीलोत्पलकपूर्णाश्च वाप्यः कूपाः सहस्रशः ।	053a  
फुल्लाशाककपित्थाश्च तैस्तीर्त्वा बन्धुजीवकाः ॥	053c  
प्रियालाशोकवादिर्याः प्राचीनाश्चापि सर्वशः ।	054a  
प्रियङ्गुबदरीभिश्च यवैः स्यन्दनचन्दनैः ॥	054c  
शचीपीलुपलाशैश्च पलाशवधपिप्लैः ।	055a  
उदुम्बरैश्च बिल्वैश्च पालाशैः पारिभद्रकैः ॥	055c  
इन्द्रवृक्षार्जुनैश्चैव अश्वत्थैश्चिरबिल्वकैः ।	056a  
भौमगञ्जनवृक्षैश्च भल्लाभैरश्वसाह्वयैः ॥	056c  
सज्जैस्ताम्बूलवल्लीभिर्लवङ्गैः क्रमुकैस्तथा ।	057a  
वंशैश्च विविधैस्तत्र समन्तात्परिरोपितैः ॥	057c  
ये च नन्दनजा वृक्षा ये च चैत्ररथे वने ।	058a  
सर्वे ते यदुनाथेन समन्तात्परिरोपिताः ॥	058c  
समाहिता महानद्यः पीतलोहितवालुकाः ।	059a  
तस्मिन्गृहवरे रम्ये मणिशक्रसवालुकाः ॥	059c  
मत्तबर्हिणनादाश्च कोकिलाश्च मदावहाः ।	060a  
बभूवुः परमोपेताः सर्वे जगति पर्वताः ॥	060c  
तत्रैव गजयूथानि तत्र गोमहिषास्तथा ।	061a  
निवासाश्च कृतास्तत्र वराहा मृगपक्षिणाम् ॥	061c  
विश्वकर्मकृतः शैलः प्राकारस्तत्र वेश्मनि ।	062a  
व्यक्तकिष्कुशतोद्यामः सुधारससमप्रभः ॥	062c  
तेन ते च महाशैलाः सरितश्च सरांसि च ।	063a  
परिक्षिप्तानि वै तस्य वनान्युपवनानि च ॥ ॥	063c  

इति श्रीमन्महाभारते सभापर्वण अर्घाहरणपर्वणि सप्तपञ्चाशोऽध्यायः ॥ 57 ॥
