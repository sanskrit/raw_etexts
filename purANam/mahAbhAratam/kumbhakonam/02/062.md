अध्यायः 062

भीष्मवाक्योपरमे सहदेवेन कृष्णपूजाविरुद्धभाषिणो वधे प्रतिज्ञाते राज्ञां तूष्णीम्भावः ॥ 1 ॥ सहदेवमूर्ध्नि पुष्पवृष्टिः । अशरीरवाणीच ॥ 2 ॥ नादरदेन कृष्णानर्चकस्य निन्दनम् ॥ 3 ॥ सहदेवेन सभ्यपूजनपूर्वकं कर्मसमापनम् ॥ 4 ॥ शिशुपालेन यज्ञविघाताय राज्ञां प्रोत्साहनम् ॥ 5 ॥

वैशम्पायन उवाच ॥	001  
एवमुक्त्वा ततो भीष्मो विरराम महाबलः ।	001a  
व्याजहारोत्तरं तत्र सहदेवोऽर्थवद्वचः ॥	001c  
केशवं केशिहन्तारमप्रमेयपराक्रमम् ।	002a  
पूज्यमानं मया यो वः कृष्णं न सहते नृपाः ॥	002c  
सर्वेषां बलिनां मूर्ध्नि मयेदं निहितं पदम् ।	003a  
एवमुक्ते मया सम्यगुत्तरं प्रब्रवीतु सः ॥	003c  
स एव हि मया वध्यो भविष्यति न संशयः ।	004a  
मतिमन्तश्च ये केचिदाचार्यं पितरं गुरुम् ॥	004c  
अर्च्यमर्चितमर्घार्हमनुजानन्तु ते नृपाः ।	005a  
ततो न व्याजहारैषां कश्चिद्बुद्धिमतां सताम् ॥	005c  
मानिनां बलिनां राज्ञां मध्ये वै दर्शिते पदे ।	006a  
ततोऽपतत्पुष्पवृष्टिः सहदेवस्य मूर्धनि ॥	006c  
अदृश्यरूपा वाचश्चाप्यब्रुवन्साधुसाध्विति ।	007a  
अविध्यदजिनं कृष्णं भविष्यद्भूतजल्पनः ॥	007c  
सर्वसंशयनिर्मोक्ता नारदः सर्वलोकवित् ।	008a  
उवाचाखिलभूतानां मध्ये स्पष्टतरं वचः ॥	008c  
कृष्णं कमलपत्राक्षं नार्चयिष्यन्ति ये नराः ।	009a  
जीवन्मृतास्तु ते ज्ञेया न सभाष्याः कदाचना ॥	009c  
वैशम्पायन उवाच ।	010  
पूजयित्वा च पूजार्हान्ब्रह्मक्षत्रविशेषवित् ।	010a  
सहदेवो नृणां देवः समापयत कर्म तत् ॥	010c  
तस्मिन्नभ्यर्चिते कृष्णे सुनीथः शत्रुकर्षणः ।	011a  
अतिताम्रेक्षणः कोपादुवाच मनुजाधिपान् ॥	011c  
स्थितः सेनापतिर्योऽहं मन्यध्वं किं तु साम्प्रतम् ।	012a  
युधि तिष्ठाम सन्नह्य समेतान्वृष्णिपाण्डवान् ॥	012c  
इति सर्वान्समुत्साद्य राज्ञस्तांश्चेदिपुङ्गवः ।	013a  
यज्ञोपघाताय ततः सोऽमन्त्रयत राजभिः ॥	013c  
तत्राहूतागताः सर्वे सुनीथप्रमुखा गणाः ।	014a  
समदृश्यन्त सङ्क्रुद्धा विवर्णवदनास्तथा ॥	014c  
युधिष्ठिराभिषेकं च वासुदेवस्य चार्हणम् ।	015a  
न स्याद्यथा तथा कार्यमेवं सर्वे तदाऽब्रुवन् ॥	015c  
निष्कर्षान्निश्चयात्सर्वे राजानः क्रोधमूर्छिताः ।	016a  
अब्रुवंस्तत्र राजानो निर्वेदादात्मनिश्चयात् ॥	016c  
सुहृद्भिर्वार्यमाणानां तेषां हि वपुराबभौ ।	017a  
आमिषादपकृष्टानां सिहानामिव गर्जताम् ॥	017c  
तं बलौघमपर्यन्तं राजसागरमक्षयम् ।	018a  
कुर्वाणं समयं कृष्णो युद्धाय बुबुधे तदा ॥ ॥	018c  

इति श्रीमन्महाभारते सभापर्वणि अर्घाहरणपर्वणि द्विषष्टितमोऽध्यायः ॥ 62 ॥
