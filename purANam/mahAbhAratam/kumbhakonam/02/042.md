अध्यायः 042

श्रीकृष्णस्याग्रपूजामसहमानानां शिरसि पदमाहितमिति सहदेववचनश्रवणेन शिशुपालस्य कोपोदयः ॥ 1 ॥

\'वैशम्पायन उवाच 	001  
गाङ्गेयेनैवमुक्तस्तु शिशुपालश्चुकोप तम् ।	001a  
क्रुद्धं सुनीथं दृष्ट्वाऽथ सहदेवोऽब्रवीत्तदा ॥	001c  
मतिपूर्वमिदं सर्वं चेदिराज मया कृतम् ।	002a  
तन्मे निगदतस्तत्त्वं कारणादत्र मे शृणु ॥	002c  
स पार्थिवानां सर्वेषां गुरुः कृष्णोऽपरो न हि ।	003a  
तस्मादभ्यर्चितोऽस्माभिः सर्वे सम्मन्तुमर्हथ ॥	003c  
यो वा न सहते कश्चिद्राज्ञां सबलवाहनः ।	004a  
क्षिप्रं युद्धाय निर्यातु तस्य मूर्ध्न्याहितं पदम् ॥	004c  
एवमुक्तो मया हेतुरुत्तरं प्रब्रवीतु मे ।	005a  
वैशम्पायन उवाच 	005  
ततो न व्याजहारैषां कश्चिद्बुद्धिमतां सताम् ॥	005c  
मानिनां बलिनां राज्ञां मध्ये सन्दर्शिते पदे ।	006a  
एवमुक्ते सुनीथस्य सहदेवेन केशवे ॥	006c  
स्वभावरक्ते नयने कोपाद्रक्ततरे कृते ।	007a  
तस्य कोपं समुद्भूतं ज्ञात्वा भीष्मः प्रतापवान् ॥	007c  
आचचक्षे पुनस्तस्मै कृष्णस्यैवोत्तरान्गुणान् ।	008a  
स सुनीथं समामन्त्र्य तांश्च सर्वान्महीक्षितः ॥	008c  
उवाच वदतां श्रेष्ठ इदं मतिमतां वरः ।	009a  
सहदेवेन राजानो यदुक्तं केशवं प्रति ।	009c  
तत्तथेति विजानीध्वं भूयश्चात्र विबोधत ॥ 	009e  

इति श्रीमन्महाभारते सभापर्वणि अर्घाहरणपर्वणि द्विचत्वारिंशोऽध्यायः ॥ 42 ॥
