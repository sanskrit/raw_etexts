अध्यायः 028

अर्जुनेन उत्तरदिग्विजये नानादेशजयः ॥ 1 ॥

वैशम्पायन उवाच 	001  
एवमुक्तः प्रत्युवाच भगदत्तं धनञ्जयः ।	001a  
अनेनैव कृतं सर्वं भविष्यत्यनुजानता ॥	001c  
तं विजित्य महाबाहुः कुन्तीपुत्रो धनञ्जयः ।	002a  
प्रययावुत्तरां तस्माद्दिशं धनदपालिताम् ॥	002c  
अन्तर्गिरिं च कौन्तेयस्तथैव च बहिर्गिरिम् ।	003a  
तथैवोपगिरिं चैव विजिग्ये पुरुषर्षभः ॥	003c  
विजित्य पर्वतान्सर्वान्ये च तत्र नराधिपाः ।	004a  
तान्वशे स्थापयित्वा स धनान्यादाय सर्वशः ॥	004c  
तैरेव सहितः सर्वैरनुरज्य च तान्नृपान् ।	005a  
उलूकवासिनं राजन्बृहन्तमुपजग्मिवान् ॥	005c  
मृदङ्गवरनादेन रथनेमिस्वनेन च ।	006a  
हस्तिनां च निनादेन कम्पयन्वसुधामिमाम् ॥	006c  
ततो बृहन्तस्त्वरितो बलेन चतुरङ्गिणा ।	007a  
निष्क्रम्य नगरात्तस्माद्योधयामास फाल्गुनम् ॥	007c  
सुमहान्सन्निपातोऽभूद्धनञ्जयबृहन्तयोः ।	008a  
न शशाक बृहन्तस्तु सोढुं पाण्डवविक्रमम् ॥	008c  
सोऽविषह्यतमं मत्वा कौन्तेयं पर्वतेश्वरः ।	009a  
उपावर्तत दुर्धर्षो रत्नान्यादाय सर्वशः ॥	009c  
स तद्राज्यमवस्थाप्य उलूकसहितो ययौ ।	010a  
सेनाबिन्दुमथो राजन्राज्यादाशु समाक्षिपत् ॥	010c  
मोदापुरं वामदेवं सुदामानं सुसङ्कुलम् ।	011a  
उलूकानुत्तरांश्चैव तांश्च राज्ञः समानयत् ॥	011c  
तत्रस्थः पुरुषैरेव धर्मराजस्य शासनात् ।	012a  
किरीटी जितवान्राजन्देशान्पञ्चगणांस्ततः ॥	012c  
स देवप्रस्थमासाद्य सेनाबिन्दोः पुरं प्रति ।	013a  
बलेन चतुरङ्गेण निवेशमकरोत्प्रभुः ॥	013c  
स तैः परिवृतः सर्वैर्विष्वगश्वं नराधिपम् ॥	014a  
अभ्यगच्छन्महातेजाः पौरवं पुरुषर्षभ ॥	014c  
विजित्य चाहवे शूरान्पार्वतीयान्महारथान् ।	015a  
जिगाय सेनया राजन्पुरं पौरवरक्षितम् ॥	015c  
पौरवं युधि निर्जित्य दस्यून्पर्वतवासिनः ।	016a  
गणानुत्सवसङ्केतानजयत्सप्त पाण्डवः ॥	016c  
ततः काश्मीरकान्वीरान्क्षत्रियान्क्षत्रियर्षभः ।	017a  
व्यजयल्लोहितं चैव मण्डलैर्दशभिः सह ॥	017c  
ततस्त्रिगर्ताः कौन्तेयं दार्वाः कोकनदास्तथा ।	018a  
क्षत्रिया बहवो राजन्नुपावर्तन्त सर्वशः ॥	018c  
अभिसारीं ततो रम्यां विजिग्ये कुरुनन्दनः ।	019a  
उरगावासिनं रम्यं रोचमानं रणेऽजयत् ॥	019c  
ततः सिंहपुरं रम्यं चित्रायुधसुरक्षितम् ।	020a  
प्राधमद्बलमास्थाय पाकशासनिराहवे ॥	020c  
ततः सुह्मांश्च चोलांश्च किरीटी पाण्डवर्षभः ।	021a  
सहितः सर्वसैन्येन प्रामथत्कुरुनन्दनः ॥	021c  
ततः परमविक्रान्तो बाह्लीकान्पाकशासनिः ।	022a  
महता परिमर्देन वशे चक्रे दुरासदान् ॥	022c  
गृहीत्वा तु बलं सारं फल्गुनः पाण्डुनन्दनः ।	023a  
दरदान्सहकाम्भोजैरजयत्पाकशासनिः ॥	023c  
प्रागुत्तरं दिशं ये च वसन्त्याश्रित्य दस्यवः ।	024a  
निवसन्ति वने ये च तान्सर्वानजयत्प्रभुः ॥	024c  
लोहान्परमकाम्भोजानृषिकानुत्तरानपि ।	025a  
सहितांस्तान्महाराज व्यजयत्पाकशासनिः ॥	025c  
ऋषिकेष्वपि सङ्ग्रामे बभूवातिभयङ्करः ।	026a  
तारकामयसङ्काशः परस्त्वृषिकपार्थयोः ॥	026c  
स विजित्य ततो राजन्नृषिकान्रणमूर्धनि ।	027a  
शुकोदरसमांस्तत्र हयानष्टौ समानयत् ॥	027c  
मयूरसदृशानन्यानुत्तरानपरानपि ।	028a  
जवनानाशुगांश्चैव करार्थं समुपानयत् ॥	028c  
स विनिर्जित्य सङ्ग्रामे हिमवन्तं सनिष्कुटम् ।	029a  
श्वेतपर्वतमासाद्य न्यविशत्पुरुषर्षभः ॥ 	029c  

इति श्रीमन्महाभारते सभापर्वणि दिग्विजयपर्वणि अष्टाविंशोऽध्यायः ॥ 28 ॥
