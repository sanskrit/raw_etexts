अध्यायः 087

दुर्योधनेन विदुरोपालम्भः ॥ 1 ॥ विदुरेण धृतराष्ट्रस्य हितोपदेशः ॥ 2 ॥

दुर्योधन उवाच ॥	001  
परेषामेव यशसा श्लोघसे त्वं सदा क्षत्तः कुत्सयन्धार्तराष्ट्रान् ।	001a  
जानीमहे विदुर यत्प्रियस्त्वं बालानिवास्मानवमन्यसे नित्यमेव ॥	001c  
स विज्ञेयः पुरुषोऽन्यत्रकामो निन्दाप्रशंसे हि तथा युनक्ति ।	002a  
जिह्वाऽऽत्मनो हृदयस्थं व्यनक्ति जानीमहे त्वन्मनसः प्रातिकूल्यम् ॥	002c  
उत्सङ्गे च व्याल इवाहितोऽसि मार्जरवत्पोषकं चोपहंसि ।	003a  
भर्तृघ्नं त्वां न हि पापीय आहुस्तस्मात्क्षत्तः किं न बिभेषि पापात् ॥	003c  
जित्वा शत्रून्फलमाप्तं महद्वै माऽस्मान्क्षत्तः परुषाणीह वोचः ।	004a  
द्विषद्भिस्त्वं सम्प्रयोगाभिनन्दी मुहुर्देषं यासि नः सम्प्रयोगात् ॥	004c  
अमित्रतां याति नरोऽक्षमं ब्रुवन्निगूहते गुह्यममित्रसंस्तवे ।	005a  
तदाश्रितोऽपत्रप किं नु बाधसे यदिच्छसि त्वं तदिहाभिभाषसे ॥	005c  
मा नोऽवमंस्था विद्म मानस्तवेदं शिक्षस्व बुद्धिं स्थविराणां सकाशात् ।	006a  
यशो रक्षस्व विदुर सम्प्रणीतं मा व्यापृतः परकार्येशु भूस्त्वम् ॥	006c  
अहं कर्तेति विदूर मा च मंस्था मा नो नित्यं परुषाणीह वोचः ।	007a  
न त्वां पृच्छामि विदुर यद्धितं मे स्वस्ति क्षत्तर्मा तितिक्षून् क्षिणु त्वम् ॥	007c  
एकः शास्ता न द्वितीयोऽस्ति शास्ता गर्भे शयानं पुरुषं शास्ति शास्ता ।	008a  
तेनानुशिष्टः प्रवणादिवाम्भो यथा नियुक्तोऽस्मि तथा भवामि ॥	008c  
भिनत्ति शिरसा शैलमहिं भोजयते च यः ।	009a  
धीरेव कुरुते तस्य कार्याणामनुशासनम् ।	009c  
यो बलादनुशास्तीह सोऽमित्रं तेन विन्दति ॥	009e  
मित्रतामनुवृत्तं तु समुपेक्षत्यपण्डितः ।	010a  
प्रदीप्य यः प्रदीप्ताग्निं प्राक्चिरं नाभिधावति ।	010c  
भस्मापि न स विन्देत शिष्टं क्वचन भारत ॥	010e  
न वासयेत्पारवर्ग्यं द्विषन्तं विशेषतः क्षत्तरहितं मनुप्यम् ।	011a  
स यत्रेच्छसि विदुर तत्र गच्छ सुसान्त्विता ह्यसती स्त्री जहाति ॥	011c  
विदुर उवाच ॥	012  
एतावता पुरुषं ये त्यजन्ति तेषां सख्यमन्तवद्ब्रूहि राजन् ।	012a  
राज्ञां हि चित्तानि परिप्लुतानि सान्त्वं दत्वा मुसलैर्घातयन्ति ॥	012c  
अबालत्वं मन्यसे राजपुत्र बालोऽहमित्येव सुमन्दबुद्धे ।	013a  
यः सौहृदे पुरुषं स्थापयित्वा पश्चादेनं दूषयते स बालः ॥	013c  
न श्रेयसे नीयते मन्दबुद्धिः स्त्री श्रोत्रियस्येव गृहे प्रदुष्टा ।	014a  
ध्रुवं न रोचेद्भरतर्षभस्य पतिः कुमार्या इव षष्टिवर्षः ॥	014c  
अतः प्रियं चेदनुकाङ्क्षसे त्वं सर्वेषु कार्येषु हिताहितेषु	015a  
स्त्रियश्च राजञ्जडपङ्गुकांश्च पृच्छ त्वं वै तादृशांश्चैव सर्वान् ॥	015c  
लभ्यते खलु पापीयान्नरोऽनु प्रियवागिह ।	016a  
अप्रियस्य हि पथ्यस्य वक्ता श्रोता च दुर्लभः ॥	016c  
यस्तु धर्मपरश्च स्याद्धित्वा भर्तुः प्रियाप्रिये ।	017a  
अप्रियाण्याह पथ्यानि तेन राजा सहायवान् ॥	017c  
अव्याधइजं कटुजं तीक्ष्णमुष्णं यशोमुषं परुषं पूतिगन्धिम् ।	018a  
सतां पेयं यन्न पिबन्त्यसन्तो मन्युं महाराज पिब प्रशाम्य ॥	018c  
वैचित्रवीर्यस्य यशो धनं च वाञ्छाम्यहं सहपुत्रस्य शश्वत् ।	019a  
यथा तथा तेऽस्तु नमश्चतेऽस्तु ममापि च स्वस्ति दिशन्तु विप्राः ॥	019c  
आशीविषान्नेत्रविषान्कोपयेन्न च पण्डितः ।	020a  
एवं तेऽहं वदामीदं प्रयतः कुरुनन्दन ॥ ॥	020c  

इति श्रीमन्महाभारते सभापर्वणि द्यूतपर्वणि सप्ताशीतितमोऽध्यायः ॥ 87 ॥

2-87-3 पापीयः पापीयांसम् ॥ 2-87-11 पारवर्ग्यं शत्रुपक्षजातम् ॥
