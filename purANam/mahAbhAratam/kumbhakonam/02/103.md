अध्यायः 103

धृतराष्ट्रसञ्जययोः संवादः ॥ 1 ॥

वैशम्पायन उवाच ॥	KK02-08-103-001  
वनं गतेषु पार्थेषु निर्जितेषु दुरोदरे ।	KK02-08-103-001a  
धृतराष्ट्रं महाराज तदा चिन्ता समाविशत् ॥	KK02-08-103-001c  
तं चिन्तयानमासीनं धृतराष्ट्रं जनेश्वरम् ।	KK02-08-103-002a  
निःश्वसन्तमनेकाग्रमिति होवाच सञ्जयः ॥	KK02-08-103-002c  
अवाप्य वसुसम्पूर्णां वसुधां वसुधाधिप ।	KK02-08-103-003a  
प्रव्राज्य पाण्डवान्राज्याद्राजन्किमनुशोचसि ॥	KK02-08-103-003c  
धृतराष्ट्र उवाच ॥	KK02-08-103-004  
अशोच्यत्वं कुतस्तेषां येषां वैरं भविष्यति ।	KK02-08-103-004a  
पाण्डवैर्युद्धशौण्डैर्हि बलवद्भिर्महारथैः ॥	KK02-08-103-004c  
सञ्जय उवाच ॥	KK02-08-103-005  
तवेदं सुकृतं राजन्महद्वैरमुपस्थितम् ।	KK02-08-103-005a  
विनाशो येन लोकस्य सानुबन्धो भविष्यति ॥	KK02-08-103-005c  
वार्यमाणो हि भीष्मेण द्रोणेन विदुरेण च ।	KK02-08-103-006a  
पाण्डवानां प्रियां भार्यां द्रौपदीं धर्मचारिणीम् ॥	KK02-08-103-006c  
प्राहिणोदानयेहेति पुत्रो दुर्योधनस्तव ।	KK02-08-103-007a  
सूतपुत्रं सुमन्दात्मा निर्लज्जः प्रातिकामिनम् ॥	KK02-08-103-007c  
यस्मै देवाः प्रयच्छन्ति पुरुषाय पराभवम् ।	KK02-08-103-008a  
बुद्धिं तस्यापकर्षन्ति सोऽवाचीनानि पश्यति ॥	KK02-08-103-008c  
बुद्धौ कलुषभूतायां विनाशे समुपस्थिते ।	KK02-08-103-009a  
अनयो नयसङ्काशो हृदयान्नापसर्पति ॥	KK02-08-103-009c  
अनर्थाश्चार्थरूपेण अर्थाश्चानर्थरूपिणः ।	KK02-08-103-010a  
उत्तिष्ठन्ति विनाशाय नूनं तच्चास्य रोचते ॥	KK02-08-103-010c  
न कालो दण्डमुद्यम्य शिरः कृन्तति कस्यचित् ।	KK02-08-103-011a  
कालस्य बलमेतावद्विपरीतार्थदर्शनम् ॥	KK02-08-103-011c  
आसादितमिदं घोरं तुमुलं रोमहर्षणम् ।	KK02-08-103-012a  
पाञ्चालीमपकर्षद्भिः सभामध्ये तपस्विनीम् ॥	KK02-08-103-012c  
अयोनिजां रूपवतीं कुले जातां विभावसोः ।	KK02-08-103-013a  
को नु तां सर्वधर्मज्ञां परिभूय यशस्विनीम् ॥	KK02-08-103-013c  
पर्यानयेत्सभामध्ये विना दुर्द्यूतदेविनम् ।	KK02-08-103-014a  
स्त्रीधर्मिणी वरारोहा शोणितेन परिप्लुता ॥	KK02-08-103-014c  
एकवस्त्राथ पाञ्चाली पाण्डवानभ्यवैक्षत ।	KK02-08-103-015a  
हृतस्वान्हृतराज्यांश्च हृतवस्त्रान्हृतश्रियः ॥	KK02-08-103-015c  
विहीनान्सर्वकामेभ्यो दासभावमुपागतान् ।	KK02-08-103-016a  
धर्मपाशपरिक्षिप्तानशक्तानिव विक्रमे ॥	KK02-08-103-016c  
क्रुद्धां चानर्हतीं कृष्णां दुःखितां कुरुसंसदि ।	KK02-08-103-017a  
दुर्योधनश्च कर्णश्च कटुकान्यभ्यभाषताम् ॥	KK02-08-103-017c  
इति सर्वमिदं राजन्नाकुलं प्रतिभाति मे ।	KK02-08-103-018a  
धृतराष्ट्र उवाच ॥	KK02-08-103-018  
तस्याः कृपणचक्षुर्भ्यां प्रदह्येतापि मेदिनी ॥	KK02-08-103-018c  
अपि शेषं भवेदद्य पुत्राणां मम सञ्जय ।	KK02-08-103-019a  
भरतानां स्त्रियः सर्वा गान्धार्या सह सङ्गताः ॥	KK02-08-103-019c  
प्राक्रोशन्भैरवं तत्र दृष्ट्वा कृष्णां सभागताम् ।	KK02-08-103-020a  
धर्मिष्टां धर्मपत्नीं च रूपयौवनशालिनीम् ॥	KK02-08-103-020c  
प्रजाभिः सह सङ्गम्य ह्यनुशोचन्ति नित्यशः ।	KK02-08-103-021a  
अग्निहोत्राणि सायाह्ने न चाहूयन्त सर्वशः ॥	KK02-08-103-021c  
ब्राह्मणाः कुपिताश्चासन्द्रौपद्याः परिकर्षणे ।	KK02-08-103-022a  
आसीन्निष्ठानको घोरो निर्घातश्च महानभूत् ॥	KK02-08-103-022c  
दिव उल्काश्चापतन्त राहुश्चार्कमुपाग्रसत् ।	KK02-08-103-023a  
अपर्वणि महाघोरं प्रजानां जयन्भयम् ॥	KK02-08-103-023c  
तथैव रथशालासु प्रादुरासीद्धुताशनः ।	KK02-08-103-024a  
ध्वजाश्चापि व्यशीर्यन्त भरतानामभूतये ॥	KK02-08-103-024c  
दुर्योधनस्याग्निहोत्रे प्राक्रोशन्भैरवं शिवाः ।	KK02-08-103-025a  
तास्तदा प्रत्यभाषन्त रासभाः सर्वतो दिशः ॥	KK02-08-103-025c  
प्रातिष्ठत ततो भीष्मो द्रोणेन सह सञ्जय ।	KK02-08-103-026a  
कृपश्च सोमदत्तश्च बाह्लीकश्च महामनाः ॥	KK02-08-103-026c  
ततोऽहमब्रुवं तत्र विदुरेण प्रचोदितः ।	KK02-08-103-027a  
वरं ददानि कृष्णायै काङ्क्षितं यद्यदिच्छति ॥	KK02-08-103-027c  
अवृणोत्तत्र पाञ्चाली पाण्डवानामदासताम् ।	KK02-08-103-028a  
सरथान्सधनुष्कांश्चाप्यनुज्ञासिषमप्यहम् ॥	KK02-08-103-028c  
अथाब्रवीन्महाप्राज्ञो विदुरः सर्वधर्मवित् ।	KK02-08-103-029a  
एतदन्तास्तु भरता यद्वः कृष्णा सभां गता ॥	KK02-08-103-029c  
यैषा पाञ्चालराजस्य सुता सा श्रीरनुत्तमा ।	KK02-08-103-030a  
पाञ्चाली पाण्डवानेतान्दैवसृष्टोपसर्पति ॥	KK02-08-103-030c  
तस्याः पार्थाः परिक्लेशं न क्षंस्यन्ते ह्यमर्षणाः ।	KK02-08-103-031a  
वृष्णयो वा महेष्वासाः पाञ्चाला वा महारथाः ॥	KK02-08-103-031c  
तेन सत्याभिसन्धेन वासुदेवेन रक्षिताः ।	KK02-08-103-032a  
आगमिष्यति बीभत्सुः पञ्चालैः परिवारितः ॥	KK02-08-103-032c  
तेषां मध्ये महेष्वासो भीमसेनो महाबलः ।	KK02-08-103-033a  
आगमिष्यति धुन्वानो गदां दण्डमिवान्तकः ॥	KK02-08-103-033c  
ततो गाण्डीवनिर्घोषं श्रुत्वा पार्थस्य धीमतः ।	KK02-08-103-034a  
गदावेगं च भीमस्य नालं सोढुं नराधिपाः ॥	KK02-08-103-034c  
तत्र मे रोचते नित्यं पार्थैः साम न विग्रहः ।	KK02-08-103-035a  
कुरुभ्यो हि सदा मन्ये पाण्डवान्बलवत्तरान् ॥	KK02-08-103-035c  
तथा हि बलवान्राजा जरासन्धो महाद्युतिः ।	KK02-08-103-036a  
बाहुप्रहरणेनैव भीमेन निहतो युधि ॥	KK02-08-103-036c  
तस्य ते शम एवास्तु पाण्डवैर्भरतर्षभ ।	KK02-08-103-037a  
उभयोः पक्षयोर्युक्तं क्रियतामविशङ्कया ॥	KK02-08-103-037c  
एवं कृते महाराज परं श्रेयस्त्वमाप्स्यसि ।	KK02-08-103-038a  
एवं गावल्गणे क्षत्ता धर्मार्थसहितं वचः ॥	KK02-08-103-038c  
उक्तवान्न गृहीतं वै मया पुत्रहितैषिणा ॥ ॥	KK02-08-103-039ac  

इति श्रीमन्महाभारते शतसाहस्र्यां संहितायां वैयासिक्यां सभापर्वणि अनुद्यूतपर्वणि त्र्यधिकशततमोऽध्यायः ॥ 103 ॥ ॥ 
समाप्तमनुद्यूतपर्व सभापर्व च ॥ 
इतः परं वनपर्व भविष्यति तस्यायमाद्यः श्लोकः । जनमेजय उवाच ॥ एवं द्यूतजिताः पार्थाः कोपिताश्च दुरात्मभिः । धार्तराष्ट्रैः सहामात्यैर्निकृत्या द्विजसत्तम ॥ 1 ॥

2-103-22 निष्ठानकः चण्डवात इत्यर्थः । निर्घातो वज्रशब्दः ॥
