अध्यायः 060

शर्ववरगर्वितेन बाणासुरेण स्वतनयया उषया सह गूढं रममाणस्य अनिरुद्घस्य कारा गृहप्राषणम् ॥ 1 ॥ नारदाद्विदितपौत्रवृत्तेन कृष्णेन सरामप्रद्युम्नेन बाणं निर्जित्य उषया सह अनिरुद्घानयनम् ॥ 2 ॥

भीष्म उवाच ॥	001  
द्वारकायां ततः कृष्णः स्वदारेषु दिवानिशम् ।	001a  
सुखं लब्ध्वा महाराज प्रमुमोद महायशाः ॥	001c  
पौत्रस्य कारणाच्चक्रे विबुधानां प्रियं तदा ।	002a  
सावसवैः सुरैः सर्वैर्दुष्करं भरतर्षभ ॥	002c  
बाणो नामाऽभवद्राजा बलेर्ज्येष्ठसुतो बली ।	003a  
वीर्यवान्भरतश्रेष्ठ स च बाहुसहस्रवान् ॥	003c  
ततस्तेपे तपस्तीव्रं सत्वेन मनसा नृप ।	004a  
रुद्रमाराधयामास स च बाणः समा बहु ॥	004c  
तस्मै बहुवरा दत्ताः शङ्करेण महात्मना ।	005a  
तांश्च लब्ध्वा वरान्बाणो दुर्लभानसुरैर्भुवि ॥	005c  
स शोणितपुरे राज्यं चकाराप्रतिमो बली ।	006a  
त्रासिताश्च सुराः सर्वे तेन बाणेन पाण्डव ॥	006c  
विजित्य विबुधान्सेन्द्रान्बाणः संवत्सरान्बहून् ।	007a  
अशासत महद्राज्यं कुबेर इव भारत ॥	007c  
ततो राजन्नुषा नाम बाणस्य दुहिता यथा ।	008a  
येनोपायेन कौन्तेय अनिरुद्धो महाद्युतिः ॥	008c  
प्राद्युम्निस्तामुषां प्राप्य प्रच्छन्नः प्रमुमोद ह ।	009a  
अथ बाणो महातेजास्तदा तत्र युधिष्ठिर ॥	009c  
तं गृह्यनिलयं ज्ञात्वा प्राद्युम्निं सुतया तदा ।	010a  
गृहीत्वा कारयामास वस्तुं कारागृहे बलात् ॥	010c  
स कुमारः सुखार्होऽथ तदा दुःखसमन्वितः ।	011a  
बामेन घातितो राजन्ननिरुद्धो मुमोह च ॥	011c  
एतस्मिन्नेव काले तु नारदो मुनिपुङ्गवः ।	012a  
द्वारकां प्राप्य कौन्तेय कृष्णं दृष्ट्वा वचोऽब्रवीत् ॥	012c  
कृष्ण कृष्ण महाबाहो यदूनां कीर्तिवर्धन ।	013a  
पौत्रस्ते बाध्यमानोऽत्र बाणेनामिततेजसा ॥	013c  
कृच्छ्रं प्राप्तोऽनिरुद्धो वै शेते कारागृहे सदा ।	014a  
एतदुक्त्वा सुरर्षिर्वै बाणस्याथ पुरं ययौ ॥	014c  
नारदस्य वचः श्रुत्वा ततो राजञ्जनार्दनः ।	015a  
आहूय बलदेवं हि प्रद्युम्नं च महाद्युतिम् ॥	015c  
आरुरोह गरुत्मन्तं ताभ्यां सह जनार्दनः ।	016a  
ततः सुपर्णमारुह्य जयाय भरतर्षभ ॥	016c  
जग्मुः क्रुधा महावीर्या बाणस्य नगरं प्रति ।	017a  
अथासाद्य महाराज तत्पुरं ददृशुश्च ते ॥	017c  
ताम्रप्राकारसङ्गुप्तां हेमप्रासादसङ्कुलाम् ।	018a  
दृष्ट्वा मुदा युताः सर्वे विस्मयं परमं ययुः ॥	018c  
तथा बाणपुरस्यासन्द्वारस्था देवताः सदा ।	019a  
महेश्वरो गुहश्चैव भद्रकाली विनायकः ॥	019c  
अथ कृष्णो बलाज्जित्वा द्वारपालान्युधिष्ठिर ।	020a  
सुसङ्क्रुद्धो महातेजाः शङ्खचक्रगदासिभृत् ॥	020c  
आससादोत्तरद्वारं शङ्करेणाभिरक्षितम् ।	021a  
तत्र तस्थौ महातेजाः शूलपाणिर्महेश्वरः ॥	021c  
पिनाकं सशरं गृह्य बाणस्य हितकाम्यया ।	022a  
ज्ञात्वा तमागतं कृष्णं व्यादितास्यमिवान्तकम् ॥	022c  
ततस्तौ चक्रतुर्युद्धं वासुदेवमहेश्वरौ ।	023a  
तद्युद्धमभवद्घोरमचिन्त्यं रोमहर्षणम् ॥	023c  
अन्योन्यं तौ ततक्षाते अन्योन्यजयकाङ्क्षिणौ ।	024a  
दिव्यान्यस्त्राणि तौ देवौ क्रुद्धौ मुमुचतुस्तदा ॥	024c  
ततः कृष्णो रणं कृत्वा मुहूर्तं शूलपाणिना ।	025a  
विजित्य तं महादेवं ततो युद्धे जनार्दनः ।	025c  
अन्यांश्च जित्वा द्वारस्थान्प्रविवेश पुरोत्तमम् ॥	025e  
प्रविश्य बाणमासाद्य स तत्राथ जनार्दनः ।	026a  
चक्रे युद्धं महाक्रुद्धस्तेन बाणेन पाण्डवः ॥	026c  
बाणोऽपि सर्वशस्त्राणि शितानि भरतर्षभ ।	027a  
सुसङ्क्रुद्धस्तदा युद्धे पातयामास केशवे ॥	027c  
पुनरुद्यम्य शस्त्राणि सहस्रं सर्वबाहुभिः ।	028a  
मुमोच बाणः सङ्क्रुद्धः कृष्णं प्रति रणाजिरे ॥	028c  
ततः कृष्णस्तदा कृत्त्वा तानि सर्वाणि भारत ।	029a  
कृत्त्वा मुहूर्तं बाणेन युद्धं राजन्नगोक्षजः ॥	029c  
चक्रमुद्यम्य रोषाद्वै दिव्यं शस्त्रोत्तमं ततः ।	030a  
सहस्रबाहूंश्चिच्छेद बाणस्यामिततेजसः ॥	030c  
ततो बाणो महाराज कृष्णेन भृशपीडितः ।	031a  
भिन्नबाहुः पपाताशु विशाख इव पादपः ॥	031c  
स पातयित्वा बाणैस्तं बाणं कृष्णस्त्वरान्वितः ।	032a  
प्राद्युम्निं मोचयामास क्षिप्रं राजगृहात्तदा ॥	032c  
मोक्षयित्वाऽथ गोविन्दः प्राद्युम्निं सह भार्यया ।	033a  
बाणस्य सर्वरत्नानि असङ्ख्यानि जहार सः ॥	033c  
गोधनानि च सर्वस्वं स बाणस्यालये बलात् ।	034a  
जहार च हृषीकेशो यदूनां कुलवर्धनः ॥	034c  
ततः स सर्वरत्नानि चाहृत्य मधुसूदनः ।	035a  
क्षिप्रमारोपयाञ्चक्रे सर्वस्वं गरुडोपरि ॥	035c  
त्वरयाऽथ स कौन्तेय बलदेवं महाबलम् ।	036a  
प्रादुम्निं च महावीर्यमनिरुद्धं महाद्युतिम् ॥	036c  
उषां च सुन्दरीं राजन्भृत्यदारगणैः सह ।	037a  
सर्वानेतान्समारोप्य गरुडोपरि वीर्यवान् ॥	037c  
मुदा युक्तो महातेजाः पीताम्बरधरो बली ।	038a  
दिव्याभरणचित्राङ्गः शङ्कचक्रगदासिभृत् । 	038c  
आरुरोह गरुत्मन्तमुदयं भास्करो यथा ॥ ॥	038e  

इति श्रीमन्महाभारते सभापर्वणि अर्घाहरणपर्वणि षष्टितमोऽध्यायः ॥ 60 ॥
