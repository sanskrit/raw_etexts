अध्यायः 044

मधुकैटभवधकथनम् ॥ 1 ॥

भीष्म उवाच 	001  
अव्यक्तो व्यक्तलिङ्गस्थो य एव भगवान्प्रभुः ।	001a  
नरनारायणो भूत्वा हरिरासीद्युधिष्ठिर ॥	001c  
ब्रह्मा च शक्रः सूर्यश्च धर्मश्चैव सनातनः ।	002a  
बहुशः सर्वभूतात्मा प्रादुर्भवति कार्यतः ।	002c  
प्रादुर्भावांस्तु वक्ष्यामि दिव्यान्देवगणैर्युतान् ।	002e  
सुप्त्वा युगसहस्रं स प्रादुर्भवति कार्यवान् ।	003a  
अनेकबहुसाहस्रैर्देवदेवो जगत्पतिः ॥	003c  
ब्रह्माणं कपिलं चैव परमेष्ठिं तथैव च ।	004a  
देवान्सप्तर्षिभिश्चैव शङ्करं च महायशाः ॥	004c  
सनत्कुमारं भगवान्मनुं चैव प्रजापतिम् ।	005a  
पुरा चक्रे च देवादिः प्रदीप्ताग्निसमप्रभः ॥	005c  
येन चार्णवमध्यस्थौ नष्टेस्थावरजङ्गमे ।	006a  
नष्टदेवासुरवरे प्रनष्टोरगराक्षसे ॥	006c  
योद्धुकामौ सुदुर्धर्षौ भ्रातरौ मधुकैठभौ ।	007a  
हतौ भगवता तेन ततो दत्त्वा वरं परम् ॥	007c  
भूमिं बद्ध्वा कृतौ पूर्वावजेयौ द्वौ महाऽसुरौ ।	008a  
तौ कर्णमलसम्भूतौ विष्णोस्तस्य महात्मनः ॥	008c  
महार्णवे प्रस्वपतः शैलराजसमौ स्थितौ ।	009a  
तौ विवेश स्वयं वायुर्ब्रह्मणा साधु चोदितः ॥	009c  
तौ दिवं छादयित्वा तु ववृधाते महाऽसुरौ ।	010a  
वायुप्रमाणौ तौ दृष्ट्वा ब्रह्मा पर्यमृशच्छनैः ॥	010c  
एकं मृदुतरं वेत्ति कठिनं वेत्ति चापरम् ।	011a  
नामनी तु तयोश्चक्रे सविता सलिलोद्भवः ॥	011c  
मृदुस्त्वयं मधुर्नाम कठिनः कैठभः स्वयम् ।	012a  
तौ दैत्यौ कृतनामानौ चेरतुर्बलगर्वितौ ॥	012c  
तौ पुराऽथ दिवं सर्वां प्राप्तौ राजन्महासुरौ ।	013a  
प्रच्छाद्याथ दिवं सर्वां चेरतुर्मधुकैठभौ ॥	013c  
सर्वमेकार्णवं लोकं योद्धुकामौ सुनिर्भयौ ।	014a  
तौ गतावसुरौ दृष्ट्वा ब्रह्मा लोकपितामहः ॥	014c  
एकार्णवाम्बुनिचये तत्रैवान्तरधीयत ।	015a  
स पद्मात्पद्मनाभस्य नाभिदेशात्समुत्थितात् ॥	015c  
आससाद स्वयं जन्म तत्पङ्कजमपङ्कजम् ।	016a  
पूजयामास वसतिं ब्रह्मा लोकपितामहः ॥	016c  
तावुभौ जलगर्भस्थौ नारायणचतुर्मुखौ ।	017a  
बहून्वर्षायुतानप्सु शयानौ न च कम्पितौ ॥	017c  
अथ दीर्घस्य कालस्य तावुभौ मधुकैठभौ ।	018a  
आजग्मतुस्तौ तं देशं यत्र ब्रह्मा व्यवस्थितः ॥	018c  
तौ दृष्ट्वा लोकनाथस्तु रोषात्संरक्तलोचनः ।	019a  
उत्पपाताथ शयनात्पद्मनाभो महाद्युतिः ॥	019c  
तद्युद्धमभवद्घोरं तयोस्तस्य च भारत ।	020a  
एकार्णवे तदा घोरे त्रैलोक्ये जलतां गते ॥	020c  
तदभूत्तुमुलं युद्धं वर्षसङ्ख्यासहस्रशः ।	021a  
न च तावसुरौ युद्धे तदा श्रममवापतुः ॥	021c  
अथ दीर्घस्य कालस्य तौ दैत्यौ युद्धदुर्मदौ ।	022a  
ऊचतुः प्रीतमनसौ देवं नारायणं प्रभुम् ॥	022c  
प्रीतौ स्वस्तव युद्धेन श्लाघ्यस्त्वं मृत्युरावयोः ।	023a  
आवां जहि न यत्रोर्वा सलिलेन परिप्लुता ॥	023c  
हतौ च तव पुत्रत्वं प्राप्नुयाव सुरोत्तम ।	024a  
यो ह्यावां युधि निर्जेता तस्यावां विहितौ सुतौ ॥	024c  
तयोस्तु वचनं श्रुत्वा तदा नारायणः प्रभुः ।	025a  
तौ प्रहस्य मृधे दैत्यौ दोर्भ्यां च समपीडयत् ॥	025c  
ऊरुभ्यां निधनं चक्रे तावुभौ मधुकैठभौ ।	026a  
तौ हतौ चाप्लुतौ तोये वपुर्भ्यामेकतां गतौ ॥	026c  
मेदो मुमुचतुर्दैत्यौ मज्जमानौ जलोर्मिभिः ।	027a  
मेदसा तज्जलं व्याप्तं ताभ्यामन्तर्दधे तदा ॥	027c  
नारायणश्च भगवानसृजद्विविधाः प्रजाः ।	028a  
दैत्ययोर्मेदसा छन्ना सर्वा राजन्वसुन्धरा ॥	028c  
तदाप्रभृति कौन्तेय मेदिनीति स्मृता मही ।	029a  
प्रभावात्पद्मनाभस्य शाश्वती च कृता नृणाम् ॥ 	029c  

इति श्रीमन्महाभारते सभापर्वणि अर्घाहरणपर्वणि चतुश्चत्वारिंशोऽध्यायः ॥ 44 ॥
