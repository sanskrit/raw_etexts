श्रीः
अध्यायः 005
कृपेण प्रसुप्तमारणस्याधार्मिकत्वकथनेन प्रतिषेधनेऽपि पितृवधामर्षिणा द्रौणिना जिघांसया रिपुशिबिरद्वारगमनम् ॥ 1 ॥ कृपकृतवर्मभ्यामपि सौहार्दात्तदनुगमनम् ॥ 2 ॥
कृप उवाच 	001  
शुश्रूषुरपि दुर्मेधाः पुरुषोऽनियतेन्द्रियः ।	001a  
नालं वेदयितुं कृत्स्नौ धर्मार्थाविति मे मतिः ॥	001c  
तथैव तावन्मेधावी विनयं यो न शिक्षते ।	002a  
न च किञ्चन जानाति सोऽपि धर्मार्थनिश्चयम् ॥	002c  
[चिरं ह्यपि जडः शूरः पण्डितं पर्युपास्य ह ।	003a  
न स धर्मान्विजानाति दर्वी सूपरसानिव ॥	003c  
मुहूर्तमपि तं प्राज्ञः पण्डितं पर्युपास्य हि ।	004a  
क्षिप्रं धर्मान्विजानाति जिह्वा सूपरसानिव ॥	004c  
शुश्रूषुस्त्वेव मेधावी पुरुषो नियतेन्द्रियः ।	005a  
जानीयादागमान्सर्वान्ग्राह्यं च न विरोधयेत् ॥	005c  
अनयस्त्ववमानी यो दुरात्मा पापपूरुषः ।	006a  
दिष्टमुत्सृज्य कल्याणं करोति बहुपातकम् ॥	006c  
नाथवन्तं तु सुहृदः प्रतिषेधन्ति पातकात् ।	007a  
निवर्तते तु लक्ष्मीवान्नालक्ष्मीवान्निवर्तते ॥	007c  
यथा ह्युच्चावचैर्वाक्यैः क्षिप्तचित्तो नियम्यते ।	008a  
तथैव सुहृदा शक्यो नशक्यस्त्ववसीदति ॥	008c  
तथैव सुहृदोऽप्राज्ञान्कुर्वाणान्कर्म पापकम् ।	009a  
प्राज्ञाः सम्प्रतिषेधन्ति यथाशक्ति पुनःपुनः ॥	009c  
स कल्याणे मनः कृत्वा नियम्यात्मानमात्मना ।	010a  
कुरु मे वचनं तात येन पश्चान्न तप्स्यसे ॥	010c  
न वधः पूज्यते लोके सुप्तानामिह धर्मतः ।	011a  
तथैव न्यस्तशस्त्राणां विमुक्तरथवाजिनाम् ॥	011c  
ये च ब्रूयुस्तवास्मीति ये च स्युः शरणागताः ।	012a  
विमुक्तमूर्धजा ये च ये चापि हतवाहनाः ॥	012c  
अद्य स्वप्स्यन्ति पाञ्चाला विमुक्तकवचा विभो ।	013a  
विश्वस्ता रजनीं सर्वे प्रेता इव विचेतसः ॥	013c  
यस्तेषां तदवस्थानां द्रुह्येत पुरुषोऽनृजुः ।	014a  
व्यक्तं स नरके मज्जेदगाधे विपुलेऽप्लवे ॥	014c  
सर्वास्त्रविदुषां लोके श्रेष्ठस्त्वमसि विश्रुतः ।	015a  
न च ते जातु लोकेऽस्मिन्सुसूक्ष्ममपि किल्बिषम् ॥	015c  
त्वं पुनः सूर्यसङ्काशः श्वोभूत उदिते रवौ ।	016a  
प्रकाशे सर्वभूतानां विजेता युधि शात्रवान् ॥	016c  
असम्भावितरूपं हि त्वयि कर्म विगर्हितम् ।	017a  
शुक्ले रक्तमिव न्यस्तं भवेदिति मतिर्मम ॥	017c  
अश्वत्थामोवाच 	018  
एवमेव यथाऽऽत्थ त्वमनुशाससि मातुल ।	018a  
तैस्तु पूर्वमयं सेतुः समन्ताद्विह्वलीकृतः ॥	018c  
प्रत्यक्षं भूमिपालानां भवतां चापि सन्निधौ ।	019a  
न्यस्तशस्त्रो मम पिता धृष्टद्युम्नेन पातितः ॥	019c  
कर्णश्च पतिते चक्रे उत्थास्यन्रथिनां वरः ।	020a  
उत्तमे व्यसने मग्नो हतो गाण्डीवधन्वना ॥	020c  
तथा शान्तनवो भीष्मो न्यस्तशस्त्रो निरायुधः ।	021a  
शिखण्डिनं पुरस्कृत्य हतो गाण्डीवधन्वना ॥	021c  
भूरिश्रवा महेष्वासस्तथा प्रायगतो रणे ।	022a  
क्रोशतां भूमिपालानां युयुधानेन पातितः ॥	022c  
दुर्योधनश्च भीमेन समेत्य गदया मृधे ।	023a  
पश्यतां भूमिपालानामधर्मेण निपातितः ॥	023c  
एकाकी बहुभिस्तत्र परिवार्य महारथैः ।	024a  
अधर्मेण नरव्याघ्रो भीमसेनेन पातितः ॥	024c  
विलापो भग्नसक्थस्य यो मे राज्ञः परिश्रुतः ।	025a  
वादिकानां कथयतां स मे मर्माणि कृन्तति ॥	025c  
एवं चाधार्मिकाः पापाः पाञ्चाला भिन्नसेतवः ।	026a  
तानेवं भिन्नमर्यादान्किं भवान्न विगर्हति ॥	026c  
पितृहन्तॄनहं हत्वा पाञ्चालान्निशि सौप्तिके ।	027a  
कामं कीटः पतङ्गो वा जन्म प्राप्य भवामि वै ॥	027c  
त्वरे चाहमनेनाद्य यदिदं मे चिकीर्षितम् ।	028a  
तस्य मे त्वरमाणस्य कुतो निद्रा कुतः सुखम् ॥	028c  
न स जातः पुमाँल्लोके कश्चिन्न स भविष्यति ।	029a  
यो मे व्यावर्तयेदेतां वधे तेषां कृतां मतिम् ॥	029c  
सञ्जय उवाच 	030  
एवमुक्त्वा महाराज द्रोणपुत्रः प्रतापवान् ।	030a  
एकान्ते योजयित्वाऽश्वान्प्रायादभिमुखः परान् ॥	030c  
तमब्रूतां महात्मानौ भोजशारद्वतावुभौ ।	031a  
किमयं स्यन्दनो युक्तः किं च कार्यं चिकीर्षितम् ॥	031c  
एकसार्थप्रयातौ स्वस्त्वया सह नरर्षभ ।	032a  
समदुःखसुखौ चापि तस्माच्छंसितुमर्हसि ॥	032c  
अश्वत्थामा तुं सङ्क्रुद्धः पितुर्वधमनुस्मरन् ।	033a  
ताभ्यां तथ्यं तथाऽऽचख्यौ यदस्यात्मचिकीर्षितम् ॥	033c  
हत्वा शतसहस्राणि योधानां निशितैः शरैः ।	034a  
न्यस्तशस्त्रो मम पिता धृष्टद्युम्नेन पातितः ॥	034c  
तं तथैव वधिष्यामि न्यस्तवर्माणमद्य वै ।	035a  
पुत्रं पाञ्चालराजस्य पापं पापेन कर्मणा ॥	035c  
तथा विनिहतः पापः पाञ्चाल्यः पशुवन्मया ।	036a  
शस्त्रेण विजिताँल्लोकान्नाप्नुयादिति मे मतिः ॥	036c  
क्षिप्रं सन्नद्धकवचौ सखड्गावात्तकार्मुकौ ।	037a  
मामेवाद्य प्रतीक्षेतां रथवर्यौ परन्तपौ ॥	037c  
इत्युक्त्वा रथमास्थाय प्रायादभिमुखः परान् ।	038a  
तमन्वगात्कृपो राजन्कृतवर्मा च सात्वतः ॥	038c  
ते प्रयाता व्यरोचन्त परानभिमुखास्त्रयः ।	039a  
हूयमाना यथा यज्ञे समिद्धा हव्यवाहनाः ॥	039c  
ययुश्च शिबिरं तेषां सम्प्रसुप्तजनं विभो ।	040a  
द्वारदेशमनुप्राप्य द्रौणिस्तस्थौ महारथः ॥॥	040c  

इति श्रीमन्महाभारते सौप्तिकपर्वणि पञ्चमोऽध्यायः ॥ 5 ॥

10-5-1 अशुश्रूषुः सुदुर्मेधा इति ङ. पाठः । दुर्मेधाः मूढः । अनियतेतिच्छेदः ॥ 10-5-6 अनेय इति झ. पाठः । तत्र अनेयः सन्मार्गं नेतुमशक्यः । दिष्टमुपदिष्टम् ॥ 10-5-8 उच्चावचैः सर्गैरिति क. छ. पाठः ॥ 10-5-14 अप्लवे इति च्छेदः ॥ 10-5-23 अधर्मेण नाभेरधस्तात्प्रहारेण ॥ 10-5-32 नावां शङ्कितुमर्हसीति झ. पाठः ॥ 10-5-36 शस्त्राग्निवर्जिताँल्लोकान्प्राप्नुयादिति मे मतिः इति ङ. पाठः ॥ पञ्चमोऽध्यायः ॥
