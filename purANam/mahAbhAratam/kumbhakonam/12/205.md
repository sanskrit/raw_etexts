अध्यायः 205

भीष्मेण युधिष्ठिरम् प्रति निबन्धनेन स्वमातरम् प्रति अरण्यत्वेन रूपितस्य संसारचक्रस्य विवरणम् ॥ 1 ॥ तथा नारदसावित्रीसंवादः ॥ 2 ॥ नारदेन तपसा श्रीभगवदपरोक्षीकरणम् ॥ 3 ॥
* युधिष्ठिर उवाच 	001  
पितामह महाप्राज्ञ दुःखशोकसमाकुले ।	001  
संसारचक्रे लोकानां निर्वेदो नास्ति किन्न्विदम् ॥	001  
भीष्म उवाच 	002  
अत्राप्युदाहरन्तीममितिहासं पुरातनम् ।	002  
निबन्धनस्य संवादं भोगवत्या नृपोत्तम ॥	002  
मुनिं निबन्धनं शुष्कं धमनीयाकृतिं तथा ।	003  
निरारम्भं निरालम्बमसज्जन्तं च कर्मणि ।	003  
पुत्रं दृष्ट्वाऽप्युवाचार्तं माता भोगवती तदा ॥	003  
उत्तिष्ठ मूढ किं शेषे निरपेक्षः सुहृज्जनैः ।	004  
निरालम्बो धनोपाये पैतृकं तव किं धनम् ॥	004  
निबन्धन उवाच 	005  
पैतृकं मे महन्मातः सर्वदुःखालयं त्विह ।	005  
अस्त्येतत्तद्विघाताय यतिष्ये तत्र मा शुचः ॥	005  
इदं शरीरमत्युग्रं पित्रा दत्तमसंशयम् ।	006  
तमेव पितरं गत्वा धनं तिष्ठति शाश्वतम् ॥	006  
कश्चिन्महति संसारे वर्तमानो धनेच्छया ।	007  
वनदुर्गमभिप्राप्तो महत्क्रव्यादसङ्कुलम् ॥	007  
सिंहव्याघ्रगजाकारैरतिघोरैर्महाशनैः ।	008  
समन्तात्सुपरिक्षिप्तं स दृष्ट्वा व्यथते पुमान् ॥	008  
स तद्वनं ह्यनुचरन्विप्रधावन्नितस्ततः ।	009  
वीक्षमाणो दिशः सर्वाः शरणार्थं प्रधावति ॥	009  
अथापश्यद्वनं रूढं समन्ताद्वागुरावृतम् ।	010  
वनमध्ये च तत्रासीदुदपानः समावृतः ॥	010  
वल्लिभिस्तृणसञ्छिन्नैर्गूढाभिरभिसंवृतः ।	011  
स पपात द्विजस्तत्र विजने सलिलाशये ॥	011  
विलग्नश्चाभवत्तस्मिँल्लतासन्तानसङ्कुले ।	012  
बाहुभ्यां सम्परिष्वक्तस्तया परमसत्वया ॥	012  
स तथा लम्बते तत्र ऊर्ध्वपादो ह्यधश्शिराः ।	013  
अधस्तत्रैव जातश्च जम्बूवृक्षः सुदुस्तरः ॥	013  
कूपस्य तस्य वेलाया अपश्यत्सुमहाफलम् ।	014  
वृक्षं बहुविधं व्योमं वल्लीपुष्पसमाकुलम् ॥	014  
नानारूपा मधुकरास्तस्मिन्वृक्षेऽभवन्किल ।	015  
तेषां मधूनां बहुधा धारा प्रववृते तदा ॥	015  
विलम्बमानः स पुमान्धारां पिबति सर्वदा ।	016  
न तस्य तृष्णा विरता पीयमानस्य सङ्कटे ॥	016  
परीप्सति च तां नित्यमतृप्तः स पुनःपुनः ।	017  
एवं स वसते तत्र दुःखिदुःखी पुनःपुनः ॥	017  
मया तु तद्धनं देयं तव दास्यामि चेच्छसि ।	018  
तस्य च प्रार्थितः सोथ दत्वा मुक्तिमवाप सः ॥	018  
सा च त्यक्त्वाऽर्थसङ्ङ्कल्पं जगाम परमां गतिम् ॥	019  
एवं संसारचक्रस्य स्वरूपज्ञा नृपोत्तम ।	020  
परं वैराग्यमागम्य गच्छन्ति परमं पदम् ॥	020  
युधिष्ठिर उवाच 	021  
एवं संसारचक्रस्य स्वरूपं विदितं न मे ।	021  
पैतृकं तु धनं प्रोक्तं किं तद्विद्वन्महात्मना ॥	021  
कान्तारमिति किं प्रोक्तं को हस्ती स तु कूपकः ।	022  
किंसञ्ज्ञिको महावृक्षो मधु वाऽपि पितामह ॥	022  
एवं मे संशयं विद्धि धनशब्दं किमुच्यते ।	023  
कथं लब्धं धनं तेन तथा च किमिदं त्विह ॥	023  
भीष्म उवाच 	024  
उपाख्यानमिदं सर्वं मोक्षविद्भिरुदाहृतम् ।	024  
सुमतिं विन्दते येन बन्धनाशश्च भारत ॥	024  
एतदुक्तं हि कान्तारं महान्संसार एव सः ।	025  
ये ते प्रतिष्ठिता व्याला व्याधयस्ते प्रकीर्तिताः ॥	025  
या सा नारी महाघोरा वर्णरूपविनाशिनी ।	026  
तामाहुश्च जरां प्राज्ञाः परिष्वक्तं यया जगत् ॥	026  
यस्तत्र कूपे वसते महाहिः काल एव सः ।	027  
यो वृक्षः स च मृत्युर्हि स्वकृतं तस्य तत्फलम् ॥	027  
ये तु कृष्णाः सिता राजन्मूषिका रात्र्यहानि वै ॥	028  
द्विषट्कपदसंयुक्तो यो हस्ती षण्मुखाकृतिः ।	029  
स च संवत्सरः प्रोक्तः पाशमासर्तवो मुखाः ॥	029  
एतत्संसारचक्रस्य स्वरूपं व्याहृतं मया ।	030  
एवं लब्धधनं राजंस्तत्स्वरूपं विनाशय ॥	030  
एतज्ज्ञात्वा तु सा राजन्परं वैराग्यमास्थिता ।	031  
यथोक्तविधिना भूयः परं पदमवाप सः ॥	031  
धत्ते धारयते चैव एतस्मात्कारणाद्धनम् ।	032  
तद्गच्छ चामृतं शुद्धं हिरण्यममृतं तपः ॥	032  
तत्स्वरूपो महादेवः कृष्णो देवकिनन्दनः ।	033  
तस्य प्रसादाद्दुःखस्य नाशं प्राप्स्यसि मानद ॥	033  
एकः कर्ता स कृष्णश्च ज्ञानिनां परमा गतिः ॥	034  
इदमाश्रित्य देवेन्द्रो देवा रुद्रास्तथाऽश्विनौ ।	035  
स्वेस्वे पदे विविशिरे भुक्तिमुक्तिविदो जनाः ॥	035  
भूतानामन्तरात्माऽसौ स नित्यपदसंवृतः ।	036  
श्रूयतामस्य सद्भावः सम्यग्ज्ञानं यथा तव ॥	036  
भवेदेतन्निबोध त्वं नारदाय पुरा हरिः ।	037  
दर्शयित्वाऽऽत्मनो रूपं यदवोचत्स्वयं विभुः ॥	037  
पुरा देवऋषिः श्रीमान्नारदः परमार्थवान् ।	038  
चचार पृथिवीं कृत्स्नां तीर्थान्यनुचरन्प्रभुः ॥	038  
हिमवत्पादमाश्रित्य विचार्य च पुनःपुनः ।	039  
स ददर्श ह्रदं तत्र पद्मोत्पलसमाकुलम् ॥	039  
ददर्श कन्यां तत्तीरे सर्वाभरणभूषिताम् ।	040  
शोभमानां श्रिया राजन्क्रीडन्तीमुत्पलैस्तथा ॥	040  
सा महात्मानमालोक्य नारदेत्याह भामिनी ।	041  
तस्याः समीपमासाद्य तस्थौ विस्मितमानसः ॥	041  
वीक्षमाणं तमाज्ञाय सा कन्या चारुवासिनी ।	042  
विजजृम्भे महाभागा स्मयमाना पुनः पुनः ॥	042  
तस्मात्समभवद्वक्त्रात्पुरुषाकृतिसंयुतः ।	043  
रत्नबिन्दुचिताङ्गस्तु सर्वाभरणभूषितः ॥	043  
आदित्यसदृशाकारः शिरसा धारयन्मणिम् ।	044  
पुनरेव तदाकारसदृशः समजायत ॥	044  
तृतीयस्तु महाराज विविधाभरणैर्युतः ।	045  
प्रदक्षिणं तु तां कृत्वा विविधध्वनयस्तु ताम् ॥	045  
ततः सर्वेण विप्रर्षिः कन्यां पप्रच्छ तां शुभाम् ॥	046  
का त्वं परमकल्याणि पद्मेन्दुसदृशानने ।	047  
न जाने त्वां महादेवि ब्रूहि सत्यमनिन्दिते ॥	047  
कन्योवाच 	048  
सावित्री नाम विप्रर्षे शृणु भद्रं तवास्तु वै ।	048  
किं करिष्यामि तद्ब्रूहि तव यच्चेतसि स्थितम् ॥	048  
नारद उवाच 	049  
अभिवादये त्वां सावित्रि कृतार्थोऽहमनिन्दिते ।	049  
एतं मे संशयं देवि वक्तुमर्हसि शोभने ॥	049  
यस्तु वै प्रथमोत्पन्नः कोऽसौ स पुरुषाकृतिः ।	050  
बिन्दवस्तु महादेवि मूर्ध्नि ज्योतिर्मयाकृतिः ॥	050  
कन्योवाच 	051  
अग्रजः प्रथमोत्पन्नो यजुर्वेदस्तथाऽपरः ।	051  
तृतीयः सामवेदस्तु संशयो व्येतु ते मुने ॥	051  
वेदाश्च बिन्दुसंयुक्ता यज्ञस्य फलसंश्रिताः ।	052  
यत्तद्दृष्टं महज्ज्योतिर्ज्योतिरित्युच्यते बुधैः ॥	052  
ऋषे ज्ञेयं मया चाऽपीत्युक्त्वा चान्तरधीयत ।	053  
ततः स विस्मयाविष्टो नारदः पुरुषर्षभ ।	053  
ध्यानयुक्तः स तु चिरं न बुबोध महामतिः ॥	053  
ततः स्नात्वा महातेजा वाग्यतो नियतेन्द्रियः ।	054  
तुष्टाव पुरुषव्याघ्रो जिज्ञासुश्च तदद्भुतम् ॥	054  
ततो वर्षशते पूर्णे भगवाँलोकभावनः ।	055  
प्रादुश्चकार विश्वात्मा ऋषेः परमसौहृदात् ॥	055  
तमागतं जगन्नाथं सर्वकारणकारणम् ।	056  
अखिलामरमौल्यङ्गरुक्मारुणपदद्वयम् ॥	056  
वैनतेयपदस्पर्शकिणशोभितजानुकम् ।	057  
पीताम्बरलसत्काञ्चीदामबद्धकटीतटम् ॥	057  
श्रीवत्सवक्षसं चारुमणिकौस्तुभकन्धरम् ।	058  
मन्दस्मितमुखाम्भोजं चलदायतलोचनम् ॥	058  
नम्रचापानुकरणनम्रभ्रूयुगशोभितम् ।	059  
नानारत्नमणीवज्रस्फुरन्मकरकुण्डलम् ॥	059  
इन्द्रनीलनिभाभं तं केयूरमकुटोज्ज्वलम् ।	060  
देवैरिन्द्रपुरोगैश्च ऋषिसङ्घैरभिष्टुतम् ॥	060  
नारदो जयशब्देन ववन्दे शिरसा हरिम् ॥	061  
ततः स भगवाञ्श्रीमान्मेघगम्भीरया गिरा ।	062  
प्राहेशः सर्वभूतानां नारदं पतितं क्षितौ ॥	062  
भद्रमस्तु ऋषे तुभ्यं वरं वरय सुव्रत ।	063  
यत्ते मनसि सुव्यक्तमस्ति च प्रददामि तत् ॥	063  
स चेमं जयशब्देन प्रसीदेत्यातुरो मुनिः ।	064  
प्रोवाच हृदि संरूढं शङ्खचक्रगदाधरम् ॥	064  
विवक्षितं जगन्नाथ मया ज्ञातं त्वयाऽच्युत ।	065  
तत्प्रसीद हृषीकेश श्रोतुमिच्छामि तद्धरे ॥	065  
ततः स्मयन्महाविष्णुरभ्यभाषत नारदम् ।	066  
यद्दृष्टं मम रूपं तु वेदानां शिरसि त्वया ॥	066  
निर्द्वन्द्वा निरहङ्काराः शुचयः शुद्धलोचनाः ।	067  
तं मां पश्यन्ति सततं तान्पृच्छ यदिहेच्छसि ॥	067  
ये योगिनो महाप्राज्ञा मदंशा ये व्यवस्थिताः ।	068  
तेषां प्रसादं देवर्षे मत्प्रसादमवैहि तत् ॥	068  
भीष्म उवाच 	069  
इत्युक्त्वा स जगामाथ भगवान्भूतभावनः ।	069  
तस्माद्व्रज हृषीकेशं कृष्णं देवकिनन्दनम् ॥	069  
एतमाराध्य गोविन्दं गता मुक्तिं महर्षयः ।	070  
एष कर्ता विकर्ता च सर्वकारणकारणम् ॥	070  
मयाऽप्येतच्छ्रुतं राजन्नारदात्तु निबोध तत् ।	071  
स्वयमेव समाचष्ट नारदो भगवान्मुनिः ॥	071  
समस्तसंसारविघातकारणं भजन्ति ये विष्णुमनन्यमानसाः ।	072  
ते यान्ति सायुज्यमतीव दुर्लभमितीव नित्यं हृदि वर्णयन्ति ॥\'	072  

इति श्रीमन्महाभारते शान्तिपर्वणि मोक्षधर्मपर्वणि पञ्चाधिकद्विशततमोऽध्यायः ॥ 205 ॥

* अयमध्यायः ध. पुस्तक एव दृश्यते । 12-205-65 मया विवक्षितं त्वया ज्ञातमिति सम्बन्धः ॥ 12-205-69 व्रज शरणमिति शेषः ॥
