अध्यायः 092

भीष्मेण युधिष्ठिरम् प्रति वामदेवसुमनस्संवादानुवादः ॥ 1 ॥
युधिष्ठिर उवाच 	001  
कथं धर्मे स्थातुमिच्छन्राजा वर्तेत भारत ।	001a  
पृच्छामि त्वां कुरुश्रेष्ठ तन्मे ब्रूहि पितामह ॥	001c  
भीष्म उवाच 	002  
अत्राप्युदाहरन्तीममितिहासं पुरातनम् ।	002a  
गीतं दृष्टार्थतत्त्वेन वामदेवेन धीमता ॥	002c  
राजा वसुमना नाम कौसल्यो बलवाञ्शुचिः ।	003a  
महर्षिं परिपप्रच्छ वामदेवं तपस्विनम् ॥	003c  
धर्मार्थसहितैर्वाक्यैर्भगवन्ननुशाधि माम् ।	004a  
येन वृत्तेन वै तिष्ठन्न च्यवेयं स्वधर्मतः ॥	004c  
तमब्रवीद्वामदेवस्तेजस्वी तपतां वरः ।	005a  
हेमवर्णं सुखासीनं ययातिमिव नाहुषम् ॥	005c  
वामदेव उवाच 	006  
धर्ममेवानुवर्तस्व न धर्माद्विद्यते परम् ।	006a  
धर्मे स्थिता हि राजानो जयन्ति पृथिवीमिमाम् ॥	006c  
अर्थसिद्धेः परं धर्मं मन्यते यो महीपतिः ।	007a  
वृद्ध्यां च कुरुते बृद्धिं स धर्मेण विराजते ॥	007c  
अधर्मदर्शी यो राजा बलादेव प्रवर्तते ।	008a  
क्षिप्रमेवापयातोऽस्मादुभौ प्रथममध्यमौ ॥	008c  
असत्पापिष्ठसचिवो वध्यो लोकस्य धर्महा ।	009a  
सहैव परिवारेण क्षिप्रमेवावसीदति ॥	009c  
अर्थानामननुष्ठाता कामचारी विकत्थनः ।	010a  
अपि सर्वां महीं लब्ध्वा क्षिप्रमेव विनश्यति ॥	010c  
अथाददानः कल्याणमनसूयुर्जितेन्द्रियः ।	011a  
वर्धते मतिमान्राजा स्रोतोभिरिव सागरः ॥	011c  
न पूर्णोऽस्मीति मन्येत धर्मतः कामतोऽर्थतः ।	012a  
बुद्धितो मन्त्रतश्चापि सततं वसुधाधिप ॥	012c  
एतेष्वेव हि सर्वेषु लोकयात्रा प्रतिष्ठिता ।	013a  
एतानि शृण्वँल्लभते यशः कीर्ति श्रियं प्रजाः ॥	013c  
एवं यो धर्मसंरम्भी धर्मार्थपरिचिन्तकः ।	014a  
अर्थान्परीक्ष्यारभते स ध्रुवं महदश्नुते ॥	014c  
अदाता ह्यनभिस्नेहो दण्डेनावर्तयन्प्रजाः ।	015a  
साहसप्रकृती राजा क्षिप्रमेव विनश्यति ॥	015c  
अथ पापं कृतं बुद्ध्या न च पश्यत्यबुद्धिमान् ।	016a  
अकीर्त्याऽभिसमायुक्तो भूयो नरकमश्नुते ॥	016c  
ततो न याचितुर्दातुः शुक्लस्य रसवेदिनः ।	017a  
व्यसनं स्वमिवोत्पन्नं विजिघांसन्ति मानवाः ॥	017c  
यस्य नास्ति गुरुर्धर्मे न चान्यानपि पृच्छति ।	018a  
सुखतन्त्रोऽर्थलाभेषु न चिरं सुखमश्नुते ॥	018c  
गुरुप्रधानो धर्मेषु स्वयमर्थानवेक्षिता ।	019a  
धर्मप्रधानो लाभेषु स चिरं सुखमश्नुते ॥ 	019c  

इति श्रीमन्महाभारते शान्तिपर्वणि राजधर्मपर्वणि द्विनवतितमोऽध्यायः ॥ 92 ॥

12-92-8 उभौ धर्मार्थौ ॥ 12-92-9 असन्तो दुष्टाः ॥ 12-92-13 एतेषु धर्मादिषु ॥
