अध्यायः 158

भीष्मेण दमप्रशंसनम् ॥ 1 ॥
युधिष्ठिर उवाच 	001  
स्वाध्यायकृतयत्नस्य ब्राह्मणस्य विशेषतः ।	001a  
धर्मकामस्य धर्मात्मन्किन्नु श्रेय इहोच्यते ॥	001c  
बहुधा दर्शने लोके श्रेयो यदिह मन्यसे ।	002a  
अस्मिँल्लोके परे चैव तन्मे ब्रूहि पितामह ॥	002c  
महानयं धर्मपथो बहुशाखश्च भारत ।	003a  
किंस्विदेवेह धर्माणामनुष्ठेयतमं मतम् ॥	003c  
धर्मस्य महतो राजन्बहुशाखस्य तत्त्वतः ।	004a  
यन्मूलं परमं तात तत्सर्वं ब्रूह्यतन्द्रितः ॥	004c  
भीष्म उवाच 	005  
हन्त ते कथयिष्यामि येन श्रेयो ह्यवाप्स्यसि ।	005a  
पीत्वाऽमृतमिव प्राज्ञो येन तृप्तो भविष्यसि ॥	005c  
धर्मस्य विधयो नैके तेते प्रोक्ता महर्षिभिः ।	006a  
स्वंस्वं विज्ञानमाश्रित्य दमस्तेषां परायणम् ॥	006c  
दमं निःश्रेयसं प्राहुर्वृद्धा निश्चितदर्शिनः ।	007a  
ब्राह्मणस्य विशेषेण दमो धर्मः सनातनः ॥	007c  
नादान्तस्य क्रियासिद्धिर्यथावदुपलभ्यते ।	008a  
दमो दानं तथा यज्ञानधीतं चातिवर्तते ॥	008c  
दमस्तेजो वर्धयति पवित्रं च दमः परम् ।	009a  
विपाप्मा तेजसा युक्तः पुरुषो विन्दते महत् ॥	009c  
दमेन सदृशं धर्मं नान्यं लोकेषु शुश्रुम ।	010a  
दमो हि परमो लोके प्रशस्तः सर्वधर्मिणाम् ॥	010c  
प्रेत्य चात्र मनुष्येन्द्र परमं विन्दते सुखम् ।	011a  
दमेन हि सदा युक्तो महान्तं धर्ममश्नुते ॥	011c  
सुखं दान्तः प्रस्वपिति सुखं च प्रतिबुध्यते ।	012a  
सुखं पर्येति लोकांश्च मनश्चास्य प्रसीदति ॥	012c  
अदान्तः पुरुषः क्लेशमभीक्ष्णं प्रतिपद्यते ।	013a  
अनर्थांश्च बहूनन्यान्प्रसृजत्यात्मदोषजान् ॥	013c  
आश्रमेषु चतुर्ष्वाहुर्दममेवोत्तमं व्रतम् ।	014a  
दमलिङ्गानि वक्ष्यामि येषां समुदयो दमः ॥	014c  
क्षमा धृतिरहिंसा च समता सत्यमार्जवम् ।	015a  
इन्द्रियाभिजयो दाक्ष्यं मार्दवं ह्रीरचापलम् ॥	015c  
अकार्पण्यमसंरम्भः सन्तोषः प्रियवादिता ।	016a  
अविहिंसाऽनसूया चाप्येषां समुदयो दमः ॥	016c  
गुरुपूजा च कौरव्य दया भूतेष्वपैशुनम् ।	017a  
जनवादमृषावादस्तुतिनिन्दाविसर्जनम् ॥	017c  
कामं क्रोधं च लोभं च दर्पं स्तम्भं विकत्थनम् ।	018a  
रोषमीर्ष्यावमानं च नैव दान्तो निषेवते ॥	018c  
अनिन्दितो ह्यकामात्मा नाल्पेष्वर्थ्यनसूयकः ।	019a  
समुद्रकल्पः स नरो न कथञ्चन पूर्यते ॥	019c  
अहं त्वयि मम त्वं च मयि ते तेषु चाप्यहम् ।	020a  
पूर्वसम्बन्धिसंयोगं नैतद्दान्तो निषेवते ॥	020c  
सर्वा ग्राम्यास्तथाऽऽरण्या याश्च लोके प्रवृत्तयः ।	021a  
निन्दां चैव प्रशंसां च यो नाश्रयति मुच्यते ॥	021c  
मैत्रोऽथ शीलसम्पन्नः प्रसन्नात्मात्मविच्च यः ।	022a  
मुक्तस्य विविधैः सङ्गैस्तस्य प्रेत्य फलं महत् ॥	022c  
सुवृत्तः शीलसम्पन्नः प्रसन्नात्माऽऽत्मविद्बुधः ।	023a  
प्राप्येह लोके सत्कारं सुगतिं प्रतिपद्यते ॥	023c  
कर्म यच्छुभमेवेह सद्भिराचरितं च यत् ।	024a  
तदेव ज्ञानयुक्तस्य मुनेर्वर्त्म न हीयते ॥	024c  
निष्क्रम्य वनमास्थाय ज्ञानयुक्तो जितेन्द्रियः ।	025a  
कालाकाङ्क्षी चरन्नेवं ब्रह्मभूयाय कल्पते ॥	025c  
अभयं यस्य भूतेभ्यो भूतानामभयं यतः ।	026a  
तस्य देहाद्विमुक्तस्य भयं नास्ति कुतश्चन ॥	026c  
अवाचिनोति कर्माणि न च सम्प्रचिनोति ह ।	027a  
समः सर्वेषु भूतेषु मैत्रायणगतिं चरेत् ॥	027c  
शकुनीनामिवाकाशे मत्स्यानामिव चोदके ।	028a  
यथा गतिर्न दृश्येत तथा तस्य स संशयः ॥	028c  
गृहानुत्सृज्य यो राजन्मोक्षमेवाभिपद्यते ।	029a  
लोकास्तेजोमयास्तस्य कल्पन्ते शाश्वतीः समाः ॥	029c  
सन्न्यस्य सर्वकर्माणि सन्न्यस्य विधिवत्तपः ।	030a  
सन्न्यस्य विविधा विद्याः सर्वं सन्न्यस्य चैव ह ॥	030c  
कामे शुचिरनावृत्तः प्रसन्नात्माऽऽत्मविच्छुचिः ।	031a  
प्राप्येह लोके सत्कारं स्वर्गं समभिपद्यते ॥	031c  
यच्च पैतामहं स्थानं ब्रह्मराशिसमुद्भवम् ।	032a  
गुहायां निहितं नित्यं तद्दमेनाभिगम्यते ॥	032c  
ज्ञानारामस्य बुद्धस्य सर्वभूतानुरोधिनः ।	033a  
नावृत्तिभयमस्तीह परलोकभयं कुतः ॥	033c  
एक एव दमे दोषो द्वितीयो नोपपद्यते ।	034a  
यदेनं दमसंयुक्तमशक्तं मन्यते जनः ॥	034c  
एकोऽस्य सुमहाप्राज्ञ दोषः स्यात्सुमहान्गुणः ।	035a  
क्षमया विपुला लोका दुर्लभा हि सहिष्णुता ॥	035c  
दान्तस्य किमरण्येन तथाऽदान्तस्य भारत ।	036a  
यत्रैव निवसेद्दान्तस्तदरण्यं स चाश्रमः ॥	036c  
वैशम्पायन उवाच 	037  
एतद्भीष्मस्य वचनं श्रुत्वा राजा युधिष्ठिरः ।	037a  
अमृतेनेव सन्तृप्तः प्रहृष्टः समपद्यत ॥	037c  
पुनश्च परिपप्रच्छ भीष्मं धर्मभृतां वरम् ।	038a  
ततः प्रीतः स चोवाच तस्मै सर्वं कुरूद्वहः ॥ 	038c  

इति श्रीमन्महाभारते शान्तिपर्वणि आपद्धर्मपर्वणि अष्टपञ्चाशदधिकशततमोऽध्यायः ॥ 158 ॥

12-158-6 परायणं पराकाष्ठा । अत्रैव सर्वे धर्मा अन्तर्भूता इत्यर्थः ॥ 12-158-18 दर्पं गर्वं । स्तम्भम् अविनम् ॥ 12-158-19 अल्पेषु अनित्यसुखेषु । कथञ्चन ब्रह्मलोकलाभेऽपि न पूर्यते न तृप्तो भवति ॥ 12-158-25 निष्क्रम्य गृहादिति शेषः ॥ 12-158-27 अवाचिनोति भोगेन व्ययीकरोति । नच सञ्चिनोति सङ्गृह्णाति तत्त्वज्ञस्य कर्माश्लेषस्मरणात् । मैत्रायणं सर्वभूतेभ्योऽभयदानम् ॥ 12-158-31 कामे शुचिः सत्यकाम इत्यर्थः । अनावृत्तः सर्वत्र कामचारभाक् । तस्य सर्वेषु लोकेषु कामचारो भवतीति श्रुतेः ॥ 12-158-32 गुहायां हृत्पुण्डरीके । पैतामहं ब्रह्मलोकाख्यम् ॥
