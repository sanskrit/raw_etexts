अध्यायः 025
व्यासेन युधिष्ठिरम् प्रति सेनजिद्वचनानुवादपूर्वकं राजधर्मकथनम् ॥ 1 ॥
वैशम्पायन उवाच 	001  
द्वैपायनवचः श्रुत्वा कुपिते च धनञ्जये ।	001a  
व्यासमामन्त्र्य कौन्तेयः प्रत्युवाच युधिष्ठिरः ॥	001c  
युधिष्ठिर उवाच 	002  
न पार्थिवमिदं राज्यं न भोगाश्च पृथग्विधाः ।	002a  
प्रीणयन्ति मनो मेऽद्य शोको मां दारयत्ययम् ॥	002c  
श्रुत्वा वीरविहीनानामपुत्राणां च योषिताम् ।	003a  
परिदेवयमानानां न शान्तिं मनसा लभे ॥	003c  
इत्युक्तः प्रत्युवाचेदं व्यासो योगविदांवरः ।	004a  
युधिष्ठिरं महाप्राज्ञो धर्मज्ञो वेदपारगः ॥	004c  
व्यास उवाच 	005  
न कर्मणा लभ्यते चेज्यया वा नाप्यस्ति दाता पुरुषस्य कश्चित् ।	005a  
पर्याययोगाद्विहितं विधात्रा कालेन सर्वं लभते मनुष्यः ॥	005c  
न बुद्धिशक्त्याऽऽध्ययनेन शक्यं प्राप्तुं विशेषं मनुजैरकाले ।	006a  
मूर्खोऽपि चाप्नोति कदाचिदर्थान्कालो हि सर्वं पुरुषस्य दाता ॥	006c  
न भूरकालेषु फलं ददाति शिल्पानि मन्त्राश्च तथौषधानि ।	007a  
तान्येव कालेन समाहितानि सिद्ध्यन्ति वर्धन्ति च भूतिकाले ॥	007c  
कालेन शीघ्राः प्रवहन्ति वाताः कालेन वृष्टिर्जलदानुपैति ।	008a  
कालेन पद्मोत्पलवज्जलं च कालेन पुष्यन्ति वनेषु वृक्षाः ॥	008c  
कालेन कृष्णाश्च सिताश्च रात्र्यः कालेन चन्द्रः परिपूर्णबिम्बः ।	009a  
नाकालतः पुष्पफलं द्रुमाणां नाकालवेगाः सरितो वहन्ति ॥	009c  
नाकालमत्ताः खगपन्नगाश्च मृगद्विपाः शैलमृगाश्च लोके ।	010a  
नाकालतः स्त्रीषु भवन्ति गर्भा नायन्त्यकाले शिशिरोष्णवर्षाः ॥	010c  
नाकालतो म्रियते जायते वा नाकालतो व्याहरते च बालः ।	011a  
नाकालतो यौवनमभ्युपैति नाकालतो रोहति बीजमुप्तम् ॥	011c  
नाकालतो भानुरुपैति योगं नाकालतोऽस्तं गिरिमभ्युपैति ।	012a  
नाकालतो वर्धते हीयते च चन्द्रः समुद्रोऽपि महोर्मिमाली ॥	012c  
अत्राप्युदाहरन्तीममितिहासं पुरातनम् ।	013a  
गीतं राज्ञा सेनजिता दुःखार्तेन युधिष्ठिर ॥	013c  
सर्वानेवैष पर्यायो मर्त्यान्स्पृशति दुःसहः ।	014a  
कालेन परिपक्वा हि म्रियन्ते सर्वपार्थिवाः ॥	014c  
घ्नन्ति चान्यान्नरान्राजंस्तानप्यन्ये तथा नराः ।	015a  
सञ्ज्ञैषा लौकिकी राजन्न हिनस्ति न हन्यते ॥	015c  
हन्तीति मन्यते कश्चिन्न हन्तीत्यपि चापरः ।	016a  
स्वभावतस्तु नियतौ भूतानां प्रभवाप्ययौ ॥	016c  
नष्टे धने वा दारे वा पुत्रे पितरि वा मृते ।	017a  
अहो दुःखमिति ध्यायन्दुःखस्यापचितिं चरेत् ॥	017c  
स किं शोचसि मूढः सञ्शोच्यान्किमनुशोचसि ।	018a  
पश्य दुःखेषु दुःखानि भयेषु च भयान्यपि ॥	018c  
आत्माऽपि चायं न मम सर्वाऽपि पृथिवी मम ।	019a  
यथा मम तथाऽन्येषामिति पश्यन्न मुह्यति ॥	019c  
शोकस्थानसहस्राणि हर्षस्थानशतानि च ।	020a  
दिवसेदिवसे मूढमाविशन्ति न पण्डितम् ॥	020c  
एवमेतानि कालेन प्रियद्वेष्याणि भागशः ।	021a  
जीवेषु परिवर्तन्ते दुःखानि च सुखानि च ॥	021c  
दुःखमेवास्ति न सुखं तस्मात्तदुपलभ्यते ।	022a  
तृष्णार्तिप्रभवं दुःखं दुःखार्तिप्रभवं सुखम् ॥	022c  
सुखस्यानन्तरं दुःखं दुःखस्यानन्तरं सुखम् ।	023a  
न नित्यं लभते दुःखं न नित्यं लभते सुखम् ॥	023c  
सुखमेव हि दुःखान्तं कदाचिद्दुःखतः सुखम् ।	024a  
तस्मादेतद्द्वयं जह्याद्य इच्छेच्छाश्वतं सुखम् ॥	024c  
सुखान्तप्रभवं दुःखं दुःखान्तप्रभवं सुखम् ।	025a  
यन्निमित्तो भवेच्छोकस्तापो वा दुःखमूर्च्छितः ।	025c  
आयासो वाऽपि यन्मूलस्तदेकाङ्गमपि त्यजेत् ॥	025e  
सुखं वा यदि वा दुःखं प्रियं वा यदि वाऽप्रियम् ।	026a  
प्राप्तं प्राप्तमुपासीत हृदयेनापराजितः ॥	026c  
ईषदप्यङ्ग दाराणां पुत्राणामाचरन्प्रियम् ।	027a  
ततो ज्ञास्यसि कः कस्य केन वा कथमेव च ॥	027c  
ये च मूढतमा लोके ये च बुद्धेः परं गताः ।	028a  
त एव सुखमेधन्ते मध्यमः क्लिश्यते जनः ॥	028c  
इत्यब्रवीन्महाप्राज्ञो युधिष्ठिर स सेनजित् ।	029a  
परावरज्ञो लोकस्य धर्मवित्सुखदुःखवित् ॥	029c  
परदुःखेन दुःखी यो न स जातु सुखी भवेत् ।	030a  
दुःखानां हि क्षयो नास्ति जायते ह्यपरात्परम् ॥	030c  
सुखं च दुःखं च भवाभवौ च लाभालाभौ मरणं जीवितं च ।	031a  
पर्यायतः सर्वमवाप्तुवन्ति तस्मान्न मुह्येन्न च सम्प्रहृष्येत् ॥	031c  
दीक्षां राज्ञां संयुगे धर्ममाहुर्योगं राज्ये दण्डनीतिं च सम्यक् ।	032a  
वित्तत्यागं दक्षिणां चैव यज्ञे सम्यग्दानं पावनानीति विद्यात् ॥	032c  
रक्षन्राज्यं बुद्धिपूर्वं नयेन सन्त्यक्तात्मा यज्ञशीलो महात्मा ।	033a  
सर्वाँल्लोकान्धर्मदृष्ट्यावलोकन्नूर्ध्वं देहान्मोदते देवलोके ॥	033c  
जित्वा सङ्ग्रामान्पालयित्वा च राष्ट्रं सोमं पीत्वा वर्धयित्वा प्रजाश्च ।	034a  
युक्त्या दण्डं धारयित्वा प्रजानां पश्चात्क्षीणायुर्मोदते देवलोके ॥	034c  
\'यजन्ति यज्ञान्विजयन्ति राज्यं रक्षन्ति राष्ट्राणि प्रियाणि चैषाम् ।\'	035a  
सम्यग्वेदान्प्राप्य शास्त्राण्यधीत्य सम्यग्राज्यं पालयित्वा च राजा ।	035c  
चातुर्वर्ण्यं स्थापयित्वा स्वधर्मे पूतात्मा वै मोदते देवलोके ॥	035e  
यस्य वृत्तं नमस्यन्ति स्वर्गस्थस्यापि मानवाः ।	036a  
पौरजानपदामात्याः स राजा राजसत्तमः ॥ 	036c  

इति श्रीमन्महाभारते शान्तिपर्वणि राजधर्मपर्वणि पञ्चविंशोऽध्यायः*॥ 25 ॥

12-25-1 कुपिते राज्यकारणात् ॥ 12-25-3 वीरविहीनानां पतिहीनानाम् ॥ 12-25-5 नलभ्यते वीरो हतवीराभिर्वीरपत्नीभिरित्यर्थः । नापि ताभ्यः कश्चित्पतिं दातुं समर्थोऽस्तीत्यर्थः ॥ 12-25-7 नाभूतिकालेष्विति झ. पाठः ॥ 12-25-8 पुष्प्यन्तीति ड. पाठः ॥ 12-25-14 पर्यायः कालगतिः ॥ 12-25-17 अपचितिं प्रतीकारम् ॥ 12-25-18 दुःखेषु शोकजेषु मनस्तापेषु । दुःखानि शिरस्ताडनादीनि । दुःखादेर्द्विगुणीकरणं मूढकार्यमित्यर्थः ॥ 12-25-21 यानि प्रियाणि तान्येव काले दुःखानि भवन्ति । यानि द्वेष्याणि तान्येव सुखानि ॥ 12-25-22 तृष्णया याऽऽर्तिरनवस्थितचित्तता तज्जं दुःखम् । दुःखस्यार्तिर्विनाशस्तज्जं सुखम् ॥ 12-25-25 दुःखमूर्छितः दुःखेन वर्धितः । एकाङ्गमपि सर्पदष्टाङ्गुष्ठवत् त्यजेत् ॥ 12-25-27 केन हेतुना कथं केन प्रकारेण कस्य सम्बन्धीति ज्ञास्यति ॥ 12-25-31 भवाभवौ ऐश्वर्यानैश्वर्ये ॥ 12-25-33 सन्त्यक्तात्मा निरहङ्कारः ॥

* एतदनन्तरम् एकोऽध्यायः ध. पाठेऽधिको दृश्यते । 
 [वैशम्पायन उवाच 	001  
 अस्मिन्नेव प्रकरणे धनञ्जयमुदारधीः ।	001  
 अभिनीततरं वाक्यमित्युवाच युधिष्ठिरः ॥ 	001  
 यदेतन्मन्यसे पार्थ न ज्यायोऽस्ति धनादिति ।	002  
 न स्वर्गो न सुखं नार्थो निर्धनस्येति तन्मृषा ॥	002  
 स्वाध्याययज्ञसंसिद्धा दृश्यन्ते बहवो जनाः ।	003  
 तपोरताश्च मुनयो येषां लोकाः सनातनाः ॥	003  
 ऋषीणां समयं शश्वद्ये रक्षन्ति धनञ्जय ।	004  
 आश्रिताः सर्वधर्मज्ञा देवास्तान्ब्राह्मणान्विदुः ॥	004  
 स्वाध्यायनिष्ठान्हि ऋषीञ्ज्ञाननिष्ठांस्तथाऽपरान् ।	005  
 बुद्ध्येथाः सन्ततं चापि धर्मनिष्ठान्धनञ्जय ॥	005  
 ज्ञाननिष्ठेषु कार्याणि प्रतिष्ठाप्यानि पाण्डव ।	006  
 वैखानसानां वचनं यथा नो विदितं प्रभो ॥	006  
 अजाश्च पृश्नयश्चैव सिकताश्चैव भारत ।	007  
 अरुणाः केतवश्चैव स्वाध्यायेन दिवं गताः ॥	007  
 अवाप्यैतानि कर्माणि वेदोक्तानि धनञ्जय ।	008  
 दानमध्ययनं यज्ञो निग्रहश्चैव दुर्ग्रहः ॥	008  
 दक्षिणेन च पन्थानमर्यम्णो ये दिवं गताः ।	009  
 एतान्क्रियावतां लोकानुक्तवान्पूर्वमप्यहम् ॥	009  
 उत्तरेण तु पन्थानं नियमाद्यं प्रपश्यसि ।	010  
 एते यागवतां लोका भान्ति पार्थ सनातनाः ॥	010  
 तत्रोत्तरां गतिं पार्थ प्रशंसन्ति पुराविदः ।	011  
 सन्तोषो वै स्वर्गतमः सन्तोषः परमं सुखम् ॥	011  
 तुष्टेर्न किञ्चित्परमं सा सम्यक् प्रतितिष्ठति ।	012  
 विनीतक्रोधहर्षस्य, सततं सिद्धिरुत्तमा ॥	012  
 अत्राप्युदाहरन्तीमां गाथां गीतां ययातिना ।	013  
 योऽभिप्रेत्याहरेत्कामान्कूर्मोऽङ्गानीव सर्वशः ॥	013  
 यदा चायं न बिभेति यदा चास्मान्न बिभ्यति ।	014  
 यदा नेच्छति न द्वेष्टि ब्रह्म सम्पद्यते तदा ॥	014  
 यदा न भावं कुरुते सर्वभूतेषु पापकम् ।	015  
 कर्मणा मनसा वाचा ब्रह्म सम्पद्यते तदा ॥	015  
 विनीतमानमोहश्च बहुसङ्गविवर्जितः ।	016  
 तदात्मज्योतिषः साधो निर्वाणमुपपद्यते ॥	016  
 इदं तु शृणु मे पार्थ ब्रुवतः संयतेन्द्रियः ।	017  
 धर्ममन्ये वृत्तमन्ये धनमीहन्ति चापरे ॥	017  
 धनहेतोर्य ईहेत तस्यानीहा गरीयसी ।	018  
 भूयान्दोषो हि वित्तस्य यश्च धर्मस्तदाश्रयः ॥	018  
 प्रत्यक्षमनुपश्यामि त्वमपि द्रष्टुमर्हसि ।	019  
 वर्जनं वर्जनीयानामीहमानेन दुष्करम् ॥	019  
 ये वित्तमभिपद्यन्ते सम्यक्त्वं तेषु दुर्लभम् ।	020  
 द्रुह्यतः प्रैति तत्प्राहुः प्रतिकूलं यथातथम् ॥	020  
 यस्तु सम्भिन्नवृत्तः स्याद्वीतशोकभयो नरः ।	021  
 अल्पेन तृषितो द्रुह्यन् भ्रूणहत्यां न बुध्यते ॥	021  
 दुष्यन्त्याददतो भृत्या नित्यं दस्युभयादिव ।	022  
 दुर्लभं च धनं प्राप्य भृशं दत्वाऽनुतप्यते ॥	022  
 अधनः कस्य किं वाच्यो विमुक्तः सर्वशः सुखी ।	023  
 देवस्वमुपगृह्यैव धनेन न सुखी भवेत् ॥	023  
 तत्र गाथां यज्ञगीतां कीर्तयन्ति पुराविदः ।	024  
 त्रयीमुपाश्रितां लोके यज्ञसंस्तरकारिकाम् ॥	024  
 यज्ञाय सृष्टानि धनानि धात्रा यज्ञाय सृष्टः पुरुषो रक्षिता च ।	025  
 तस्मात्सर्वं यज्ञ एवोपयोज्यं धनं न कामाय हितं प्रशस्तम् ॥	025  
 एतत्स्वार्थे च कौन्तेय धनं धनवतां वर ।	026  
 धाता ददाति मर्त्येभ्यो यज्ञार्थमिति विद्धि तत् ॥	026  
 तस्माद्बुद्ध्यन्ति पुरुषा न हि तत्कस्यचिद्ध्रुवम् ।	027  
 श्रद्दधानस्ततो लोको दद्याच्चैव यजेत च ॥	027  
 लब्धस्य त्यागमित्याहुर्न भोगं न च सङ्क्षयम् ।	028  
 तस्य किं सञ्चयेनार्थः कार्ये ज्यायसि तिष्ठति ॥	028  
 ये स्वधर्मादपेतेभ्यः प्रयच्छन्त्यल्पबुद्धयः ।	029  
 शतं वर्षाणि ते प्रेत्य पुरीषं भुञ्जते जनाः ॥	029  
 अनर्हते यद्ददाति न ददाति यदर्हते ।	030  
 अर्हानर्हापरिज्ञानाद्दानधर्मोऽपि दुष्करः ॥	030  
 लब्धानामपि वित्तानां बोद्धव्यौ द्वावतिक्रमौ ।	031  
 अपात्रे प्रतिपत्तिश्च पात्रे चाप्रतिपादनम् ॥]	031  

12-25-4 समयम् अध्ययनसम्प्रदायस्याविच्छेदम् आश्रिता आश्रमिणः । ब्रह्मचारिण इत्यर्थः ॥ 12-25-6 कार्याणि राजकार्याणि । प्रतिष्ठाप्यानि तद्वचसानुष्ठेयानीत्यर्थः । वैखानसानां वानप्रस्थानाम् ॥ 12-25-7 अजादयो वालखिल्यवदृषीणां गणविशेषाः ॥ 12-25-9 एतान् द्युरूपान् । क्रियावतां कर्मिणाम् ॥ 12-25-10 उत्तरेण उत्तरतः स्थितम् ॥ 12-25-12 सा तुष्टिः परमवैराग्याभिधा उत्तमा सिद्धिः । विनीतक्रोधहर्षस्य क्रोधादिजयिनः सम्यक् प्रतितिष्ठति इतरस्य तु नेत्यर्थः ॥ 12-25-16 आत्मज्योतिषः आत्मज्ञस्य । निर्वाणं मोक्षः ॥ 12-25-17 वृत्तं शीलम् । ईहन्ति ईहन्ते ॥ 12-25-18 धनहेतोः धर्माय वित्तस्यार्जने इति शेषः । तदाश्रयो धर्मो यज्ञादिस्तस्मिन्नपि भूयान्दोषोऽस्ति ॥ 12-25-19 ईहमानेन धनार्थिना ॥ 12-25-20 सम्यक्त्वं साधुकर्म द्रुह्यतः । द्रोहयुक्तानेव तद्धनं प्रेति न त्वद्रोहानिति प्राहुः । हिंसां विना धनप्राप्तिर्नास्तीत्यर्थः । प्राप्तमपि यथायथं सर्वथा प्रतिकूलं नानाभयहेतुत्वात् ॥ 12-25-21 अल्पार्थेऽपि ब्रह्महत्यामर्जयतीत्यर्थः ॥ 12-25-22 दुर्लभं धनं प्राप्यानुकूलेभ्योऽपि भृत्येभ्यो दत्त्वा दस्युभयादिव भृशमनुतप्यत इति सम्बन्धः । वित्तव्यये महद्दुःखं भवतीत्यर्थः ॥ 12-25-23 देवस्वं तथा त्रैवार्षिकाधिकान्नो यः सहि सोमं पिबेद्द्विजः । प्राक्सौमिकीः क्रियाः कुर्याद्यस्यान्नं वार्षिकं भवेदिति स्मृतेरल्पमपि सञ्चितं धनं देवस्वमेव । तदप्युपसङ्गृह्य देवेभ्योऽदत्त्वैव न तेन तावतापि सुखी भवेत्किं तु लाभाल्लोभः प्रवर्तत इतिन्यायेन तृष्णाधिक्याद्दुःखमेवानुभवतीत्यर्थः ॥ 12-25-24 गाथां वैदिकजने यज्ञप्रतिष्ठाकरीम् ॥ 12-25-26 चाद्यज्ञार्थेऽपि ॥ 12-25-28 इत्याहुः प्रशस्तमाहुरित्यर्थः । कार्ये त्यागरूपे ॥
