अध्यायः 235

गङ्गापुलिनगतयोः शक्रनारदयोः समीपम् प्रति श्रीदेव्या आगमनम् ॥ 1 ॥ शक्रम् प्रति श्रिया स्वस्य दैत्येषु निवासविप्रवासयोः कारणीभूततद्गुणदोषाभिधानम् ॥ 2 ॥
युधिष्ठिर उवाच 	001  
पूर्वरूपाणि मे राजन्पुरुषस्य भविष्यतः ।	001a  
पराभविष्यतश्चैव तन्मे ब्रूहि पितामह ॥	001c  
भीष्म उवाच 	002  
मन एव मनुष्यस्य पूर्वरूपाणि शंसति ।	002a  
भविष्यतश्च भद्रं ते तथैव न भविष्यतः ॥	002c  
अत्राप्युदाहरन्तीममितिहासं पुरातनम् ।	003a  
श्रिया शक्रस्य संवादं तन्निबोध युधिष्ठिर ॥	003c  
महतस्तपसो व्यष्ट्या पश्यँल्लोकौ परावरौ ।	004a  
सामान्यमृषिभिर्गत्वा ब्रह्मलोकनिवासिभिः ॥	004c  
ब्रह्मेवामितदीप्तौजाः शान्तपाप्मा महातपाः ।	005a  
विचचार यथाकालं त्रिषु लोकेषु नारदः ॥	005c  
कदाचित्प्रातरुत्थाय पिस्पृक्षुः सलिलं शुचि ।	006a  
ध्रुवद्वारभवां गङ्गां जगामावततार च ॥	006c  
\'मेरुपादोद्भवां गङ्गां नारायणपदच्युताम् ।	007a  
स वीक्षमाणो हृष्टात्मा तं देशमभिजग्मिवान् ॥	007c  
यं--देवजवाकीर्णं सूक्ष्मकाञ्चनवालुकम् ।	008a  
गङ्गाद्वीपं समासाद्य नानावृक्षैरलङ्कृतम् ॥	008c  
सालतालाश्वकर्णानां चन्दनानां च राजिभिः ।	009a  
मण्डितं विविधैः पुष्पैर्हंसकारण्डवायुतम् ॥	009c  
नदीपुलिनमासाद्य स्नात्वा सन्तर्प्य देवताः ।	010a  
जजाप जप्यं धर्मात्मा तन्मयत्वेन भास्वता ॥\'	010c  
सहस्रनयनश्चापि वज्री शम्बरपाकहा ।	011a  
तस्या देवर्षिजुष्टायास्तीरमभ्याजगाम ह ॥	011c  
तावाप्लुत्य यतात्मानौ कृतजप्यौ समासतः ।	012a  
नद्याः पुलिनमासाद्य सूक्ष्मकाञ्चनवालुकम् ॥	012c  
पुण्यकर्मभिराख्याता देवर्षिकथिताः कथाः ।	013a  
चक्रतुस्तौ तथाऽऽसीनौ महर्षिकथितास्तथा ।	013c  
पूर्ववृत्तव्यतीतानि कथयन्तौ समाहितौ ॥	013e  
अद्य भास्करमुद्यन्तं रश्मिजालपुरस्कृतम् ।	014a  
पूर्णमण्डलमालोक्य तावुत्थायोपतस्थतुः ॥	014c  
\'विविक्ते पुण्यदेशे तु रममाणौ मुदा युतौ ।	015a  
ददृशातेऽन्तरिक्षे तौ सूर्यस्योदयनं प्रति ॥	015c  
ज्योतिर्ज्वालसमाकीर्णं ज्योतिषां गणमण्डितम् ।	016a  
अभितस्तूदयन्तं तमर्कमर्कमिवापरम् ॥	016c  
आकाशे ददृशे ज्योतिरुद्यतार्चिःसमप्रभम् ।	017a  
\'अर्कस्य तेजसा तुल्यं तद्भास्करसमप्रभम् ।\'	017c  
तयोः समीपं तं प्राप्तं प्रत्यदृश्यत भारत ॥	017e  
तत्सुपर्णार्करचितमास्थितं वैष्णवं पदम् ।	018a  
भाभिरप्रतिमं भाति त्रैलोक्यमवभासयत् ॥	018c  
\'दृष्ट्वा तौ तु विक्रान्तौ प्राञ्जली समुपास्थितौ ।	019a  
क्रमात्सम्प्रेक्ष्यमाणौ तौ विमानं दिव्यमद्भुतम् ॥	019c  
तस्मिंस्तदा सतीं कान्तां लोककान्तां परां शुभाम् ।	020a  
धात्रीं लोकस्य रमणीं लोकमातरमच्युताम् ॥\'	020c  
दिव्याभिरुपशोभाभिरप्सरोभिः पुरस्कृताम् ।	021a  
बृहतीमंशुमत्प्रख्यां बृहद्भानोरिवार्चिषम् ॥	021c  
नक्षत्रकल्पाभरणां तारापङ्क्तिसमस्रजम् ।	022a  
श्रियं ददृशतुः पद्मां साक्षात्पद्मदलस्थिताम् ॥	022c  
साऽवरुह्य विमानाग्रादङ्गनानामनुत्तमा ।	023a  
अभ्यागच्छत्त्रिलोकेशं शक्रं चर्षिं च नारदम् ॥	023c  
नारदानुगतः साक्षान्मघवांस्तामुपागमत् ।	024a  
कृताञ्जलिपुटो देवीं निवेद्यात्मानमात्मना ॥	024c  
चक्रे चानुपमां पूजां तस्याश्चापि स सर्ववित् ।	025a  
देवराजः श्रियं राजन्वाक्यं चेदमुवाच ह ॥	025c  
का त्वं केन च कार्येण सम्प्राप्ता चारुहासिनि ।	026a  
कुतश्चागम्यते सुभ्रु गन्तव्यं क्व च ते शुभे ॥	026c  
श्रीरुवाच 	027  
पुण्येषु त्रिषु लोकेषु सर्वे स्थावरजङ्गमाः ।	027a  
ममात्मभावमिच्छन्तो यतन्ते परमात्मना ॥	027c  
साऽहं वै पङ्कजे जाता सूर्यरश्मिप्रबोधिते ।	028a  
भूत्यर्थं सर्वभूतानां पद्मा श्रीः पद्ममालिनी ॥	028c  
अहं लक्ष्मीरहं भूतिः श्रीश्चाहं बलसूदन ।	029a  
अहं श्रद्धा च मेधा च सन्नतिर्विजितिः स्थितिः ॥	029c  
अहं धृतिरहं सिद्धिरहं सम्भूतिरेव च ।	030a  
अहं स्वाहा स्वधा चैव संस्तुतिर्नियतिः कृतिः ॥	030c  
राज्ञां विजयमानानां सेनाग्रेषु ध्वजेषु च ।	031a  
निवसे धर्मशीलानां विषयेषु पुरेषु च ॥	031c  
जितकाशिनि शूरे च सङ्ग्रामेष्वनिवर्तिनि ।	032a  
निवसामि मनुष्येन्द्रे सदैव बलसूदन ॥	032c  
धर्मनित्ये महाबुद्धौ ब्रह्मण्ये सत्यवादिनि ।	033a  
प्रश्रिते दानशीले च सदैव निवसाम्यहम् ॥	033c  
असुरेष्ववसं पूर्वं सत्यधर्मनिबन्धनात् ।	034a  
विपरीतांस्तु तान्बुद्ध्वा त्वयि वासमरोचयम् ॥	034c  
शक्र उवाच 	035  
कथंवृत्तेषु दैत्येषु त्वमवात्सीर्वरानने ।	035a  
दृष्ट्वा च किमिहागास्त्वं हित्वा दैतेयदानवान् ॥	035c  
श्रीरुवाच 	036  
स्वधर्ममनुतिष्ठत्सु धैर्यादचलितेषु च ।	036a  
स्वर्गमार्गाभिरामेषु सत्वेषु निरता ह्यहम् ॥	036c  
दानाध्ययनयज्ञेज्यापितृदैवतपूजनम् ।	037a  
गुरूणामतिथीनां च तेषां नित्यमवर्तत ॥	037c  
सुसम्मृष्टगुहाश्चासञ्जितस्त्रीका हुताग्नयः ।	038a  
गुरुशुश्रूषका दान्ता ब्रह्मण्याः सत्यवादिनः ॥	038c  
श्रद्दधाना जितक्रोधा दानशीलाऽनसूयवः ।	039a  
भृतपुत्रा भृतामात्या भृतदारा ह्यनीर्षवः ॥	039c  
अमर्षेण न चान्योन्यं स्पृहयन्ते कदाचन ।	040a  
न च जातूपतप्यन्ति धीराः परसमृद्धिभिः ॥	040c  
दातारः सङ्ग्रहीतार आर्याः करुणवेदिनः ।	041a  
महाप्रसादा ऋजवो दृढभक्ता जितेन्द्रियाः ॥	041c  
सन्तुष्टभृत्यसचिवाः कृतज्ञाः प्रियवादिनः ।	042a  
यथार्हमानार्थकरा ह्रीनिषेवा यतव्रताः ॥	042c  
नित्यं पर्वसु सुस्नाताः स्वनुलिप्ताः स्वलङ्कृताः ।	043a  
उपवासतपःशीलाः प्रतीता ब्रह्मवादिनः ॥	043c  
नैनानभ्युदियात्सूर्यो नैवास्वप्स्यन्प्रगेशयाः ।	044a  
रात्रौ दधि च सक्तूंश्च नित्यमेव व्यवर्जयन् ॥	044c  
काल्यं घृतं तु चान्वीक्ष्य प्रयता ब्रह्मवादिनः ।	045a  
मङ्गल्यान्यपि चापश्यन्ब्रह्माणांश्चाप्यपूजयन् ॥	045c  
सदा हि ददतां धर्म्यं सदाचाप्रतिगृह्णताम् ।	046a  
अर्धं च रात्र्याः स्वपतां दिवा चास्वपतां तथा ॥	046c  
कृपणानाथवृद्धानां दुर्बलातुरयोषिताम् ।	047a  
दयां च संविभागं च नित्यमेवान्वमोदताम् ।	047c  
कालो यातः सुखेनैव धर्ममार्गे निवर्तताम् ॥	047e  
त्रस्तं विषण्णमुद्विग्नं भयार्तं व्याधिपीडितम् ।	048a  
हृतस्वं व्यसनार्तं च नित्यमाश्वासयन्ति ते ॥	048c  
धर्ममेवानुवर्तन्ते न हिंसन्ति परस्परम् ।	049a  
अनुकूलाश्च कार्येषु गुरुवृद्धोपसेविनः ॥	049c  
पितॄन्देवातिथींश्चैव गुरूंश्चैवाभ्यपूजयन् ।	050a  
अवशेषाणि चाश्नन्ति नित्यं सत्यतपोधृताः ॥	050c  
नैकेऽश्नन्ति सुसम्पन्नं न गच्छन्ति परस्त्रियम् ।	051a  
सर्वभूतेष्ववर्तन्त यथाऽऽत्मनि दयां प्रति ॥	051c  
नैवाकाशे न पशुषु नायोनौ च न पर्वसु ।	052a  
इन्द्रियस्य विसर्गं ते रोचयन्ति कदाचन ॥	052c  
नित्यं दानं तथा दाक्ष्यमार्जवं चैव नित्यदा ।	053a  
उत्साहोऽथानहङ्कारः परमं सौहृदं क्षमा ॥	053c  
सत्यं दानं तपः शौचं कारुण्यं वागनिष्ठुरा ।	054a  
मित्रेषु चानभिद्रोहः सर्वं तेष्वभवत्प्रभो ॥	054c  
निद्रा तन्द्रीरसम्प्रीतिरसूयाऽथानवेक्षिता ।	055a  
अरतिश्च विषादश्च स्पृहा चाप्यविशन्न तान् ॥	055c  
साऽहमेवङ्गुणेष्वेव दानवेष्ववसं पुरा ।	056a  
प्रजासर्गमुपादाय यावद्गुणविपर्ययम् ॥	056c  
ततः कालविपर्यासे तेषां गुणविपर्ययात् ।	057a  
अपश्यं निर्गतं धर्मं कामक्रोधवशात्मनाम् ॥	057c  
सभासदां च वृद्धानां सतां कथयतां कथाः ।	058a  
प्राहसन्नभ्यसूयंश्च सर्ववृद्धान्गुरून्परान् ॥	058c  
युवानश्च समासीना वृद्धानपि गतान्सतः ।	059a  
नाभ्युत्थानाभिवादाभ्यां यथापूर्वमपूजयन् ॥	059c  
वर्तयत्येव पितरि पुत्रः प्रभवते तथा ।	060a  
अमित्रभृत्यतां प्राप्य ख्यापयन्त्यनपत्रपाः ॥	060c  
तथा धर्मादपेतेन कर्मणा गर्हितेन ये ।	061a  
महतः प्राप्नुवन्त्यर्थांस्तेषां तत्राभवत्स्पृहा ॥	061c  
उच्चैश्चाभ्यवदन्रात्रौ नीचैस्तत्राग्निरज्वलत् ।	062a  
पुत्राः पितॄनत्यचरन्नार्यश्चात्यचरन्पतीन् ॥	062c  
मातरं पितरं वृद्धमाचार्यमतिथिं गुरुम् ।	063a  
गुरुत्वान्नाभ्यनन्दन्त कुमारान्नान्वपालयन् ॥	063c  
भिक्षां बलिमदत्त्वा च स्वयमन्नानि भुञ्जते ।	064a  
अनिष्ट्वाऽसंविभज्याथ पितृदेवातिथीन्गुरून् ॥	064c  
न शौचमन्वरुद्ध्यन्त तेषां सूदजनास्तथा ।	065a  
मनसा कर्मणा वाचा भक्ष्यमासीदनावृतम् ॥	065c  
\'बालानां प्रेक्षमाणानां भक्तान्यश्नन्ति मोहिताः ।	066a  
एको दासो भवेत्तेषां तेषां दासीद्वयं तथा ॥	066c  
त्रिगवा दानवाः केचिच्चतुरोजास्तथा परे ।	067a  
षडश्वाः सप्तमातङ्गाः पञ्चमाहिषिकाः परे ॥	067c  
रात्रौ दधि च सक्तूंश्च नित्यमेवाविवर्जिताः ।	068a  
अन्तर्दशाहे चाश्नन्ति गवां क्षिरं विचेतनाः ॥	068c  
क्रमदोहं न कुर्वन्ति वत्सस्तन्यानि भुञ्जते ।	069a  
अनाथां कृपणां भार्यां घ्नन्ति नित्यं शपन्ति च ॥	069c  
शूद्रान्नपुष्टा विप्रास्तु निर्लज्जाश्च भवन्त्युत ।	070a  
सङ्कीर्णानि च धान्यानि नात्यवेक्षत्कुटुम्बिनी ॥	070c  
मार्जारकुक्कुटश्वानैः क्रीडां कुर्वन्ति मानवाः ।	071a  
गृहे कण्टकिनो वृक्षास्तथा निष्पाववल्लरी ॥	071c  
यज्ञियाश्च तथा वृक्षास्तेषामासन्दुरात्मनाम् ।	072a  
कूपस्नानरता नित्यं पर्वमैथुनगामिनः ॥	072c  
तिलानश्नन्ति रात्रौ च तैलाभ्यक्ताश्च शेरते ।	073a  
विभीतककरञ्जानां छायामूलनिवासिनः ॥	073c  
करवीरं च ते पुष्पं धारयन्ति च मोहिताः ।	074a  
पद्मबीजानि खादन्ति पुष्पं जिघ्रन्ति मोहिताः ॥	074c  
न भोक्ष्यन्ति तथा नित्यं दैत्याः कालेन मोहिताः ।	075a  
निन्दन्ति स्तवनं विष्णोस्तस्य नित्यद्विषो जनाः ॥	075c  
होमधूमो न तत्रासीद्वेदघोषस्तथैव च ।	076a  
यज्ञाश्च न प्रवर्तन्ते यथापूर्वं गृहेगृहे ॥	076c  
शिष्याचार्यक्रमो नासीत्पुत्रैरात्मपितुः पिता ।	077a  
विष्णुं ब्रह्मण्यदेवेशं हित्वा पाषण्डमाश्रिताः ॥	077c  
हव्यकव्यविहीनाश्च ज्ञानाध्ययनवर्जिताः ।	078a  
देवस्वादानरुचयो ब्रह्मस्वरुचयस्तथा ।	078c  
स्तुतिमङ्गलहीनानि देवस्थानानि सर्वशः ॥\'	078e  
विप्रकीर्णानि धान्यानि काकमूषिकभोजनम् ।	079a  
अपावृतं पयोतिष्ठदुच्छिष्टाश्चास्पृशन्धृतम् ॥	079c  
कुद्दालं दात्रपिटकं प्रकीर्णं कांस्यभोजनम् ।	080a  
द्रव्योपकरणं सर्वं नान्ववैक्षत्कुटुम्बिनी ॥	080c  
प्राकारागारविध्वंसान्न स्म ते प्रतिकुर्वते ।	081a  
\'क्षुद्राः संस्कारहीनाश्च नार्यो ह्युदरपोषणाः ॥	081c  
शौचाचारपरिभ्रष्टा निर्लज्जा भोगवञ्चिताः ।	082a  
उभाभ्यामेव पाणिभ्यां शिरःकण्डूयनान्विताः ।	082c  
गृहजालाभिसंस्थाना ह्यासंस्तत्र स्त्रियः पुनः ॥	082e  
श्वश्रूश्वशुरयोर्मध्ये भर्तारं कृतकं यथा ।	083a  
प्रेक्षयन्ति च निर्लज्जा नार्यः कुलजलक्षणाः ॥\'	083c  
नाद्रियन्ते पशून्बद्ध्वा यवसेनोदकेन च ।	084a  
बालानां प्रेक्षमाणानां स्वयं भक्ष्यमभक्षयन् ।	084c  
तथा भृत्यजनं सर्वमसन्तर्प्य च दानवाः ॥	084e  
पायसं कृसरं मांसमपूपानथ शष्कुलीः ।	085a  
अपाचयन्नात्मनोऽर्थे वृथा मांसान्यभक्षयन् ॥	085c  
उत्सूर्यशायिनश्चासन्सर्वे चासन्प्रगेशयाः ।	086a  
आवृत्तकलहाश्चात्र दिवारात्रं गृहेगृहे ॥	086c  
अनार्याश्चार्यमासीनं पर्युपासन्न तत्र ह ।	087a  
आश्रमस्थान्विकर्मस्थाः प्राद्विषन्त परस्परम् ॥	087c  
सङ्कराश्चाभ्यवर्तन्त न च शौचमवर्तत ।	088a  
ये च वेदविदो विप्रा विस्पष्टमनृचश्च ये ।	088c  
निरन्तरविशेषास्ते बहुमानावमानयोः ॥	088e  
भावमाभरणं वेषं गतं स्थितमवेक्षितम् ।	089a  
असेवन्त भुजिष्या वै दुर्जनाचरितं विधिम् ॥	089c  
स्त्रियः पुरुषवेषेण पुंसः स्त्रीवेषधारिणः ।	090a  
क्रीडारतिविहारेषु परां मुदमवाप्नुवन् ॥	090c  
प्रभवद्भिः पुरा दायानर्हेभ्यः प्रतिपादितान् ।	091a  
नाभ्यवर्न्तत नास्तिक्याद्वर्तन्तः सम्भवेष्वपि ॥	091c  
मित्रेणाभ्यर्थितं द्रव्यमर्थी संश्रयते क्वचित् ।	092a  
वालकोट्यग्रमात्रेण स्वार्थेनाघ्नत तद्वसु ॥	092c  
परस्वादानरुचयो विपणव्यवहारिणः ।	093a  
अदृश्यन्तार्यवर्णेषु शृद्राश्चापि तपोधनाः ॥	093c  
अधीयतेऽव्रताः केचिद्वृथा व्रतमथापरे ।	094a  
अशुश्रूषुर्गुरोः शिष्यः कश्चिच्छिष्यसखो गुरुः ॥	094c  
पिता चैव जनित्री च श्रान्तौ वृत्तोत्सवाविव ।	095a  
अप्रभुत्वे स्थितौ वृद्धावन्नं प्रार्थयतः सुतान् ॥	095c  
तत्र वेदविदः प्राज्ञा गाम्भीर्ये सागरोपमाः ।	096a  
कृष्यादिष्वभवन्सक्ता मूर्खाः श्राद्धान्यभुञ्जत ॥	096c  
प्रातः सायं च सुप्रश्नं कल्पनं प्रेषणक्रियाः ।	097a  
शिष्यानप्रहितास्तेषामकुर्वन्गुरवश्च ह ॥	097c  
श्वश्रूश्वशुरयोरग्रे वधूः प्रेष्यानशासत ।	098a  
अन्वशासच्च भर्तारं समाह्वायाभिजल्पति ॥	098c  
प्रयत्नेनापि चारक्षच्चित्तं पुत्रस्य वै पिता ।	099a  
व्यभजच्चापि संरम्भाद्दुःखवासं तथाऽवसत् ॥	099c  
अग्निदाहेन चोरैर्वा राजभिर्वा हृतं धनम् ।	100a  
दृष्ट्वा द्वेषात्प्राहसन्त सुहृत्सम्भाविता ह्यपि ॥	100c  
कृतघ्ना नास्तिकाः पापा गुरुदाराभिमर्शिनः ।	101a  
\'श्वशुरानुगताः सर्वे ह्युत्सृज्य पितरौ सुताः ॥	101c  
स्वकर्मणा च जातोऽहमित्येवंवादिनस्तथा ।\'	102a  
अभक्ष्यभक्षणरता निर्मर्यादा हतत्विषः ॥	102c  
तेष्वेवमादीनाचारानाचरत्सु विपर्यये ।	103a  
नाहं देवेन्द्र वत्स्यामि दानवेष्विति मे मतिः ॥	103c  
तन्मां स्वयमनुप्राप्ताभिनन्द शचीपते ।	104a  
त्वयाऽर्चितां मां देवेश पुरो धास्यन्ति देवताः ॥	104c  
यत्राहं तत्र मत्कान्ता मद्विशिष्टा मदर्पणाः ।	105a  
सप्तदेव्यो जयाष्टम्यो वासमेष्यन्ति तेऽष्टधा ॥	105c  
आशा श्रद्धा धृतिः क्षान्तिर्विजितिः सन्नतिः क्षमा ।	106a  
अष्टमी वृत्तिरेतासां पुरोगा पाकशासन ॥	106c  
ताश्चाहं चासुरांस्त्यक्त्वा युष्मद्विषयमागताः ।	107a  
त्रिदशेषु निवत्स्यामो धर्मनिष्ठान्तरात्मसु ॥	107c  
इत्युक्तवचनां देवीं प्रीत्यर्थं च ननन्दतुः ।	108a  
नारदश्चात्र देवर्षिर्वृत्रहन्ता च वासवः ॥	108c  
ततोऽनलसखो वायुः प्रववौ देववर्त्मसु ।	109a  
इष्टगन्धः सुखस्पर्शः सर्वेन्द्रियसुखावहः ॥	109c  
शुचौ चाभ्यर्थिते देशे त्रिदशाः प्रायशः स्थिताः ।	110a  
लक्ष्मीसहितमासीनं मघवन्तं दिदृक्षवः ॥	110c  
ततो दिवं प्राप्य सहस्रलोचनः स्त्रियोपपन्नः सुहृदा महर्षिणा ।	111a  
रथेन हर्यश्वयुजा सुरर्षभः सदः सुराणामभिसत्कृतो ययौ ॥	111c  
अथेङ्गितं वज्रधरस्य नारदः श्रियश्च देव्या मनसा विचारयन् ।	112a  
श्रियै शशंसामरदृष्टपौरुषः शिवेन तत्रागमनं महर्षिभिः ॥	112c  
ततोऽमृतं द्यौः प्रववर्ष भास्वती पितामहस्यायतने स्वयम्भुवः ।	113a  
अनाहता दुन्दुभयोऽथ नेदिरे तथा प्रसन्नाश्च दिशश्चकाशिरे ॥	113c  
यथर्तु सस्येषु ववर्ष वासवो न धर्ममार्गाद्विचचाल कश्चन ।	114a  
अनेकरत्नाकरभूषणा च भूः सुघोषघोषाश्च दिवौकसां जये ॥	114c  
क्रियाभिरामा मनुजा मनस्विनो बभुः शुभे पुण्यकृतां पथि स्थिताः ।	115a  
नरामराः किन्नरयक्षराक्षसाः समृद्धिमन्तः सुमनस्विनोऽभवन् ॥	115c  
न जात्वकाले कुसुमं कुतः फलं पपात वृक्षात्पवनेरितादपि ।	116a  
रसप्रदाः कामदुघाश्च धेनवो न दारुणा वाग्विचचार कस्यचित् ॥	116c  
इमां सपर्यां सह सर्वकामदैः श्रियाश्च शक्रप्रमुखैश्च दैवतैः ।	117a  
पठन्ति ये विप्रसदः समागताः समृद्धकामाः श्रियमाप्नुवन्ति ते ॥	117c  
त्वया कुरूणां वर यत्प्रचोदितं भवाभवस्येह परं निदर्शनम् ।	118a  
तदद्य सर्वं परिकीर्तितं मया परीक्ष्य तत्त्वं परिगन्तुमर्हसि ॥	118c  
\'संस्मृत्य बुद्धीन्द्रियगोचरातिगं स्वगोचरे सर्वकृतालयं तम् ।	119a  
हरिं महापापहरं जनास्ते संस्मृत्य सम्पूज्य विधूतपापाः ॥	119c  
यमैश्च नित्यं नियमैश्च संयतास्तत्वं च विष्णोः परिपश्यमानाः ।	120a  
देवानुसारेण विमुक्तियोगं ते गाहमानाः परमाप्नुवन्ति ॥	120c  
एवं राजेन्द्र सततं जपहोमपरायणः ।	121a  
वासुदेवपरो नित्यं ज्ञानध्यानपरायणः ॥	121c  
दानधर्मरतिर्नित्यं प्रजास्त्वं परिपालय ।	122a  
वासुदेवपरो नित्यं ज्ञानध्यानपरायणान् ।	122c  
विशेषेणार्चयेथास्त्वं सततं पर्युपास्व च ॥\' 	122e  

इति श्रीमन्महाभारते शान्तिपर्वणि मोक्षधर्मपर्वणि पञ्चत्रिंशदधिकद्विशततमोऽध्यायः ॥ 235 ॥

12-235-6 भवमौलिभवां गङ्गाम् इति ध. पाठः ॥ 12-235-26 विजितिः स्मृतिः ट. ड. पाठः ॥ 12-235-29 इति ट. ड. ध. पाठः ॥ 12-235-44 धैर्यादुद्धारितारिषु इति नचाप्यासन्प्रगेशयाः इति घ. पाठः ॥ 12-235-45 कार्यं कृतं चान्ववेक्ष्य इति ट. पाठः ॥ 12-235-60 मृत्या भर्त्रन्तरं प्राप्य इति ट. पाठः ॥ 12-235-80 प्रकीर्णं कांस्यभाजनमिति झ. पाठः ॥
