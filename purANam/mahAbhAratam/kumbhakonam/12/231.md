अध्यायः 231

भीष्मेण युधिष्ठिरम् प्रति सर्वस्यापि कालनियामकेश्वरनियम्यत्वप्रतिपादकशक्रबलिसंवादानुवादः ॥ 1 ॥
भीष्म उवाच 	001  
पुनेरव तु तं शक्रः प्रहसन्निदमब्रवीत् ।	001a  
निःश्वसन्तं यथा नागं प्रत्याहाराय भारत ॥	001c  
यत्तद्यानसहस्रेण ज्ञातिभिः परिवारितः ।	002a  
लोकान्प्रतापयन्सर्वान्यास्यस्मानवितर्कयन् ॥	002c  
दृष्ट्वा सुकृपणां चेमागयस्थामात्मनो बले ।	003a  
ज्ञातिमित्रपरित्यक्तः शोचस्याहो न शोचसि ॥	003c  
प्रीतिं प्राप्यातुलां पूर्वं लोकांश्चात्मवशे स्थितान् ।	004a  
विनिपातमिमं चाद्य शोचस्याहो न शोचसि ॥	004c  
बलिरुवाच 	005  
\'गर्वं हित्वा तथा मानं देवराज शृणुष्व मे ।	005a  
मया च त्वाऽनुसद्भावं पूर्वमाचरितं महत् ॥	005c  
अवश्यकालपर्यायमात्मनः परिवर्तनम् ।	006a  
अविदँल्लोकमाहात्म्यं------- ॥\'	006c  
अनित्यमुपलक्ष्येह कालपर्यायमात्मनः ।	007a  
तस्माच्छक्र न शोचामि सर्वं ह्येवेदमन्तवत् ॥	007c  
अन्तवन्त इमे देहा भूतानां च सुराधिप ।	008a  
तेन शक्र न शोचामि नापराधादिदं मम ॥	008c  
जीवितं च शरीरं च जात्या वै सह जायते ।	009a  
उभे सह विवर्धेते उभे सह विनश्यतः ॥	009c  
न हीदृशमहम्भावमवशः प्राप्य केवलम् ।	010a  
यदेवमभिजानामि का व्यथा मे विजानतः ॥	010c  
भूतानां निधनं निष्ठा स्रोतसामिव सागरः ।	011a  
नैतत्सम्यग्विजानन्तो नरा मुह्यन्ति वज्रधृत् ॥	011c  
ये त्वेवं नाभिजानन्ति रजोमोहपरायणाः ।	012a  
ते कृच्छ्रं प्राप्य सीदन्ति बुद्धिर्येषां प्रणश्यति ॥	012c  
बुद्धिलाभात्तु पुरुषः सर्वं तुदति किल्बिषम् ।	013a  
विपाप्मा लभते सत्वं सत्वस्थः सम्प्रसीदति ॥	013c  
ततस्तु ये निवर्तन्ते जायन्ते वा पुनःपुनः ।	014a  
कृपणाः परितप्यन्ते तैरर्थैरभिचोदिताः ॥	014c  
अर्थसिद्धिमनर्थं च जीवितं मरणं तथा ।	015a  
सुखं दुःखं फलं चैव न द्वेष्मि न च कामये ॥	015c  
हतं हन्ति हतो ह्येव यो नरो हन्ति कञ्चन ।	016a  
उभौ तौ न विजानीतो यश्च हन्ति हतश्च यः ॥	016c  
हत्वा जित्वा च मघवन्यः कश्चित्पुरुषायते ।	017a  
अकर्ता ह्येव भवति कर्ता ह्येव करोति तत् ॥	017c  
को हि लोकस्य कुरुते विनाशप्रभवावुभौ ।	018a  
कृतं हि तत्कृतेनैव कर्ता तस्यापि चापरः ॥	018c  
पृथिवी ज्योतिराकाशमापो वायुश्च पञ्चमः ।	019a  
एतद्योनीनि भूतानि तत्र का परिदेवना ॥	019c  
महाविद्योऽल्पविद्यश्च बलवान्दुर्बलश्च यः ।	020a  
दर्शनीयो विरूपश्च सुभगो दुर्भगश्च यः ॥	020c  
सर्वं कालः समादत्ते गम्भीरः स्वेन तेजसा ।	021a  
तस्मिन्कालवशं प्राप्ते का व्यथा मे विजानतः ॥	021c  
दग्धमेवानुदहते हतमेवानुहन्यते ।	022a  
नश्यते नष्टमेवाग्रे लब्धव्यं लभते नरः ॥	022c  
नास्य द्वीपः कुतः पारो नावारः सम्प्रदृश्यते ।	023a  
नान्तमस्य प्रपश्यामि विधेर्दिव्यस्य चिन्तयन् ॥	023c  
यदि मे पश्यतः कालो भूतानि न विनाशयेत् ।	024a  
स्यान्मे हर्षश्च दर्पश्च क्रोधश्चैव शचीपते ॥	024c  
तुषभक्षं तु मां ज्ञात्वा प्रविविक्तजने गृहे ।	025a  
बिभ्रतं गार्दभं रूपमागत्य परिगर्हसे ॥	025c  
इच्छन्नहं विकुर्यां हि रूपाणि बहुधाऽऽत्मनः ।	026a  
विभीषणानि यानीक्ष्य पलायेथास्त्वमेव मे ॥	026c  
कालः सर्वं समादत्ते कालः सर्वं प्रयच्छति ।	027a  
कालेन विहितं सर्वं मा कृथाः शक्र पौरुषम् ॥	027c  
पुरा सर्वं प्रव्यथितं मयि क्रुद्धे पुरन्दर ।	028a  
\'विद्रवन्ति त्वया सार्धं सर्व एव दिवौकसः ॥\'	028c  
अवैमि त्वस्य लोकस्य धर्मं शक्र सनातनम् ।	029a  
त्वमप्येवमवेक्षस्व माऽऽत्मना विस्मगं गमः ॥	029c  
प्रभवश्च प्रभावश्च नात्मसंस्थः कदाचन ।	030a  
कौमारमेव ते चित्तं तथैवाद्य यथा पुरा ।	030c  
समवेक्षस्व मघवन्बुद्धिं विन्दस्व नैष्ठिकीम् ॥	030e  
देवा मनुष्याः पितरो गन्धर्वोरगराक्षसाः ।	031a  
आसन्सर्वे मम वशे तत्सर्वं वेत्थ वासव ॥	031c  
नमस्तस्यै दिशेऽप्यस्तु यस्यां वैरोचनो बलिः ।	032a  
इति मामभ्यपद्यन्त बुद्धिमात्सर्यमोहिताः ॥	032c  
नाहं तदनुशोचामि नात्मभ्रंशं शचीपते ।	033a  
एवं मे निश्चिता बुद्धिः शास्तुस्तिष्ठाम्यहं वशे ॥	033c  
दृश्यते हि कुले जातो दर्शनीयः प्रतापवान् ।	034a  
दुःखं जीवन्सहामात्यो भवितव्यं हि तत्तथा ॥	034c  
दौष्कुलेयस्तथा मूढो दुर्जातः शक्र दृश्यते ।	035a  
सुखं जीवन्सहामात्यो भवितव्यं हि तत्तथा ॥	035c  
कल्याणी रूपसम्पन्ना दुर्भगा शक्र दृश्यते ।	036a  
अलक्षणा विरूपा च सुभगा दृश्यते परा ॥	036c  
नैतदस्मत्कृतं शक्र नैतच्छक्र त्वया कृतम् ।	037a  
यत्तमेवं गतो वज्रिन्यच्चाप्येवं गता वयम् ॥	037c  
न कर्म तव नान्येषां कुतो मम शतक्रतो ।	038a  
ऋद्धिर्वाऽप्यथवा नर्द्धिः पर्यायकृतमेव तत् ॥	038c  
पश्यामि त्वां विराजन्तं देवराजमवस्थितम् ।	039a  
श्रीमन्तं द्युतिमन्तं च गर्जमानं ममोपरि ॥	039c  
एवं नैव न चेत्कालो मामाक्रम्य स्थितो भवेत् ।	040a  
पातयेयमहं त्वाऽद्य सवज्रमपि मुष्टिना ॥	040c  
न तु विक्रमकालोऽयं शान्तिकालोऽयमागतः ।	041a  
कालः स्थापयते सर्वं कालः पचति वै तथा ॥	041c  
मां चेदभ्यागतः कालो दानवेश्वरमूर्जितम् ।	042a  
गर्जन्तं प्रतपन्तं च कमन्यं नागमिष्यति ॥	042c  
द्वादशानां तु भवतामादित्यानां महात्मनाम् ।	043a  
तेजांस्येकेन सर्वेषां देवराज धृतानि मे ॥	043c  
अहमेवोद्वहाम्यापो विसृजामि च वासव ।	044a  
तपामि चैव त्रैलोक्यं विद्योताम्यहमेव च ॥	044c  
संरक्षामि विलुम्पामि ददाम्यहमथाददे ।	045a  
संयच्छामि नियच्छामि लोकेषु प्रभुरीश्वरः ॥	045c  
तदद्य विनिवृत्तं मे प्रभुत्वममराधिप ।	046a  
कालसैन्यावगाढस्य सर्वं न प्रतिभाति मे ॥	046c  
नाहं कर्ता न चैव त्वं नान्यः कर्ता शचीपते ।	047a  
पर्यायेण हि भुज्यन्ते लोकाः शक्र यदृच्छया ॥	047c  
मासमासार्धवेश्मानमहोरात्राभिसंवृतम् ।	048a  
ऋतुद्वारं वायुमुखमायुर्वेदविदो जनाः ॥	048c  
आहुः सर्वमिदं चिन्त्यं जनाः केचिन्मनीषया ।	049a  
\'अनित्यपञ्चवर्षाणि षष्ठो दृश्यति देहिनाम् ॥\'	049c  
अस्याः पञ्चैव चिन्तायाः पर्येष्यामि च पञ्चधा ।	050a  
\'ततस्तानि न पश्यामि काले तमपि वृत्रहन् ॥\'	050c  
गम्भीरं गहनं ब्रह्म महत्तोयार्णवं यथा ।	051a  
अनादिनिधनं चाहुरक्षरं क्षरमेव च ॥	051c  
सत्त्वेषु लिङ्गमाविश्य निर्लिङ्गमपि तत्स्वयम् ।	052a  
मन्यन्ते ध्रुवमेवैनं ये जनास्तत्त्वदर्शिनः ॥	052c  
\'यमिन्द्रियाणि सर्वाणि नानुपश्यन्ति पञ्चधा ।	053a  
तं कालमिति जानीहि यस्य सर्वमिदं वशे ॥\'	053c  
भूतानां तु विपर्यासं कुरुते भगवानिति ।	054a  
न ह्येतावद्भवेद्ग्राम्यं न यस्मात्प्रभवेत्पुनः ॥	054c  
गतिं हि सर्वभूतानामगत्वा क्व गमिष्यति ।	055a  
यो धावता न हातव्यस्तिष्ठन्नपि न हीयते ॥	055c  
तमिन्द्रियाणि सर्वाणि नानुपश्यन्ति पञ्चधा ।	056a  
आहुश्चैनं केचिदग्निं केचिदाहुः प्रजापतिम् ॥	056c  
ऋतून्मासार्धमासांश्च दिवसांश्च क्षणांस्तथा ।	057a  
पूर्वाह्णमपराह्णं च मध्याह्नमपि चापरे ॥	057c  
मुहूर्तमपि चैवाहुरेकं सन्तमनेकधा ।	058a  
तं कालमिति जानीहि यस्य सर्वमिदं वशे ॥	058c  
बहूनीन्द्रसहस्राणि समतीतानि वासव ।	059a  
बलवीर्योपपन्नानि यथैव त्वं शचीपते ॥	059c  
त्वामप्यतिबलं शक्र देवराजं बलोत्कटम् ।	060a  
प्राप्ते काले महावीर्यः कालः संशमयिष्यति ॥	060c  
य इदं सर्वमादत्ते तस्माच्छक्र स्थिरो भव ।	061a  
मया त्वया च पूर्वैश्च न स शक्योऽतिवर्तितुम् ॥	061c  
यामेतां प्राप्य जानीषे राज्यश्रियमनुत्तमाम् ।	062a  
स्थिता मयीति तन्मिथ्या नैषा ह्येकत्र तिष्ठति ॥	062c  
स्थिता हीन्द्रसहस्रेषु त्वद्विशिष्टतमेष्वियम् ।	063a  
मां च लोला परित्यज्य त्वामगाद्विबुधाधिप ॥	063c  
मैवं शक्र पुनः कार्षीः शान्तो भवितुमर्हसि ।	064a  
त्वामप्येवंविधं ज्ञात्वा क्षिप्रमन्यं गमिष्यति ।	064c  
\'कालेन चोदिता शक्र मा ते गर्वः शतक्रतो ॥	064e  
क्षमस्व कालयोगं तमागतं विद्धि देवप ।	065a  
निर्लज्जश्चैव कस्मात्त्वं देवराज विकत्थसे ॥	065c  
सर्वासुराणामधिपः सर्वदेवभयङ्करः ।	066a  
जितवान्ब्रह्मणो लोकं को विद्यादागतं गतिम् ॥\' 	066c  

इति श्रीमन्महाभारते शान्तिपर्वणि मोक्षधर्मपर्वणि एकत्रिंशदधिकद्विशततमोऽध्यायः ॥ 231 ॥

12-231-1 यथा नागं प्रव्याहाराय इति ध. पाठः ॥ 12-231-11 निष्ठा परागतिः ॥ 12-231-19 मनोऽपि पाञ्चभौतिकमित्यर्थः । भूतानि स्थूलसूक्ष्मशरीराणि ॥ 12-231-22 दग्धं कालात्मनेश्वरेणाऽनुदहते वह्न्यादिः । एवमग्रेऽपि ॥ 12-231-26 ईक्ष्य दृष्ट्वा ॥ 12-231-29 धर्मं वृद्धिहासवत्त्वम् ॥ 12-231-30 प्रभव ऐश्वर्यम् । प्रभावस्तदाविष्करणाम् । नात्मसंस्थो नात्माधीनः । कौमारं बालस्येवाज्ञं तव चित्तम् ॥ 12-231-33 शास्तुरीश्वरस्य ॥ 12-231-36 सुभगा भाग्यवती ॥ 12-231-38 नर्द्धिः ऋद्ध्यभावः । पर्यायः कालक्रमस्तेन कृतम् ॥ 12-231-40 एवं मम गर्दभत्वादिकं नैव स्यादिति शेषः । नचेदित्यादि तत्रोपपत्तिः ॥ 12-231-44 उद्वहामि मेघो भूत्वा सूर्यो भूत्वा शोषयामीति वार्थः । आपः अपः ॥ 12-231-46 कालसैन्यं मासार्धमासादि ॥ 12-231-47 पर्यायेण कालक्रमेण भुज्यन्ते पाल्यन्ते संह्रियन्ते वा ॥
