अध्यायः 046

वैशम्पायनेन जनमेजयम् प्रति भीष्मकृतकृष्णस्तवराजानुवादपूर्वकम् भीष्मस्य शरीरत्यागप्रकारकथनम् ॥ 1 ॥
जनमेजय उवाच 	001  
शरतल्पे शयानस्तु भरतानां पितामहः ।	001a  
कथमुत्सृष्टवान्देहं कं च योगमधारयत् ॥	001c  
वैशम्पायन उवाच 	002  
शृणुष्वावहितो राजञ्शुचिर्भूत्वा समाहितः ।	002a  
भीष्मस्य कुरुशार्दूल देहोत्सर्गं महात्मनः ॥	002c  
प्रवृत्तमात्रे त्वयनमुत्तरेण दिवाकरे ।	003a  
\'शुक्लपक्षस्य चाष्टम्यां माघमासस्य पार्थिव ॥	003c  
प्राजापत्ये च नक्षत्रे मध्यं प्राप्ते दिवाकरे ।\'	004a  
समावेशयदात्मानमात्मन्येव समाहितः ॥	004c  
विकीर्णांशुरिवादित्यो भीष्मः शरशतैश्चितः ।	005a  
शुशुभे परया लक्ष्म्या वृतो ब्राह्मणसत्तमैः ॥	005c  
व्यासेन देवश्रवसा नारदेन सुरर्षिणा ।	006a  
देवस्थानेन वात्स्येन तथाऽश्मकसुमन्तुना ॥	006c  
तथा जैमिनिना चैव पैलेन च महात्मना ।	007a  
शाण्डिल्यदेवलाभ्यां च मैत्रेयेण च धीमता ॥	007c  
असितेन वसिष्ठेन कौशिकेन महात्मना ।	008a  
हारितलोमशाभ्यां च तथाऽऽत्रेयेण धीमता ॥	008c  
[बृहस्पतिश्च शुक्रश्च च्यवनश्च महामुनिः ।	009a  
सनत्कुमारः कपिलो चाल्मीकिस्तुम्बुरुः कुरुः ॥	009c  
मौद्गल्यो भार्गवो रामस्तृणबिन्दुर्महामुनिः ।	010a  
पिप्पलादोऽथ वायुश्च संवर्तः पुलहः कचः ॥	010c  
काश्यपश्च पुलस्त्यश्च क्रतुर्दक्षः पराशरः ।	011a  
मरीचिरङ्गिराः काश्यो गौतमो गालवो मुनिः ॥	011c  
धौम्यो विभाण्डो माण्डव्यो धौम्रः कृष्णानुभौतिकः ।	012a  
उलूकः परमो विप्रो मार्कण्डेयो महामुनिः ।	012c  
भास्करिः पूरणः कृष्णः सूतः परमधार्मिकः ॥	012e  
एतैश्चान्यैर्मुनिगणैर्महाभागैर्महात्मभिः ।	013a  
श्रद्धादमशमोपेतैर्वृतश्चन्द्र इव ग्रहैः ॥	013c  
भीष्मस्तु पुरुषव्याघ्रः कर्मणा मनसा गिरा ।	014a  
शरतल्पगतः कृष्णं प्रदध्यौ प्राञ्जलिः शुचिः ॥	014c  
स्वरेण हृष्टपुष्टेन तुष्टाव मधुसूदनम् ।	015a  
योगेश्वरं पद्मनाभं विष्णुं जिष्णुं जगत्पतिम् ।	015c  
\'अनादिनिधनं विष्णुमात्मयोनिं सनातनम् ॥\'	015e  
कृताञ्जलिपुटो भूत्वा वाग्विदां प्रवरः प्रभुः |	016a  
भीष्मः परमधर्मात्मा वासुदेवमथास्तुवत् ॥	016c  
भीष्म उवाच 	017  
आरिराधयिषुः कृष्णं वाचं जिगदिषामि याम् ।	017a  
तया व्याससमासिन्या प्रीयतां पुरुषोत्तमः ॥	017c  
शुचिं शुचिपदं हंसं तत्परं परमेष्ठिनम् ।	018a  
युक्त्वा सर्वात्मनाऽऽत्मानं तं प्रपद्ये प्रजापतिम् ॥	018c  
अनाद्यन्तं परं ब्रह्म न देवा नर्षयो विदुः ।	019a  
एकोऽयं वेद भगवान्धाता नारायणो हरिः ॥	019c  
नारायणादृषिगणास्तथा सिद्धमहोरगाः ।	020a  
देवा देवर्षयश्चैव यं विदुर्दुःखभेषजम् ॥	020c  
देवदानवगन्धर्वा यक्षराक्षसपन्नगाः ।	021a  
यं न जानन्ति को ह्येष कुतो वा भगवानिति ॥	021c  
\'यमाहुर्जगतः कोशं यस्मिंश्च निहिताः प्रजाः ।	022a  
यस्मिँल्लोकाः स्फुरन्त्येते जाले शकुनयो यथा ॥\'	022c  
यस्मिन्विश्वानि भूतानि तिष्ठन्ति च विशन्ति च ।	023a  
गुणभूतानि भूतेशे सूत्रे मणिगणा इव ॥	023c  
\'यं च विश्वस्य कर्तारं जगतस्तस्थुषां पतिम् |	024a  
वदन्ति जगतोऽध्यक्षमध्यात्मपरिचिन्तकाः ॥\'	024c  
यस्मिन्नित्ये तते तन्तौ दृढे स्रगिव तिष्ठति ।	025a  
सदसद्ग्रथितं विश्वं विश्वाङ्गे विश्वकर्मणि ॥	025c  
हरिं सहस्रशिरसं सहस्रचरणेक्षणम् ।	026a  
सहस्रबाहुमकुटं सहस्रवदनोज्ज्वलम् ॥	026c  
प्राहुर्नारायणं देवं यं विश्वस्य परायणम् ।	027a  
अणीयसामणीयांसं स्थविष्ठं च स्थवीयसाम् ।	027c  
गरीयसां गरिष्ठं च श्रेष्ठं च श्रेयसामपि ॥	027e  
यं वाकेष्वनुवाकेषु निषत्सूपनिषत्सु च ।	028a  
गृणन्ति सत्यकर्माणं सत्यं सत्येषु सामसु ॥	028c  
चतुर्भिश्चतुरात्मानं सत्वस्थं सात्वतां पतिम् ।	029a  
यं दिव्यैर्देवमर्चन्ति गुह्यैः परमनामभिः ॥	029c  
[यस्मिन्नित्यं तपस्तप्तं यदङ्गेष्वनुतिष्ठति ।	030a  
सर्वात्मा सर्ववित्सर्वः सर्वज्ञः सर्वभावनः ॥]	030c  
यं देवं देवकी देवी वसुदेवादजीजनत् ।	031a  
भौमस्य ब्रह्मणो गुप्त्यै दीप्तमग्निमिवारणिः ॥	031c  
यमनन्यो व्यपेताशीरात्मानं वीतकल्मषम् ।	032a  
इष्ट्वानन्त्याय गोविन्दं पश्यत्यात्मानमात्मनि ॥	032c  
\'अप्रतर्क्यमविज्ञेयं हरिं नारायणं विभुम् ।\'	033a  
अतिवाय्विन्द्रकर्माणमतिसूर्याग्नितेजसम् ।	033c  
अतिबुद्धीन्द्रियात्मानं तं प्रपद्ये प्रजापतिम् ॥	033e  
पुराणे पुरुषं प्रोक्तं ब्रह्मप्रोक्तं युगादिषु ।	034a  
क्षये सङ्कर्षणं प्रोक्तं तमुपास्यमुपास्महे ॥	034c  
यमेकं बहुधात्मानं प्रादुर्भूतमधोक्षजम् ।	035a  
नान्यभक्ताः क्रियावन्तो यजन्ते सर्वकामदम् ॥	035c  
ऋतमेकाक्षरं ब्रह्म यत्तत्सदसतः परम् ।	036a  
अनादिमध्यपर्यन्तं न देवा नर्षयो विदुः ॥	036c  
यं सुरासुरगन्धर्वाः सिद्धा ऋषिमहोरगाः ।	037a  
प्रयता नित्यमर्चन्ति परमं सुखभेषजम् ॥	037c  
अनादिनिधनं देवमात्मयोनिं सनातनम् ।	038a  
अप्रेक्ष्यमनभिज्ञेयं हरिं नारायणं प्रभुम् ॥	038c  
अथ भीष्मस्तवराजः ॥	039  
हिरण्यवर्णं यं गर्भमदितिर्दैत्यनाशनम् ।	039a  
एकं द्वादशधा जज्ञे तस्मै सूर्यात्मने नमः ॥	039c  
शुक्ले देवान्पितॄन्कृष्णे तर्पयत्यमृतेन यः ।	040a  
यश्च राजा द्विजातीनां तस्मै सोमात्मने नमः ॥	040c  
\'हुताशनमुखैर्देवैर्धार्यते सकलं जगत् ।	041a  
हविः प्रथमभोक्ता यस्तस्मै होत्रात्मने नमः ॥\'	041c  
महतस्तमसः पारे पुरुषं ह्यतितेजसम् ।	042a  
यं ज्ञात्वा मृत्युमत्येति तस्मै ज्ञेयात्मने नमः ॥	042c  
यं बृहन्तं बृहत्युक्थे यमग्नौ यं महाध्वरे ।	043a  
यं विप्रसङ्घा गायन्ति तस्मै वेदात्मने नमः ॥	043c  
पादाङ्गं सन्धिपर्वाणं स्वरव्यञ्जनभूषितम् ।	044a  
यमाहुरक्षरं विप्रास्तस्मै वागात्मने नमः ॥	044c  
[यज्ञाङ्गो यो वराहो वै भूत्वा गामुज्जहार ह ।	045a  
लोकत्रयहितार्थाय तस्मै वीर्यात्मने नमः ॥]	045c  
ऋग्यजुःसामधामानं दशार्धहविराकृतिम् ।	046a  
यं सप्ततन्तुं तन्वन्ति तस्मै यज्ञात्मने नमः ॥	046c  
[चतुर्भिश्च चतुर्भिश्च द्वाभ्यां पञ्चभिरेव च ।	047a  
हूयते च पुनर्द्वाभ्यां तस्मै होमात्मने नमः ॥]	047c  
यः सुपर्णो यजुर्नाम च्छन्दोगात्रस्त्रिवृच्छिराः ।	048a  
रथन्तरबृहत्पक्षस्तस्मै स्तोत्रात्मने नमः ॥	048c  
यः सहस्रसवे सत्रे जज्ञे विश्वसृजामृषिः ।	049a  
हिरण्यपक्षः शकुनिस्तस्मै तार्क्ष्यात्मने नमः ॥	049c  
यश्चिनोति सतां सेतुमृतेनामृतयोनिना ।	050a  
धर्मार्थव्यवहाराङ्गैस्तस्मै सत्यात्मने नमः ॥	050c  
यं पृथग्धर्मचरणाः पृथग्धर्मफलैषिणः ।	051a  
पृथग्धर्मैः समर्चन्ति तस्मै धर्मात्मने नमः ॥	051c  
[यतः सर्वे प्रसूयन्ते ह्यनङ्गात्माङ्गदेहिनः ।	052a  
उन्मादः सर्वभूतानां तस्मै कामात्मने नमः ॥]	052c  
यं तं व्यक्तस्थमव्यक्तं विचिन्वन्ति महर्षयः ।	053a  
क्षेत्रे क्षेत्रज्ञमासीनं तस्मै क्षेत्रात्मने नमः ॥	053c  
यं दृगात्मानमात्मस्थं वृतं षोडशभिर्गुणैः ।	054a  
प्राहुः सप्तदशं साङ्ख्यास्तस्मै साङ्ख्यात्मने नमः ॥	054c  
यं विनिद्रा जितश्वासाः सन्तुष्टाः संयतेन्द्रियाः ।	055a  
ज्योतिः पश्यन्ति युञ्जानास्तस्मै योगात्मेन नमः ॥	055c  
अपुण्यपुण्योपरमे यं पुनर्भवनिर्भयाः ।	056a  
शान्ताः सन्न्यासिनो यान्ति तस्मै मोक्षात्मने नमः ॥	056c  
यस्याग्निरास्यं द्यौर्मूर्धा खं नाभिश्चरणौ क्षितिः ।	057a  
सूर्यश्चक्षुर्दिशः श्रोत्रं तस्मै लोकात्मने नमः ॥	057c  
युगेष्वावर्तते योंऽशैर्मासर्त्वयनहायनैः ।	058a  
सर्गप्रलययोः कर्ता तस्मै कालात्मने नमः ॥	058c  
योऽसौ युगसहस्रान्ते प्रदीप्तार्चिर्विभावसुः ।	059a  
सम्भक्षयति भूतानि तस्मै घोरात्मने नमः ॥	059c  
सम्भक्ष्य सर्वभूतानि कृत्वा चैकार्णवं जगत् ।	060a  
बालः स्वपिति यश्चैकस्तस्मै मायात्मने नमः ॥	060c  
सहस्रशिरसे तस्मै पुरुषायामितात्मने ।	061a  
चतुःसमुद्रपयसि योगनिद्रात्मने नमः ॥	061c  
अजस्य नाभावध्येकं यस्मिन्विश्वं प्रतिष्ठितम् ।	062a  
पुष्करं पुष्कराक्षस्य तस्मै पद्मात्मने नमः ॥	062c  
यस्य केशेषु जीमूता नद्यः सर्वाङ्गसन्धिषु ।	063a  
कुक्षौ समुद्राश्चत्वारस्तस्मै तोयात्मने नमः ॥	063c  
यस्मात्सर्गाः प्रवर्तन्ते सर्गप्रलयविक्रियाः ।	064a  
यस्मिंश्चैव प्रलीयन्ते तस्मै हेत्वात्मने नमः ॥	064c  
[यो निषण्णो भवेद्रात्रौ दिवा भवति विष्ठितः ।	065a  
इष्टानिष्टस्य च द्रष्टा तस्मै द्रष्ट्रात्मने नमः ॥]	065c  
अकार्यः सर्वकार्येषु धर्मकार्यार्थमुद्यतः ।	066a  
वैकुण्ठस्य हि तद्रूपं तस्मै कार्यात्मने नमः ॥	066c  
ब्रह्म वक्त्रं भुजौ क्षत्रं कृत्स्नमूरूदरं विशः ।	067a  
पादौ यस्याश्रिताः शूद्रास्तस्मै वर्णात्मने नमः ॥	067c  
अन्नपानेन्धनमयो रसप्राणविवर्धनः ।	068a  
यो धारयति भूतानि तस्मै प्राणात्मने नमः ॥	068c  
[प्राणानां धारणार्थाय योऽन्नं भुङ्क्ते चतुर्विधम् ।	069a  
अन्तर्भूतः पचत्यग्निस्तस्मै पाकात्मने नमः ॥]	069c  
विषये वर्तमानानां यं तं वैषयिकैर्गुणैः ।	070a  
प्राहुर्विषयगोप्तारं तस्मै गोप्त्रात्मने नमः ॥	070c  
अप्रमेयशरीराय सर्वतो बुद्धिचक्षुषे ।	071a  
अपारपरिमाणाय तस्मै दिव्यात्मने नमः ॥	071c  
परः कालात्परो यज्ञात्परः सदसतश्च यः ।	072a  
अनादिरादिर्विश्वस्य तस्मै विश्वात्मने नमः ॥	072c  
वैद्युतो जाठरश्चैव पावकः शुचिरेव च ।	073a  
दहनः सर्वभक्षाणां तस्मै वह्न्यात्मने नमः ॥	073c  
रसातलगतः श्रीमाननन्तो भगवान्प्रभुः ।	074a  
जगद्धारयते योऽसौ तस्मै शेषात्मने नमः ॥	074c  
ज्वलनार्केन्दुताराणां ज्योतिषां दिव्यमूर्तिनाम् ।	075a  
यस्तेजयति तेजांसि तस्मै तेजात्मने नमः ॥	075c  
आत्मज्ञानमिदं ज्ञानं ज्ञात्वा पञ्चस्ववस्थितम् ।	076a  
यं ज्ञानेनाधिगच्छन्ति तस्मै ज्ञानात्मने नमः ॥	076c  
साङ्ख्यैर्योगैर्विनिश्चित्य साध्यैश्च परमर्षिभिः ।	077a  
यस्य तु ज्ञायते तत्वं तस्मै गुह्यात्मने नमः ॥	077c  
जटिने दण्डिने नित्यं लम्बोदरशरीरिणे ।	078a  
कमण्डलुनिषङ्गाय तस्मै ब्रह्मात्मने नमः ॥	078c  
[शूलिने त्रिदशेशाय त्र्यम्बकाय महात्मने ।	079a  
भस्मदिग्धोर्ध्वलिङ्गाय तस्मा रुद्रात्मने नमः ॥	079c  
चन्द्रार्धकृतशीर्षाय व्यालयज्ञोपवीतिने ।	080a  
पिनाकशूलहस्ताय तस्मै उग्रात्मने नमः ॥]	080c  
यो जातो वसुदेवेन देवक्यां यदुनन्दनः ।	081a  
शङ्खचक्रगदापाणिर्वासुदेवात्मने नमः ॥	081c  
शिरःकपालमालाय व्याघ्रचर्मनिवासिने ।	082a  
भस्मदिग्धशरीराय तस्मै रुद्रात्मने नमः ॥	082c  
यो मोहयति भूतानि सर्वपाशानुबन्धनैः ।	083a  
सर्वस्य रक्षणार्थाय तस्मै मोहात्मने नमः ॥	083c  
चैतन्यं सर्वतो नित्यं सर्वप्राणिहृदि स्थितम् ।	084a  
सर्वातीततरं सूक्ष्मं तस्मै सूक्ष्मात्मने नमः ॥	084c  
पञ्चभूतात्मभूताय भूतादिनिधनाय च ।	085a  
अक्रोधद्रोहमोहाय तस्मै शान्तात्मने नमः ॥	085c  
यस्मिन्सर्वं यतः सर्वं यः सर्वं सर्वतश्च यः ।	086a  
यश्च सर्वमयो देवस्तस्मै सर्वात्मने नमः ॥	086c  
यः शेते क्षीरपर्यङ्के दिव्यनागविभूषिते ।	087a  
फणासहस्ररचिते तस्मै निद्रात्मने नमः ॥	087c  
विश्वे च मरुतश्चैव रुद्रादित्याश्विनावपि ।	088a  
वसवः सिद्धसाध्याश्च तस्मै देवात्मने नमः ॥	088c  
अव्यक्तं बुद्ध्यहङ्कारो मनोबुद्धीन्द्रियाणि च ।	089a  
तन्मात्राणि विशेषाश्च तस्मै तत्वात्मने नमः ॥	089c  
भूतं भव्यं भविष्यच्च भूतादिप्रभवाव्ययः ।	090a  
योऽग्रजः सर्वभूतानां तस्मै भूतात्मने नमः ॥	090c  
यं हि सूक्ष्मं विचिन्वन्ति परं सूक्ष्मविदो जनाः ।	091a  
सूक्ष्मात्सूक्ष्मं च यद्ब्रह्म तस्मै सूक्ष्मात्मने नमः ॥	091c  
मत्स्यो भूत्वा विरिञ्चाय येन वेदाः समाहृताः ।	092a  
रसातलगतः शीघ्रं तस्मै मत्स्यात्मने नमः ॥	092c  
मन्दराद्रिर्धृतो येन प्राप्ते ह्यमृतमन्थने ।	093a  
अतिकर्कशदेहाय तस्मै कूर्मात्मने नमः ॥	093c  
वाराहं रूपमास्थाय महीं सवनपर्वताम् ।	094a  
उद्धरत्येकदंष्ट्रेण तस्मै क्रोडात्मने नमः ॥	094c  
नारसिंहवपुः कृत्वा सर्वलोकभयङ्करम् ।	095a  
हिरण्यकशिपुं जघ्ने तस्मै सिंहात्मने नमः ॥	095c  
पिङ्गेक्षणसटं यस्य रूपं दंष्ट्रानखैर्युतम् ।	096a  
दानवेन्द्रान्तकरणं तस्मै दृप्तात्मने नमः ॥	096c  
यं न देवा न गन्धर्वा न दैत्या न च दानवाः ।	097a  
तत्वतो हि विजानन्ति तस्मै सूक्ष्मात्मने नमः ॥]	097c  
वामनं रूपमास्थाय बलिं संयम्य मायया ।	098a  
त्रैलोक्यं क्रान्तवान्यस्तु तस्मै क्रान्तात्मने नमः ॥	098c  
जमदग्निसुतो भूत्वा रामः शस्त्रभृतां वरः ।	099a  
महीं निःक्षत्रियां चक्रे तस्मै रामात्मने नमः ॥	099c  
त्रिःसप्तकृत्वो यश्चैको धर्मे व्युत्क्रान्तिगौरवात् ।	100a  
जघान क्षत्रियान्सङ्ख्ये तस्मै क्रोधात्मने नमः ॥	100c  
[विभज्य पञ्चधाऽऽत्मानं वायुर्भूत्वा शरीरगः ।	101a  
यश्चेष्टयति भूतानि तस्मै वाय्वात्मने नमः ॥]	101c  
रामो दाशरथिर्भूत्वा पुलस्त्यकुलनन्दनम् ।	102a  
जघान रावणं सङ्ख्ये तस्मै क्षत्रात्मने नमः ॥	102c  
यो हली मुसली श्रीमान्नीलाम्बरधरः स्थितः ।	103a  
रामाय रौहिणेयाय तस्मै भोगात्मने नमः ॥	103c  
शङ्खिने चक्रिणे नित्यं शार्ङ्गिणे पीतवाससे ।	104a  
वनमालाधरायैव तस्मै कृष्णात्मने नमः ॥	104c  
वसुदेवसुतः श्रीमान्क्रीडितो नन्दगोकुले ।	105a  
कंसस्य निधनार्थाय तस्मै क्रीडात्मने नमः ॥	105c  
वासुदेवत्वमागम्य यदोर्वंशसमुद्भवः ।	106a  
भूभारहरणं चक्रे तस्मै कृष्णात्मने नमः ॥	106c  
सारथ्यमर्जुनस्याजौ कुर्वन्गीतामृतं ददौ ।	107a  
लोकत्रयोपकाराय तस्मै ब्रह्मात्मने नमः ॥	107c  
दानवांस्तु वशे कृत्वा पुनर्बुद्धत्वमागतः ।	108a  
सर्गस्य रक्षणार्थाय तस्मै बुद्धात्मने नमः ॥	108c  
हनिष्यति कलौ प्राप्ते म्लेच्छांस्तुरगवाहनः ।	109a  
धर्मसंस्थापको यस्तु तस्मै कल्क्यात्मने नमः ॥	109c  
तारान्वये कालनेमिं हत्वा दानवपुङ्गवम् ।	110a  
ददौ राज्यं महेन्द्राय तस्मै साङ्ख्यात्मने नमः ॥	110c  
यः सर्वप्राणिनां देहे साक्षिभूतो ह्यवस्थितः ।	111a  
अक्षरः क्षरमाणानां तस्मै साक्ष्यात्मने नमः ॥	111c  
नमोस्तु ते महादेव नमस्ते भक्तवत्सल ।	112a  
सुब्रह्मण्य नमस्तेऽस्तु प्रसीद परमेश्वर ॥	112c  
अव्यक्तव्यक्तरूपेण व्याप्तं सर्वं त्वया विभो ।	113a  
नारायणं सहस्राक्षं सर्वलोकमहेश्वरम् ॥	113c  
हिरण्यनाभं यज्ञाङ्गममृतं विश्वतोमुखम् ।	114a  
सर्वदा सर्वकार्येषु नास्ति तेषाममङ्गलम् ॥	114c  
येषां हृदिस्थो देवेशो मङ्गलायतनं हरिः ।	115a  
मङ्गलं भगवान्विष्णुर्मङ्गलं मधुसूदनः ॥	115c  
मङ्गलं पुण्डरीकाक्षो मङ्गलं गरुडध्वजः ।	116a  
विश्वकर्मन्नमस्तेऽस्तु विश्वात्मन्विश्वसम्भव ॥	116c  
अपवर्गस्थभूतानां पञ्चानां परमास्थित ।	117a  
नमस्ते त्रिषु लोकेषु नमस्ते परतस्त्रिषु ॥	117c  
नमस्ते दिक्षु सर्वासु त्वं हि सर्वपरायणम् ।	118a  
नमस्ते भगवन्विष्णो लोकानां प्रभवाव्यय ॥	118c  
त्वं हि कर्ता हृषीकेशः संहर्ता चापराजितः ।	119a  
तेन पश्यामि ते दिव्यान्भावान्हि त्रिषुवर्त्मसु ॥	119c  
तच्च पश्यामि तत्वेन यत्ते रूपं सनातनम् ।	120a  
दिवं ते शिरसा व्याप्तं पद्भ्यां देवी वसुन्धरा ।	120c  
विक्रमेण त्रयो लोकाः पुरुषोऽसि सनातनः ॥	120e  
[दिशो भुजा रविश्चक्षुर्वीर्ये शुक्रः प्रतिष्ठितः ।	121a  
सप्तमार्गा निरुद्धास्ते वायोरमिततेजसः ॥]	121c  
व्यक्ताव्यक्तस्वरूपेण व्याप्तं सर्वं त्वया विभो ।	122a  
अव्यक्तं ब्राह्मणं रूपं व्यक्तमेतच्चराचरम् ॥	122c  
अतसीपुष्पसङ्काशं पीतवाससमच्युतम् ।	123a  
ये नमस्यन्ति गोविन्दं न तेषां विद्यते भयम् ॥	123c  
[एकोऽपि कृष्णस्य कृतः प्रणामो दशाश्वमेधावभृथेन तुल्यः ।	124a  
दशाश्वमेधी पुनरेति जन्म कृष्णप्रणामी न पुनर्भवाय ॥	124c  
कृष्णव्रताः कृष्णमनुस्मरन्तो रात्रौ च कृष्णं पुनरुत्थिता ये ।	125a  
ते कृष्णदेहाः प्रविशन्ति कृष्णमाज्यं यथा मन्त्रहुतं हुताशे ॥	125c  
नमो नरकसन्त्रासरक्षामण्डलकारिणे ।	126a  
संसारनिम्नगावर्ततरिकाष्ठाय विष्णवे ॥	126c  
नमो ब्रह्मण्यदेवाय गोब्राह्मणहिताय च ।	127a  
जगद्धिताय कृष्णाय गोविन्दाय नमोनमः ॥	127c  
प्राणकान्तारपाथेयं संसारोच्छेदभेषजम् ।	128a  
दुःखशोकपरित्राणं हरिरित्यक्षरद्वयम् ॥]	128c  
नारायणपरं ब्रह्म नारायणपरं तपः ।	129a  
नारायणपरं सत्यं नारायणपरं परम् ॥	129c  
यथा विष्णुमयं सत्यं यथा विष्णुमयं हविः ।	130a  
तथा विष्णुमयं सर्वं पाप्मा मे नश्यतां तथा ॥	130c  
तस्य यज्ञवराहस्य विष्णोरमिततेजसः ।	131a  
प्रणामं येऽपि कुर्वन्ति तेषामपि नमोनमः ॥	131c  
त्वां प्रपन्नाय भक्ताय गतिमिष्टां जिगीषवे ।	132a  
यच्छ्रेयः पुण्डरीकाक्ष तद्ध्यायस्व सुरोत्तम ॥	132c  
इति विद्यातपोयोनिरयोनिर्विष्णुरीडितः ।	133a  
वाग्यज्ञेनार्चितो देवः प्रीयतां मे जनार्दनः ॥	133c  
वैशम्पायन उवाच 	134  
एतावदुक्त्वा वचनं भीष्मस्तद्गतमानसः ।	134a  
नम इत्येव कृष्णाय प्रणाममकरोत्तदा ॥	134c  
तस्मिन्नुपरते वाक्ये ततस्ते ब्रह्मवादिनः ।	135a  
भीष्मं वाग्भिर्बाष्पगलास्तमानर्चुर्महाद्युतिम् ॥	135c  
तेऽस्तुवन्तश्च विप्रेन्द्राः केशवं पुरुषोत्तमम् ।	136a  
भीष्मं च शनकैः सर्वे प्रशशंसुः पुनः पुनः ॥	136c  
अधिगम्य तु योगेन भक्तिं भीष्मस्य माधवः ।	137a  
त्रैलोक्यदर्शनं ज्ञानं दिव्यं दत्त्वा ययौ हरिः ॥	137c  
विदित्वा भक्तियोगं तं भीष्मस्य पुरुषोत्तमः ।	138a  
सहसोत्थाय तं हृष्टो यानमेवान्वपद्यत ॥	138c  
केशवः सात्यकिश्चैव रथेनकेन जग्मतुः ।	139a  
अपरेण महात्मानौ युधिष्ठिरधनञ्जयौ ॥	139c  
भीमसेनो यमौ चोभौ रथमेकं समास्थिताः ।	140a  
कृपो युयुत्सुः सूतश्च सञ्जयश्चापरं रथम् ॥	140c  
ते रथैर्नगराकारैः प्रयाताः पुरुषर्षभाः ।	141a  
नेमिघोषेण महता कम्पयन्ते वसुन्धराम् ॥	141c  
ततो गिरः पुरुषवरस्तवेरिता द्विजेरिताः पथिषु मनाक् स शुश्रुवे ।	142a  
कृताञ्जलिं प्रणतमथापरं जनं स केशिहा मुदितमनाभ्यनन्दत ॥	142c  
इति स्मरन्पठति च शार्ङ्गधन्वनः शृणोतु वा यदुकुलनन्दनस्तवम् ।	143a  
स चक्रभृत्प्रतिहतसर्वकिल्बिषो जनार्दनं प्रविशति देहसङ्क्षये ॥	143c  
यं योगिनः प्राणवियोगकाले यत्नेन चित्ते विनिवेशयन्ति ।	144a  
स तं पुरस्ताद्धरिमीक्षमाणः प्राणाञ्जहौ प्राप्तफलो हि भीष्मः ॥	144c  
स्ववराजः समाप्तोऽयं विष्णोरद्भुतकर्मणः ।	145a  
गाङ्गेयेन पुरा गीतो महापातकनाशनः ॥	145c  
इमं नरः स्तवराजं मुमुक्षुः पठञ्शुचिः कलुषितकल्मषापहम् ।	146a  
अतीत्य लोकान्मलिनः समागतान्पदं स गच्छत्यमृतं महात्मनः ॥ 	146c  

इति श्रीमन्महाभारते शान्तिपर्वणि राजधर्मपर्वणि षट्चत्वारिंशोऽध्यायः ॥

12-46-17 जिगदिषामि वक्तुमिच्छामि । व्याससमासिन्या विस्तरसङ्क्षेपवत्या ॥ 12-46-25 सदसत्कार्यं कारणं च विश्वं कर्म यस्मात् ॥ 12-46-28 वाकेषु मन्त्रेषु सामान्यतः कर्मप्रकाशकेषु । अनुवाकेषु मन्त्रार्थविवरणभूतेषु ब्राह्मणवाक्येषु । निषत्सु कर्माङ्गाद्यवबद्धदेवतादिज्ञानवाक्येषु । उपनिषत्सु केवलात्मज्ञापकवाक्येषु गृणन्ति ध्यायन्ति । सत्यमबाधितम् । सत्येष्वबाधितार्थेषु । सामसु ज्येष्ठसामादिषु ॥ 12-46-29 चतुर्भिर्नामभिर्वासुदेवसङ्कर्षणप्रद्युम्रानिरुद्धरूपैः ॥ 12-46-30 नित्यं तपः स्वधर्मस्तद्यस्मिन् । यत्प्रीत्यर्थं तप्तं सद्यद्यस्मादङ्गेषु चित्तेष्वनुतिष्ठति उपतिष्ठति यश्च सर्वात्मा तं प्रपद्ये इति सर्वेषां यच्छब्दसम्बद्धानां प्रथमेनान्वयः । ईश्वलरार्थमनुष्ठितो धर्मः स्वचित्तशुद्धिद्वारास्वार्थएव भवतीति भावः ॥ 12-46-31 भौमं ब्रह्म वेदा ब्राह्मणा यज्ञाश्च ॥ 12-46-32 आत्मानं सर्वेश्वरमात्मनि हार्दाकाशे इष्ट्वा योगेन पश्यति । आनन्त्याय मोक्षाय ॥ 12-46-34 पुराणे अतीतकल्पादिविषये । पुरुषं पूर्णं सर्वमस्मिन्नतीतमस्त्येवेति योगात्पुरुष इति नाम । युगादिषु युगारम्भेषु । बृंहकत्वात्सृष्टेरेनं ब्रह्मेत्याहुः । क्षये सर्वस्य सम्यक्वर्षणादयं सङ्कर्षण इत्युक्तः ॥ 12-46-35 नान्यभक्ता अनन्यभक्ताः ॥ 12-46-39 हिरण्यगर्भमिति ड. थ. पाठः । जज्ञे जनयामास ॥ 12-46-43 उक्थे बह्वृचाः । अग्नौ चयनेऽध्वर्यवः ॥ 12-46-47 चतुर्भिरिति । आश्रावयेति चतुरक्षरम् अस्तु श्रौषडिति चतुरक्षरं यजेति द्व्यक्षरं ये यजामहे इति पञ्चाक्षरं द्व्यक्षरो वषट्कार इति सप्तदशभिरक्षरैर्यो हूयते तस्मै होमात्मने नमः ॥ 12-46-49 यः सहस्रसमे सत्र इति झ. पाठः । तत्र सहस्रसमे सहस्रसंवत्सरे सत्रे इत्यर्थः ॥ 12-46-54 यं त्रिधात्मानमिति झ. पाठः ॥
