अध्यायः 138

भीष्मेण युधिष्ठिरम् प्रति आपदि शत्रुणापि सन्धिकरणविषये दृष्टान्ततया मार्जारमूषिकचरितकथनम् ॥ 1 ॥
युधिष्ठिर उवाच 	001  
सर्वत्र बुद्धिः कथिता श्रेष्ठा ते भरतर्षभ ।	001a  
अनागता तथोत्पन्ना दीर्घसूत्रा विनाशिनी ॥	001c  
तदिच्छामि परां बुद्धिं श्रोतुं ते भरतर्षभ ।	002a  
यथा राजा न मुह्येत शत्रुभिः परिपीडितः ॥	002c  
धर्मार्थकुशलं प्राज्ञं सर्वशास्त्रविशारदम् ।	003a  
पृच्छामि त्वां कुरुश्रेष्ठ तन्मे व्याख्यातुमर्हसि ॥	003c  
शत्रुभिर्बहुभिर्ग्रस्तो यथा मुच्येत पार्थिवः ।	004a  
एतदिच्छाम्यहं श्रोतुं सर्वमेव यथाविधि ॥	004c  
विषमस्थं हि राजानं शत्रवः परिपन्थिनः ।	005a  
बहवोऽप्येकमुद्धर्तुं यतन्ते पूर्वतापिताः ॥	005c  
सर्वतः प्रार्थ्यमानेन दुर्बलेन महाबलैः ।	006a  
एकेनैवासहायेन शक्यं स्थातुं भवेत्कथम् ॥	006c  
कथं मित्रमरिं चापि विन्देत भरतर्षभ ।	007a  
चेष्टितव्यं कथं चात्र शत्रोर्मित्रस्य चान्तरे ॥	007c  
अजातलक्षणे राजन्नमित्रे मित्रतां गते ।	008a  
कथं नु पुरुषः कुर्यात्कृत्वा किं वा सुखी भवेत् ॥	008c  
विग्रहं केन वा कुर्यात्सन्धिं वा केन योजयेत् ।	009a  
कथं वा शत्रुमध्यस्थो वर्तेत बलवानपि ॥	009c  
एतद्वै सर्वकृत्यानां परं कृत्यं नराधिप ।	010a  
नैतस्य कश्चिद्वक्ताऽस्ति श्रोता वाऽपि सुदुर्लभः ॥	010c  
ऋते पितामहाद्भीष्मात्सत्यसन्धाज्जितेन्द्रियात् ।	011a  
तदन्वीक्ष्य महाभाग सर्वमेतद्ब्रवीहि मे ॥	011c  
भीष्म उवाच 	012  
त्वद्युक्तोऽयमनुप्रश्नो युधिष्ठिर गुणोदयः ।	012a  
शृणु मे पुत्र कार्त्स्न्येन गुह्यमापत्सु भारत ॥	012c  
अमित्रो मित्रतां याति मित्रं चापि प्रदुष्यति ।	013a  
सामर्थ्ययोगात्कार्याणामनित्या हि सदा गतिः ॥	013c  
तस्माद्विश्वसितव्यं च विग्रहं च समाचरेत् ।	014a  
देशं कालं च विज्ञाय कार्याकार्यविनिश्चये ॥	014c  
सन्धातव्यं बुधैर्नित्यं व्यवस्य च हितार्थिभिः ।	015a  
अमित्रैरपि सन्धेयं प्राणा रक्ष्या हि भारत ॥	015c  
यो ह्यमित्रैर्नरैर्नित्यं न सन्दध्यादपण्डितः ।	016a  
न सोर्थं प्राप्नुयात्किञ्चित्फलान्यपि च भारत ॥	016c  
यस्त्वमित्रेण सन्धत्ते मित्रेण च विरुध्यते ।	017a  
अर्थयुक्तिं समालोक्य सुमहद्विन्दते फलम् ॥	017c  
अत्राप्युदाहरन्तीममितिहासं पुरातनम् ।	018a  
मार्जारस्य च संवादं न्यग्रोधे मूषिकस्य च ॥	018c  
वने महति कस्मिंश्चिन्न्यग्रोधः सुमहानभूत् ।	019a  
लताजालपरिच्छन्नो नानाद्विजगणायुतः ॥	019c  
स्कन्धवान्मेघसङ्काशः शीतच्छायो मनोरमः ।	020a  
अरण्यमभितो जातस्तरुर्व्यालमृगायुतः ॥	020c  
तस्य मूलमुपाश्रित्य कृत्वा शतमुखं बिलम् ।	021a  
वसति स्म महाप्राज्ञः पलितो नाम मूषिकः ॥	021c  
शाखां तस्य समाश्रित्य वसति स्म सुखं तदा ।	022a  
लोमशो नाम मार्जारः सर्वसत्वावसादकः ॥	022c  
तत्र त्वागत्य चण्डालो ह्यरण्यकृतकेतनः ।	023a  
युयोज यन्त्रमुन्माथं नित्यमस्तङ्गते रवौ ॥	023c  
तत्र स्नायुमयान्पाशान्यथावत्संविधाय सः ।	024a  
गृहं गत्वा सुखं शेते प्रभातामेति शर्वरीम् ॥	024c  
तत्र स्म नित्यं बध्यन्ते नक्तं बहुविधा मृगाः ।	025a  
कदाचिदत्र मार्जारः सम्प्रवृत्तो व्यवध्यत ॥	025c  
तस्मिन्बद्धे महाप्राणे शत्रौ नित्याततायिनि ।	026a  
तं कालं पलितो ज्ञात्वा प्रचचार सुनिर्भयः ॥	026c  
तेनानुचरता तस्मिन्वने विश्वस्तचारिणा ।	027a  
भक्ष्यं मृगयमाणेन नचिराद्दृष्टमामिषम् ॥	027c  
स तमुन्माथमारुह्य तदामिषमभक्षयत् ।	028a  
तस्योपरि सपत्नस्य बद्धस्य मनसा हसन् ॥	028c  
आमिषे तु प्रसक्तः स कदाचिदवलोकयन् ।	029a  
अपश्यदपरं घोरमात्मनो रिपुमागतम् ॥	029c  
शरप्रसूनसङ्काशं महीविवरशायिनम् ।	030a  
नकुलं हरिकं नाम चपलं ताम्रलोचनम् ॥	030c  
तेन मूषिकगन्धेन त्वरमाण उपागमत् ।	031a  
भक्ष्यार्थं लेलिहन्वक्त्रं भूमावूर्ध्वमुखः स्थितः ॥	031c  
शाखागतमरिं चान्यमपश्यत्कोटरालयम् ।	032a  
उलूकं चन्द्रकं नाम वक्त्रतुण्डं दुरासदम् ॥	032c  
गतस्य विषयं तस्य नकुलोलूकयोस्तथा ।	033a  
अथास्यासीदियं चिन्ता तत्प्राप्तस्य महद्भयम् ॥	033c  
आपद्यस्यां सुकष्टायां मरणे समुपस्थिते ।	034a  
समन्ताद्भय उत्पन्ने कथं कार्यं मनीषिणा ॥	034c  
तथा सर्वतो रुद्धः सर्वत्र भयकर्शितः ।	035a  
अभवद्भयसन्त्रस्तश्चक्रे च परमां मतिम् ॥	035c  
आपद्विनाशभूयिष्ठं शङ्कनीयं हि जीवितम् ।	036a  
समन्तात्संशयः सोऽयं तस्मादापदुपस्थिता ॥	036c  
गतं हि सहसा भूमिं नकुलो मामवाप्नुयात् ।	037a  
उलूकश्चेह तिष्ठन्तं मार्जारः पाशसङ्क्षयात् ॥	037c  
न त्वेवास्मद्विधः प्राज्ञः सम्मोहं गन्तुमर्हति ।	038a  
करिष्ये जीविते यत्नं यावदुच्छ्वासनिग्रहात् ॥	038c  
न हि बुद्ध्याऽन्वितः प्राज्ञो नीतिशास्त्रविशारदः ।	039a  
निमज्जत्यापदं प्राप्य महतोऽर्थानवाप्य ह ॥	039c  
न त्वन्यामिह मार्जाराद्गतिं पश्यामि साम्प्रतम् ।	040a  
विषमस्थो ह्ययं शत्रुः कृत्यं चास्य महन्मया ॥	040c  
जीवितार्थी कथं त्वद्य शत्रुभिः प्रार्थितस्त्रिभिः ।	041a  
प्राणहेतोरिमं मित्रं मार्जारं संश्रयामि वै ॥	041c  
नीतिशास्त्रं समाश्रित्य हितमस्योपवर्णये ।	042a  
येनेमं शत्रुसङ्घातं मतिपूर्वेण वञ्चये ॥	042c  
अयमत्यन्तशत्रुर्मे वैषम्यं परमं गतः ।	043a  
मूढो ग्राहयितुं स्वार्थं सङ्गत्या यदि शक्यते ॥	043c  
कदाजिद्व्यसनं प्राप्य सन्धिं कुर्यान्मया सह ॥	044ac  
बलिना सन्निकृष्टस्य शत्रोरपि परिग्रहः ।	045a  
कार्य इत्याहुराचार्या विषमे जीवितार्थिना ॥	045c  
श्रेष्ठो हि पण्डितः शत्रुर्न च मित्रमपण्डितः ।	046a  
अमित्रे खलु मार्जारे जीवितं सम्प्रतिष्ठितम् ॥	046c  
ततोऽस्मै सम्प्रवक्ष्यामि हेतुमात्माभिरक्षणे ।	047a  
अपीदानीमयं शत्रुः सङ्गत्या पण्डितो भवेत् ॥	047c  
एवं विचिन्तयामास मूषिकः शत्रुचेष्टितम् ॥	048ac  
ततोऽर्थगतितत्त्वज्ञः सन्धिविग्रहकालवित् ।	049a  
सान्त्वपूर्वमिदं वाक्यं मार्जारं मूषिकोऽब्रवीत् ॥	049c  
सौहृदेनाभिभाषे त्वां कच्चिन्मार्जार जीवसे ।	050a  
जीवितं हि तवेच्छामि श्रेयः साधारणं हि नौ ॥	050c  
न ते सौम्य भयं कार्यं जीविष्यसि यथा पुरा ।	051a  
अहं त्वामुद्धरिष्यामि प्राणाञ्जह्यां हि ते कृते ॥	051c  
अस्ति कश्चिदुपायोऽत्र पुष्कल प्रतिभाति मे ।	052a  
येन शक्यस्त्वया मोक्षः प्राप्तुं श्रेयस्तथा मया ॥	052c  
मयाऽप्युपायो दृष्टोऽयं विचार्य मतिमात्मनः ।	053a  
आत्मार्थं च त्वदर्थं च श्रेयः साधारणां हि नौ ॥	053c  
इदं हि नकुलोलूकं पापबुद्ध्या हि संस्थितम् ।	054a  
न धर्षयति मार्जार तेन ते स्वस्ति साम्प्रतम् ॥	054c  
कूजंश्चपलनेत्रोऽयं कौशिको मां निरीक्षते ।	055a  
नगशाखाग्रगः पापस्तस्याहं भृशमुद्विजे ॥	055c  
सतां साप्तपदं मैत्रं स सखा मेऽसि पण्डितः ।	056a  
साहाय्यकं करिष्यामि नास्ति ते प्राणतो भयम् ॥	056c  
न हि शक्तोऽसि मार्जार पाशं छेत्तुं मया विना ।	057a  
अहं छेत्स्यामि पाशांस्ते यदि मां त्वं न हिंससि ॥	057c  
त्वमाश्रितो द्रुमस्याग्रं मूलं त्वहमुपाश्रितः ।	058a  
चिरोषितावुभावावां वृक्षेऽस्मिन्विदितं च ते ॥	058c  
यस्मिन्नाश्वासते कश्चिद्यश्च नाश्वसिति क्वचित् ।	059a  
न तौ धीराः प्रशंसन्ति नित्यमुद्विग्नमानसौ ॥	059c  
तस्माद्विवर्धतां प्रीतिर्नित्यं सङ्गतमस्तु नौ ।	060a  
कालातीतमिहार्थं हि न प्रशंसन्ति पण्डिताः ॥	060c  
अर्थयुक्तिमिमां तत्र यथाभूतां निशामय ।	061a  
तव जीवितमिच्छामि त्वं ममेच्छसि जीवितम् ॥	061c  
कश्चित्तरति काष्ठेन सुगम्भीरां महानदीम् ।	062a  
स तारयति तत्काष्ठं स च काष्ठेन तार्यते ॥	062c  
ईदृशो नौ क्रियायोगो भविष्यति सुविस्तरः ।	063a  
अहं त्वां तारयिष्यामि मां च त्वं तारयिष्यसि ॥	063c  
एवमुक्त्वा तु पलितस्तमर्थमुभयोर्हितम् ।	064a  
हेतुमद्ग्रहणीयं च कालापेक्षी व्यतिष्ठत ॥	064c  
अथ सुव्याहृतं श्रुत्वा तस्य शत्रोर्विचक्षणः ।	065a  
हेतुमद्ग्रहणीयार्थं मार्जारो वाक्यमब्रवीत् ॥	065c  
बुद्धिमान्वाक्यसम्पन्नस्तद्वाक्यमनुवर्तयन् ।	066a  
स्वामवस्थां प्रतीक्ष्यैनं साम्नैव प्रत्यपूजयत् ॥	066c  
ततस्तीक्ष्णाग्रदशनो मणिवैदूर्यलोचनः ।	067a  
मूषिकं मन्दमुद्वीक्ष्य मार्जारो लोमशोऽब्रबीत् ॥	067c  
नन्दामि सौम्य भद्रं ते यो मां जीवितुमिच्छसि ।	068a  
श्रेयश्च यदि जानीषे क्रियतां मा विचारय ॥	068c  
अहं हि भृशमापन्नस्त्वमापन्नतरो मया ।	069a  
द्वयोरापन्नयोः सन्धिः क्रियतां मा चिराय च ॥	069c  
विधत्स्व प्राप्तकालं यत्कार्यं सिध्यतु चावयोः ।	070a  
मयि कृच्छ्राद्विनिर्मुक्ते न विनङ्क्ष्यति ते कृतम् ॥	070c  
न्यस्तमानोस्मि भक्तोस्मि शिष्यस्त्वद्धितकृत्तथा ।	071a  
तथा निदेशवर्ती च भवन्तं शरणं गतः ॥	071c  
इत्येवमुक्तः पलितो मार्जारं वशमागतम् ।	072a  
वाक्यं हितमुवाचेदमभिजातार्थमर्थवित् ॥	072c  
उदारं यद्भवानाह नैतच्चित्रं भवद्विधे ।	073a  
विहितो यस्तु मार्गो मे हितार्थं शृणु तं मम ॥	073c  
अहं त्वाऽनुप्रवेक्ष्यामि नकुलान्मे महद्भयम् ।	074a  
त्रायस्व मां मा वधीश्च शक्तोऽस्मि तव रक्षणे ॥	074c  
उलूकाच्चैव मां रक्ष क्षुद्रः प्रार्थयते हि माम् ।	075a  
अहं छेत्स्यामि ते पाशान्सखे सत्येन ते शपे ॥	075c  
तद्वचः सङ्गतं श्रुत्वा लोमशो युक्तमर्थवत् ।	076a  
हर्षादुद्वीक्ष्य पलितं स्वागतेनाभ्यपूजयत् ॥	076c  
तं सम्पूज्याथ पलितं मार्जारः सौहृदे स्थितम् ।	077a  
स विचिन्त्याब्रवीद्धीरः प्रीतस्त्वरित एव च ॥	077c  
क्षिप्रमागच्छ भद्रं ते त्वं मे प्राणसमः सखा ।	078a  
तव प्राज्ञप्रसादाद्धि प्रियं प्राप्स्यामि जीवितम् ॥	078c  
यद्यदेवङ्गतेनाद्य शक्यं कर्तुं मया तव ।	079a  
तदाज्ञापय कर्तास्मि सिद्धिरेवास्तु नौ सखे ॥	079c  
अस्मात्ते संशयान्मुक्तः समित्रगणबान्धवः ।	080a  
सर्वकार्याणि कर्ताऽहं प्रियाणि च हितानि च ॥	080c  
मुक्तश्च व्यसनादस्मात्सौम्याहमपि नाम ते ।	081a  
प्रीतिमुत्पादयेयं न प्रतिकर्तुं च शक्नुयाम् ॥	081c  
प्रत्युपकुर्वन्बह्वपि न भाति पूर्वोपकारिणा तुल्यः ।	082a  
एकः करोति हि कृते निष्कारणमेव कुरुतेऽन्यः ॥	082c  
भीष्म उवाच 	083  
एवमाश्वासितो विद्वान्मार्जारेण स मूषिकः ।	083a  
प्रविवेश सुविस्रब्धः सम्यगङ्गीचकार ह ॥	083c  
ग्राहयित्वा तु तं स्वार्थं मार्जारं मूषिकस्तथा ।	084a  
मार्जारोरसि विस्रब्धः सुष्वाप पितृमातृवत् ॥	084c  
निलीनं तस्य गात्रेषु मार्जारस्याथ मूषिकम् ।	085a  
दृष्ट्वा तौ नकुलोलूकौ निराशौ प्रत्यपद्यताम् ॥	085c  
तथैव तौ सुसन्त्रस्तौ दृढमागततन्द्रितौ ।	086a  
दृष्ट्वा तयोः परां प्रीतिं विस्मयं परमं गतौ ॥	086c  
बलिनौ मतिमन्तौ च सुवृत्तौ चाप्युपासितौ ।	087a  
अशक्तौ तु नयात्तस्मात्सम्प्रधर्षयितुं बलात् ॥	087c  
कार्यार्थं कृतसन्धी तौ दृष्ट्वा मार्जारमूषिकौ ।	088a  
उलूकनकुलौ तूर्णं जग्मतुस्तौ स्वमालयम् ॥	088c  
लीनः स तस्य गात्रेषु पलितो देशकालवित् ।	089a  
चिच्छेद पाशान्नृपते कालाकाङ्क्षी शनैःशनैः ॥	089c  
अथ बन्धपरिक्लिष्टो मार्जारो वीक्ष्य मूषिकम् ।	090a  
छिन्दन्तं वै तदा पाशानत्वरन्तं त्वरान्वितः ॥	090c  
तमत्वरन्तं पलितं पाशानां छेदने तदा ।	091a  
सञ्चोदयितुमारेभे मार्जारो मूषिकं ततः ॥	091c  
किं सौम्य नातित्वरसे किं कृतार्थोऽवमन्यसे ।	092a  
छिन्धि पाशानमित्रघ्न पुरा श्वपच एति सः ॥	092c  
इत्युक्तस्त्वरताऽनेन मतिमान्पलितोऽब्रवीत् ।	093a  
मार्जारमकृतप्रज्ञं तथ्यमात्महितं वचः ॥	093c  
तूष्णीं भव न ते सौम्य त्वरा कार्या न सम्भ्रमः ।	094a  
वयमेवात्र कालज्ञा न कालः परिहास्यते ॥	094c  
अकाले कृत्यमारब्धं कर्तुर्नार्थाय कल्पते ।	095a  
तदेव काल आरब्धं महतेऽर्थाय कल्पते ॥	095c  
अकाले विप्रमुक्तान्मे त्वत्त एव भयं भवेत् ।	096a  
तस्मात्कालं प्रतीक्षस्व किमिति त्वरसे सखे ॥	096c  
यावत्पश्यामि चण्डालमायान्तं शस्त्रपाणिनम् ।	097a  
ततश्छेत्स्यामि ते पाशान्प्राप्ते साधारणे भये ॥	097c  
तस्मिन्काले प्रमुक्तस्त्वं तरुमेवाधिरोक्ष्यसे ।	098a  
न हि ते जीवितादन्यत्किञ्चित्कृत्यं भविष्यति ॥	098c  
\'तस्मिन्कालेऽपि च तथा दिवाकीर्तिभयार्दितः ।	099a  
मम न ग्रहणे शक्तः पलायनपरायणः ॥\'	099c  
ततो भवत्यपक्रान्ते त्रस्ते भीते च लुब्धकात् ।	100a  
अहं बिलं प्रवेक्ष्यामि भवाञ्शाखां गमिष्यति ॥	100c  
एवमुक्तस्तु मार्जारो मूषिकेणात्मनो हितम् ।	101a  
वचनं वाक्यतत्त्वज्ञो जीवितार्थी महामतिः ॥	101c  
अथात्मकृत्ये त्वरितः सम्यक्प्रार्थितमाचरन् ।	102a  
उवाच लोमशो वाक्यं मूषिकं चिरकारिणम् ॥	102c  
नह्येवं मित्रकार्याणि प्रीत्या कुर्वन्ति साधवः ॥	103ac  
यथा त्वं मोक्षितः कृच्छ्रात्त्वरमाणेन वै मया ।	104a  
तथा हि त्वरमाणेन त्वया कार्यमिदं मम ।	104c  
यत्नं कुरु महाप्राज्ञ यथा स्वस्त्यावयोर्भवेत् ॥	104e  
अथवा पूर्ववैरं त्वं स्मरन्कालं जिहीर्षसि ।	105a  
पश्य दुष्कृतकर्मंस्त्वं व्यक्तमायुःक्षयो मम ॥	105c  
यदि किञ्चिन्मयाऽज्ञानात्पुरस्ताद्दुष्कृतं कृतम् ।	106a  
न तन्मनसि कर्तव्यं क्षामये त्वां प्रसीद मे ॥	106c  
तमेवंवादिनं प्राज्ञं शास्त्रविद्बुद्धिसत्तमः ।	107a  
उवाचेदं वचः श्रेष्ठं मार्जारं मूषिकस्तदा ॥	107c  
श्रुतं मे तव मार्जार स्वमर्थं परिगृह्णतः ।	108a  
ममापि त्वं विजानासि स्वमर्थं परिगृह्णतः ॥	108c  
यन्मित्रं भीतवत्साध्यं यस्मिन्मित्रे भयं हितम् ।	109a  
आरक्षितं ततः कार्यं पाणिः सर्पमुखादिव ॥	109c  
कृत्वा बलवता सन्धिमात्मानं यो न रक्षति ।	110a  
अपथ्यमिव तद्भुक्तं तस्यार्थाय कल्पते ॥	110c  
कश्चित्कस्यचिन्मित्रं न कश्चित्कस्यचिद्रिपुः ।	111a  
अर्थतस्तु निबध्यन्ते मित्राणि रिपवस्तथा ॥	111c  
अर्थैरर्था निबध्यन्ते गजैरिव महागजाः ।	112a  
न च कश्चित्कृते कार्ये कर्तारं समवेक्षते ।	112c  
तस्मात्सर्वाणि कार्याणि सावशेषाणि कारयेत् ॥	112e  
तस्मिन्कालेऽपि च भवान्दिवाकीर्तिभयार्दितः ।	113a  
मम न ग्रहणे शक्तः पलायनपरायणः ॥	113c  
छिन्नं तु तन्तुबाहुल्यं तन्तुरेकोऽवशेषितः ।	114a  
छेत्स्याम्यहं तमप्याशु निर्वृतो भव लोमश ॥	114c  
तयोः संवदतोरेवं तथैवापन्नयोर्द्वयोः ।	115a  
क्षयं जगाम सा रात्रिर्लोमशं त्वागमद्भयम् ॥	115c  
ततः प्रभातसमये विकटः कृष्णपिङ्गलः ।	116a  
स्थूलस्फिग्विकृतो रूक्षः श्वयूथपरिवारितः ॥	116c  
शङ्कुकर्णो महावक्त्रः खनित्री घोरदर्शनः ।	117a  
परिघो नाम चण्डालः शस्त्रपाणिरदृश्यत ॥	117c  
तं दृष्ट्वा यमदूताभं मार्जारस्त्रस्तचेतनः ।	118a  
उवाच पलितं भीतः किमिदानीं करिष्यसि ॥	118c  
तथैव च सुसन्त्रस्तौ तं दृष्ट्वा घोरसङ्कुलम् ।	119a  
क्षणेन नकुलोलूकौ नैराश्यमुपजग्मतुः ॥	119c  
बलिनौ मतिमन्तौ च सङ्घातं चाप्युपागतौ ।	120a  
अशक्तौ सुनयात्तस्मात्सम्प्रधर्षयितुं बलात् ॥	120c  
कार्यार्थे कृतसन्धी तौ दृष्ट्वा मार्जारमूषिकौ ।	121a  
उलूकनकुलौ तूर्णं जग्मतुः स्वंस्वमालयम् ॥	121c  
ततश्चिच्छेद तं तन्तुं मार्जारस्य स मूषिकः ।	122a  
विप्रमुक्तोऽथ मार्जारस्तमेवाभ्यपतद्द्रुमम् ॥	122c  
स तस्मात्सम्भ्रमान्मुक्तो मुक्तो घोरेण शत्रुणा ।	123a  
बिलं विवेश पलितः शाखां लेभे स लोमशः ॥	123c  
उन्माथमप्युपादाय चण्डालो वीक्ष्य सर्वशः ।	124a  
विहताशः क्षणेनैव तस्माद्देशादपाक्रमत् ।	124c  
जगाम स स्वभवनं चण्डालो भरतर्षभ ॥	124e  
ततस्तस्माद्भयान्मुक्तो दुर्लभं प्राप्य जीवितम् ।	125a  
बिलस्थं पादपाग्रस्थः पलितं लोमशोऽब्रवीत् ॥	125c  
अकृत्वा संविदं काञ्चित्सहसा त्वमपस्रुतः ।	126a  
कृतज्ञः कृतकल्याणः कच्चिन्मां नाभिशङ्कसे ॥	126c  
गत्वा च मम विश्वासं दत्त्वा च मम जीवितम् ।	127a  
मित्रोपभोगसमये किं हि मां नोपसर्पसि ॥	127c  
कृत्वा हि पूर्वं मित्राणि यः पश्चान्नानुतिष्ठति ।	128a  
न स मित्राणि लभते कृच्छ्रात्स्वापत्सु दुर्मतिः ॥	128c  
सत्कृतोऽहं त्वया मित्र सामर्थ्यादात्मानः सखे ।	129a  
स मां मित्रत्वमापन्नमुपभोक्तुं त्वमर्हसि ॥	129c  
यानि मे सन्ति मित्राणि ये च मे सन्ति बान्धवाः ।	130a  
सर्वे त्वां पूजयिष्यन्ति शिष्या गुरुमिव प्रियम् ॥	130c  
अहं च पूजयिष्ये त्वां समित्रगणबान्धवम् ।	131a  
जीवितस्य प्रदातारं कृतज्ञः को न पूजयेत् ॥	131c  
ईश्वरो मे भवानस्तु शरीरस्य गृहस्य च ।	132a  
अर्थानां चैव सर्वेषामनुशास्ता च मे भव ॥	132c  
अमात्यो मे भव प्राज्ञ पितेवेह प्रशाधि माम् ।	133a  
न तेऽस्ति भयमस्मत्तो जीवितेनात्मनः शपे ॥	133c  
बुद्ध्या त्वमुशना साक्षाद्बलेनाधिकृता वयम् ।	134a  
त्वं मन्त्रबलयुक्तो हि दद्या विजयमेव मे ॥	134c  
एवमुक्तः परं सान्त्वं मार्जारेण स मूषिकः ।	135a  
उवाच परमार्थज्ञः श्लक्ष्णमात्महितं वचः ॥	135c  
यद्भवानाह तत्सर्वं मया ते लोमश श्रुतम् ।	136a  
ममापि तावद्ब्रुवतः शृणु यत्प्रतिभाति मे ॥	136c  
वेदितव्यानि मित्राणि बोद्धव्याश्चापि शत्रवः ।	137a  
एतत्सुसूक्ष्मं लोकेऽस्मिन्दृश्यते प्राज्ञसम्मतैः ॥	137c  
शत्रुरूपा हि सुहृदो मित्ररूपाश्च शत्रवः ।	138a  
सान्त्वितास्ते न बुध्यन्ते रागलोभवशं गताः ॥	138c  
येषां सौम्यानि मित्राणि क्रोधनाश्चैव शत्रवः ।	139a  
सान्त्वितास्ते न बुध्यन्ते रागलोभवशङ्गताः ॥	139c  
नास्ति जात्या रिपुर्नाम मित्रं नाम न विद्यते ।	140a  
सामर्थ्ययोगाज्जायन्ते मित्राणि रिपवस्तथा ॥	140c  
यो यस्मिञ्जीवति स्वार्थे पश्येत्पीडां न जीवति ।	141a  
स तस्य मित्रं तावत्स्याद्यावन्न स्याद्विपर्ययः ॥	141c  
नास्ति मैत्री स्थिरा नाम न च ध्रुवमसौहृदम् ।	142a  
अर्थयुक्त्याऽनुजायन्ते मित्राणि रिपवस्तथा ॥	142c  
मित्रं च शत्रुतामेति कस्मिंश्चित्कालपर्यये ।	143a  
शत्रुश्च मित्रतामेति स्वार्थो हि बलवत्तरः ॥	143c  
यो विश्वसिति मित्रेषु न विश्वसिति शत्रुषु ।	144a  
अर्थयुक्तिमविज्ञाय चलितं तस्य जीवितम् ॥	144c  
मित्रे वा यदि वा शत्रौ तस्यापि चलिता मतिः ।	145a  
न विश्वसेदविश्वस्ते विश्वस्ते नातिविश्वसेत् ।	145c  
विश्वासाद्भयमुत्पन्नमपि मूलानि कृन्तति ॥	145e  
अर्थयुक्त्या हि जायन्ते पिता माता सुतस्तथा ।	146a  
मातुला भागिनेयाश्च तथा सम्बन्धिबान्धवाः ॥	146c  
पुत्रं हि मातापितरौ त्यजतः पतितं प्रियम् ।	147a  
लोको रक्षति चात्मानं पश्य स्वार्थस्य सारताम् ॥	147c  
सामान्या निष्कृतिः प्राज्ञ यो मोक्षात्समनन्तरम् ।	148a  
कृत्यं मृगयते कर्तुं सुखोपायमसंशयम् ॥	148c  
अस्मिन्निलय एवं त्वं न्यग्रोधादवतारितः ।	149a  
पूर्वं निविष्टमुन्माथं चपलन्वान्न बुद्धवान् ॥	149c  
आत्मनश्चपलो नास्ति कुतोऽन्येषां भविष्यति ।	150a  
तस्मात्सर्वाणि कार्याणि चपलो हन्त्यसंशयम् ॥	150c  
ब्रवीषि मधुरं यच्च प्रियो मेऽद्य भवानिति ।	151a  
तन्मिथ्याकारणं सर्वं विस्तरेणापि मे शृणु ॥	151c  
कारणात्प्रियतामेति द्वेष्यो भवति कारणात् ।	152a  
अर्थार्थी जीवलोकोऽयं न कश्चित्कस्यचित्प्रियः ॥	152c  
सख्यं सोदर्ययोर्भ्रात्रोर्दम्पत्योर्वा परस्परम् ।	153a  
कस्यचिन्नाभिजानामि प्रीतिं निष्कारणामिह ॥	153c  
यद्यपि भ्रातरः क्रुद्धा भार्या वा कारणान्तरे ।	154a  
स्वभावतस्ते प्रीयन्ते नेतरः प्राकृतो जनः ॥	154c  
प्रियो भवति दानेन प्रियवादेन चापरः ।	155a  
मन्त्रहोमजपैरन्यः कार्यार्थे प्रीयते जनः ॥	155c  
उत्पन्ना कारणात्प्रीतिरासीन्नौ कारणान्तरे ।	156a  
प्रध्वस्ते कारणस्थाने सा प्रीतिर्नाभिवर्तते ॥	156c  
किन्नु तत्कारणं मन्ये येनाहं भवतः प्रियः ।	157a  
अन्यत्राभ्यवहारार्थात्तत्रापि च बुधा वयम् ॥	157c  
कालो हेतुं विकुरुते स्वार्थस्तमनुवर्तते ।	158a  
स्वार्थं प्राज्ञोऽभिजानाति प्राज्ञं लोकोऽनुवर्तते ।	158c  
न त्वीदृशं त्वया वाच्यं विद्यते स्वार्थपण्डितः ॥	158e  
न कालो हि समर्थस्य स्नेहहेतुरयं तव ।	159a  
तस्मान्नाहं चले स्वार्थात्सुस्थितः सन्धिविग्रहे ॥	159c  
अभ्राणामिव रूपाणि विकुर्वन्ति पदेपदे ।	160a  
अद्यैव हि रिपुर्भूत्वा पुनरद्यैव मे सुहृत् ।	160c  
पुनश्च रिपुरद्यैव युक्तीनां पश्य चापलम् ॥	160e  
आसीन्मैत्री तु तावन्नौ यावद्धेतुरभूत्पुरा ।	161a  
सागता सह तेनैव कालयुक्तेन हेतुना ॥	161c  
त्वं हि मेऽत्यन्ततः शत्रुः सामर्थ्यान्मित्रतां गतः ।	162a  
तत्कृत्यमभिनिर्वर्त्य प्रकृतिः शत्रुतां गता ॥	162c  
सोऽहमेवं प्रणीतानि ज्ञात्वा शास्त्राणि तत्त्वतः ।	163a  
प्राविशेयं कथं पाशं त्वत्कृते तद्ब्रवीहि मे ॥	163c  
त्वद्वीर्येण विमुक्तोऽहं मद्वीर्येण तथा भवान् ।	164a  
अन्योन्यानुग्रहे वृत्ते नास्ति भूयः समागमः ॥	164c  
त्वं हि सौम्य कृतार्थोऽद्य निवृत्तार्थास्तथा वयम् ।	165a  
न तेऽस्त्यद्य मया कृत्यं किञ्चिदन्यत्र भक्षणात् ॥	165c  
अहमन्नं भवान्भोक्ता दुर्बलोऽहं भवान्बली ।	166a  
नावयोर्विद्यते सन्धिर्वियुक्ते विषमे बले ॥	166c  
स मन्येऽहं तव प्रज्ञां यन्मोक्षात्प्रत्यनन्तरम् ।	167a  
भक्ष्यं मृगयते नूनं सुखोपायमसंशयम् ॥	167c  
भक्षार्थी ह्येव सुव्यक्तो विमुक्तः प्रसृतः क्षुधा ।	168a  
शास्त्रजां मतिमास्थाय प्रातराशमिहेच्छसि ॥	168c  
जानामि क्षुधितं च त्वामाहारसमयश्च ते ।	169a  
स त्वं मामभिसन्धाय भक्ष्यं मृगयसे पुनः ॥	169c  
किञ्चात्र पुत्रदारार्थं यद्वाणीं सृजसे मयि ।	170a  
शुश्रूषां यतसे कर्तुं सखे मम न तत्क्षमम् ॥	170c  
त्वया मां सहितं दृष्ट्वा प्रिया भार्या सुताश्च ये ।	171a  
कस्मात्ते मां न खादेयुः स्पृष्ट्वा प्रणयिनि त्वयि ॥	171c  
नाहं त्वया समेष्यामि वृत्ते हेतुसमागमे ।	172a  
शिवं ध्यायस्व मेऽत्रस्थः सुकृतं स्मरसे यदि ॥	172c  
शत्रोरन्नाद्यभूतः सन्क्लिष्टस्य क्षुधितस्य च ।	173a  
भक्ष्यं मृगयमाणस्य कः प्राज्ञो विषयं व्रजेत् ॥	173c  
स्वस्ति तेऽस्तु गमिष्यामि दूरादपि तवोद्विजे ।	174a  
[विश्वस्तं वा प्रमत्तं वा एतदेव कृतं भवेत् ॥]	174c  
नाहं त्वया समेष्यामि निवृत्तो भव लोमश ।	175a  
बलवत्सन्निकर्षो हि न कदाचित्प्रशस्यते ॥	175c  
यदि त्वं सुकृतं वेत्सि तत्सख्यमनुसारय ।	176a  
प्रशान्तादपि हि प्राज्ञाद्भेतव्यं बलिनः सदा ॥	176c  
यदि त्वर्थेन ते कार्यं ब्रूहि किं करवाणि ते ।	177a  
कामं सर्वं प्रदास्यामि न त्वात्मानं कथञ्चन ॥	177c  
आत्मार्थे सन्ततिस्त्याज्या राज्यं रत्नं धनानि च ।	178a  
अपि सर्वस्वमुत्सृज्य रक्षेदात्मानमात्मवान् ॥	178c  
ऐश्वर्यधनरत्नानां प्रत्यमित्रेऽपि वर्तताम् ।	179a  
दृष्टा हि पुनरावृत्तिर्जीवतामिति नः श्रुतम् ॥	179c  
न त्वात्मनः सम्प्रदानं धनरत्नवदिष्यते ।	180a  
आत्मा हि सर्वदा रक्ष्यो दारैरपि धनैरपि ॥	180c  
आत्मरक्षणतन्त्राणां सुपरीक्षितकारिणाम् ।	181a  
आपदो नोपपद्यन्ते पुरुषाणां स्वदोषजाः ॥	181c  
शत्रुं सम्यगविज्ञातो विप्रियो ह्यबलीयसा ।	182a  
\'शङ्कनीयः स सर्वत्र प्रियमप्याचरन्सदा ॥	182c  
कुलजानां सुमित्राणां धार्मिकाणां महात्मनाम् ।\'	183a  
न तेषां चाल्यते बुद्धिः शास्त्रार्थकृतनिश्चया ॥	183c  
इत्यभिव्यक्तमेवासौ पलितेनापहासितः ।	184a  
मार्जारो व्रीडितो भूत्वा मूषिकं वाक्यमब्रवीत् ॥	184c  
सत्यं शपे त्वयाऽहं वै मित्रद्रोहो विगर्हितः ।	185a  
सम्मन्येऽहं तव प्रज्ञां यस्त्वं मम हिते रतः ॥	185c  
उक्तवानर्थतत्त्वेन मया सम्भिन्नदर्शनः ।	186a  
न तु मामन्यथा साधो त्वं ग्रहीतुमिहार्हसि ॥	186c  
प्राणप्रदानजं त्वत्तो मयि सौहृदमागतम् ।	187a  
धर्मज्ञोऽस्मि गुणज्ञोऽस्मि कृतज्ञोस्मि विशेषतः ॥	187c  
मित्रेषु वत्सलश्चास्मि त्वद्भक्तश्च विशेषतः ।	188a  
त्वं मामेवङ्गते साधो न वाचयितुमर्हसि ॥	188c  
त्वया हि वाच्यमानोऽहं जह्यां प्राणान्सबान्धवः ।	189a  
धिक्शब्दो हि बुधैर्दृष्टो मद्विधेषु मनस्विषु ।	189c  
पतनं धर्मतत्त्वज्ञ न मे शङ्कितुमर्हसि ॥	189e  
इति संस्तूयमानोऽपि मार्जारेण स मूषिकः ।	190a  
मनसा भावगम्भीरं मार्जारमिदमब्रवीत् ॥	190c  
साधुर्भवान्कृतार्थोऽस्मि प्रिये च न च विश्वसे ।	191a  
संस्तवैर्वा धनौघैर्वा नाहं शक्यः पुनस्त्वया ॥	191c  
न ह्यमित्रवशं यान्ति प्राज्ञा निष्कारणं सखे ।	192a  
अस्मिन्नर्थे च गाथे द्वे निबोधोशनसा कृते ॥	192c  
शत्रुसाधारणे कृत्ये कृत्वा सन्धिं बलीयसा ।	193a  
समाहितश्चरेद्बुद्ध्या कृतार्थश्च न विश्वसेत् ॥	193c  
न विश्वसेदवश्वस्ते विश्वस्ते नातिविश्चसेत् ।	194a  
नित्यं विश्वासयेदन्यान्परेषां तु न विश्वसेत् ॥	194c  
तस्मात्सर्वास्ववस्थासु रक्षेज्जीवितमात्मनः ।	195a  
द्रव्याणि सन्ततिश्चैव सर्वं भवति जीवताम् ॥	195c  
सङ्क्षेपो नीतिशास्त्राणामविश्वासः परो मतः ।	196a  
नृषु तस्मादविश्वासः पुष्कलं हितमात्मनः ॥	196c  
वध्यन्ते न ह्यविश्वस्ताः शत्रुर्भिर्दुर्बला अपि ।	197a  
विश्वस्तास्तेषु वध्यन्ते बलवन्तोऽपि शत्रुभिः ॥	197c  
त्वद्विधेभ्यो मया ह्यात्मा रक्ष्यो मार्जार सर्वदा ।	198a  
रक्ष त्वमपि चात्मानं चण्डालाज्जातिकिल्बिषात् ॥	198c  
स तस्य ब्रुवतस्त्वेवं सन्त्रासाज्जातसाध्वसः ।	199a  
कथां हित्वा जवेनाशु मार्जारः प्रययौ ततः ॥	199c  
ततः शास्त्रार्थतत्त्वज्ञो बुद्धिसामर्थ्यमात्मनः ।	200a  
विश्राव्य पलितः प्राज्ञो बिलमन्यज्जगाम ह ॥	200c  
एवं प्रज्ञावता बुद्ध्या दुर्बलेन महाबलाः ।	201a  
एकेन बहवोऽमित्राः पलितेनाभिसन्धिताः ॥	201c  
अरिणापि समर्थेन सन्धिं कुर्वीत पण्डितः ।	202a  
मूषिकश्च बिडालश्च मुक्तावन्योन्यसंश्रयात् ॥	202c  
इत्येवं क्षत्रधर्मस्य मया मार्गो निदर्शितः ।	203a  
विस्तरेण महाराज सङ्क्षेपमपि मे शृणु ॥	203c  
अन्योन्यं कृतवैरौ तु चक्रतुः प्रीतिमुत्तमाम् ।	204a  
अन्योन्यमभिसन्धातुं सम्बभूव तयोर्मतिः ॥	204c  
तत्र प्राज्ञोऽभिसन्धत्ते सम्यग्बुद्धिबलाश्रयात् ।	205a  
अभिसन्धीयते प्राज्ञः प्रमादादपि वा बुधैः ॥	205c  
तस्मादभीतवद्भीतो विश्वस्तवदविश्वसेत् ।	206a  
न ह्यप्रमत्तश्चलति चलितोऽवा न नश्यति ॥	206c  
काले हि रिपुणा सन्धिः काले मित्रेण विग्रहः ।	207a  
कार्य इत्येव तत्वज्ञाः प्राहुर्नित्यं नराधिप ॥	207c  
एतज्ज्ञात्वा महाराज शास्त्रार्थमभिगम्य च ।	208a  
अभियुक्तोऽप्रमत्तश्च प्राग्भयाद्भीतवच्चरेत् ॥	208c  
भीतवत्संहितः कार्यः प्रतिसन्धिस्तथैव च ।	209a  
भयादुत्पद्यते बुद्धिरप्रमत्ताभियोगजा ॥	209c  
न भयं जायते राजन्भीतस्यानागते भये ।	210a  
अभीतस्य च विस्रम्भात्सुमहज्जायते भयम् ॥	210c  
न भीरुरिति चात्यन्तं मन्त्रो देयः कथञ्चन ।	211a  
अविज्ञानाद्धि विज्ञाने गच्छेदास्पददर्शनम् ॥	211c  
तस्मादभीतवद्भीतो विश्वस्तवदविश्वसन् ।	212a  
कार्याणां गुरुतां ज्ञात्वा नादृतं किञ्चिदाचरेत् ॥	212c  
एवमेतन्मया प्रोक्तमितिहासं युधिष्ठिर ।	213a  
श्रुत्वा त्वं सुहृदां मध्ये यथावत्समुदाचर ॥	213c  
उपलभ्य मतिं चाग्र्यामरिमित्रान्तरं तथा ।	214a  
सन्धिविग्रहकालौ च मोक्षोपायं तथाऽऽपदि ॥	214c  
शत्रुसाधारणे कृत्ये कृत्वा सन्धिं बलीयसा ।	215a  
समागतश्चरेद्बुद्ध्या कृतार्थो न च विश्वसेत् ॥	215c  
अविरुद्धां त्रिवर्गेण नीतिमेतां महीपते ।	216a  
अभ्युत्तिष्ठ श्रुतात्तस्माद्भूयः संरञ्जयन्प्रजाः ॥	216c  
ब्राह्मणैश्चापि ते सार्धं यात्रा भवतु पाण्डव ।	217a  
ब्राह्मणाद्धि परं श्रेयो दिवि चेह च भारत ॥	217c  
एते धर्मस्य वेत्तारः कृतज्ञाः सततं प्रभो ।	218a  
पूजिताः शुभकर्तारः पूजयैनाञ्जाधिप ॥	218c  
राज्यं श्रेयः परं राजन्यशश्च महदाप्स्यसे ।	219a  
कुलस्य सन्ततिं चैव यथान्यायं यथाक्रमम् ॥	219c  
श्रुतं च ते भारत सन्धिविग्रहं विभावितं बुद्धिविशेषकारितम् ।	220a  
तथा त्ववेक्ष्य क्षितिपेन सर्वदा निषेवितव्यं नृप शत्रुमण्डलम् ॥ 	220c  

इति श्रीमन्महाभारते शान्तिपर्वणि आपद्धर्मपर्वणि अष्टत्रिंशदधिकशततमोऽध्यायः ॥ 138 ॥

12-138-5 उद्धर्तुमुन्मूलयितुम् ॥ 12-138-6 सर्वतः सर्वदिक्स्थैः प्रार्थ्यमानेन ग्रसितुमिति शेषः ॥ 12-138-9 प्राकृतकृत्रिममित्रयोर्मध्ये केन सन्धिः कर्तव्यः केन वा वैरम् ॥ 12-138-18 व्यवस्य निश्चित्य अत्र पूर्वश्लोकोक्तेऽर्थे ॥ 12-138-20 वैराज्यमभिते जात इति ट. ड. थ. द. पाठः ॥ 12-138-23 उन्माथं कूटयन्त्रं पशुमृगपक्षिबन्धनम् ॥ 12-138-26 पलितो मूषिकः ॥ 12-138-28 तदामिषं तस्य उन्माथे धृतमामिषम् । सपत्नस्य सपत्नं बद्धम् अनादृत्य ॥ 12-138-30 शरस्तृणविशेषस्तत्प्रसूनं पुष्पम् ॥ 12-138-51 यदि मां न जिघांससि इति झ. द. पाठः ॥ 12-138-105 स्मरन्कालं चिकीर्षसीति थ. द. पाठः ॥ 12-138-160 पुनरद्यैव सौहृदमिति थ. द. ध. पाठः ॥
