अध्यायः 015
युधिष्ठिरम् प्रत्यर्जुनवाक्यम् ॥ 1 ॥
वैशम्पायन उवाच 	001  
याज्ञसेन्या वचः श्रुत्वा पुनरेवार्जुनोऽब्रवीत् ।	001a  
अनुमान्य महाबाहुं ज्येष्ठं भ्रातरमीश्वरम् ॥	001c  
अर्जुन उवाच 	002  
दण्डः शास्ति प्रजाः सर्वा दण्ड एवाभिरक्षति ।	002a  
दण्डः सुप्तेषु जागर्ति दण्डं धर्मं विदुर्बुधाः ॥	002c  
दण्डः संरक्षते धर्मं तथैवार्थं जनाधिप ।	003a  
कामं संरक्षते दण्डस्त्रिवर्गो दण्ड उच्यते ॥	003c  
दण्डेन रक्ष्यते धान्यं धनं दण्डेन रक्ष्यते ।	004a  
एतद्विद्वानुपादाय स्वभावं पश्य लौकिकम् ॥	004c  
राजदण्डभयादेके नराः पापं न कुर्वते ।	005a  
यमदण्डभयादेके परलोकभयादपि ॥	005c  
परस्परभयादेके पापाः पापं न कुर्वते ।	006a  
एवं सांसिद्धिके लोके सर्वं दण्डे प्रतिष्ठितम् ॥	006c  
दण्डस्यैव भयादेके न खादन्ति परस्परम् ।	007a  
अन्धेतमसि मज्जेयुर्यदि दण्डो न पालयेत् ॥	007c  
यस्माददान्तान्दमयत्यशिष्टान्दण्डयत्यपि ।	008a  
दमनाद्दण्डनाच्चैव तस्माद्दण्डं विदुर्बुधाः ॥	008c  
वाचि दण्डो ब्राह्मणानां क्षत्रियाणां भुजार्पणम् ।	009a  
धनदण्डाः स्मृता वैश्या निर्दण्डः शूद्र उच्यते ॥	009c  
असम्मोहाय मर्त्यानामर्थसंरक्षणाय च ।	010a  
मर्यादा स्थापिता लोके दण्डसञ्ज्ञा विशाम्पते ॥	010c  
यत्र श्यामो लोहिताक्षो दण्डश्चरति सूद्यतः ।	011a  
प्रजास्तत्र न मुह्यन्ति नेता चेत्साधु पश्यति ॥	011c  
ब्रह्मचारी गृहस्थश्च वानप्रस्थश्च भिक्षुकः ।	012a  
दण्डस्यैव भयादेते मनुष्या वर्त्मनि स्थिताः ॥	012c  
नाभीतो यजते राजन्नाभीतो दातुमिच्छति ।	013a  
नाभीतः पुरुषः कश्चित्समये स्थातुमिच्छति ॥	013c  
नाच्छित्त्वा परमर्माणि नाकृत्वा कर्म दुष्करम् ।	014a  
नाहत्वा मत्स्यघातीव प्राप्नोति महतीं श्रियम् ॥	014c  
नाघ्नतः कीर्तिरस्तीह न वित्तं न पुनः प्रजाः ।	015a  
इन्द्रो वृत्रवधेनैव महेन्द्रः समपद्यत ।	015c  
\'माहेन्द्रं च गृहं लेभे लोकानां चेश्वरोऽभवत् ॥\'	015e  
य एव देवा हन्तारस्ताँल्लोकोऽर्चयते भृशम् ।	016a  
हन्ता रुद्रस्तथा स्कन्दः शक्रोऽग्निर्वरुणो यमः ॥	016c  
हन्ता कालस्तथा वायुर्मृत्युर्वैश्रवणो रविः ।	017a  
वसवो मरुतः साध्या विश्वेदेवाश्च भारत ॥	017c  
एतान्देवान्नमस्यन्ति प्रतापप्रणता जनाः ।	018a  
न ब्रह्माणं न धातारं न पूषाणं कथञ्चन ॥	018c  
मध्यस्थान्सर्वभूतेषु दान्ताञ्शमपरायणान् ।	019a  
यजन्ते मानवाः केचित्प्रशान्तान्सर्वकर्मसु ॥	019c  
न हि पश्यामि जीवन्तं लोके कञ्चिदहिंसया ।	020a  
सत्वैः सत्वा हि जीवन्ति दुर्बलैर्बलवत्तराः ॥	020c  
नकुलो मूषिकानत्ति बिडालो नकुलं तथा ।	021a  
बिडालमत्ति श्वा राजञ्श्वानं व्यालमृगस्तथा ॥	021c  
तानत्ति पुरुषः सर्वान्पश्य धर्मो यथा गतः ।	022a  
प्राणस्यान्नमिदं सर्वं जङ्गमं स्थावरं च यत् ॥	022c  
विधानं दैवविहितं तत्र विद्वान्न मुह्यति ।	023a  
यथा सृष्टोऽसि राजेन्द्र तथा भवितुमर्हसि ॥	023c  
विनीतक्रोधहर्षा हि मन्दा वनमुपाश्रिताः ।	024a  
विना वधं न कुर्वन्ति तापसाः प्राणयापनम् ॥	024c  
उदके बहवः प्राणाः पृथिव्यां च फलेषु च ।	025a  
न च कश्चिन्न तान्हन्ति किमन्यत्प्राणयापनम् ॥	025c  
सूक्ष्मयोनीनि भूतानि तर्कगम्यानि कानिचित् ।	026a  
पक्ष्मणोऽपि निपातेन येषां स्यात्स्कन्धपर्ययः ॥	026c  
ग्रामान्निष्क्रम्य मुनयो विगतक्रोधमत्सराः ।	027a  
वने कुटुम्बधर्माणो दृश्यन्ते परिमोहिताः ॥	027c  
भूमिं भित्त्वौषधीश्छित्त्वा वृक्षादीनण्डजान्पशून् ।	028a  
मनुष्यास्तन्वये यज्ञांस्ते स्वर्गं प्राप्नुवन्ति च ॥	028c  
दण्डनीत्यां प्रणीतायां सर्वे सिध्यन्त्युपक्रमाः ।	029a  
कौन्तेय सर्वभूतानां तत्र मे नास्ति संशयः ॥	029c  
दण्डश्चेन्न भवेल्लोके विनश्येयुरिमाः प्रजाः ।	030a  
जले मत्स्यानिवाभक्ष्यन्दुर्बलान्बलवत्तराः ॥	030c  
सत्यं बतेदं ब्रह्मणा पूर्वमुक्तं दण्डः प्रजा रक्षति साधुनीतः ।	031a  
पश्याग्नयः पूतिमांसस्य भीताः सन्तर्जिता दण्डभयाज्ज्वलन्ति ॥	031c  
अन्धन्तम इवेदं स्यान्न प्रज्ञायेत किञ्चन ।	032a  
दण्डश्चेन्न भवेल्लोके विभजन्साध्वसाधुनी ॥	032c  
येऽपि सम्भिन्नमर्यादा नास्तिका वेदनिन्दकाः ।	033a  
तेऽपि भोगाय कल्पन्ते दण्डेनाशु निपीडिताः ॥	033c  
सर्वो दण्डजितो लोको दुर्लभो हि शुचिर्जनः ।	034a  
दण्डस्य हि भयाद्भीतो भोगायैव प्रकल्पते ॥	034c  
चातुर्वर्ण्यप्रमोदाय सुनीतिकरणाय च ।	035a  
दण्डो विधात्रा विहितो धर्मार्थौ भुवि रक्षितुम् ॥	035c  
यदि दण्डान्न बिभ्येयुर्वयांसि श्वापदानि च ।	036a  
अद्युः पशून्मनुष्यांश्च यज्ञार्थानि हवींषि च ॥	036c  
न ब्रह्मचार्यधीयीत न काल्यं दुहते च गौः ।	037a  
न कन्योद्वहनं गच्छेद्यदि दण्डो न पालयेत् ॥	037c  
विष्वग्लोपः प्रवर्तेत भिद्येरन्सर्वसेतवः ।	038a  
ममत्वं न प्रजानीयुर्यदि दण्डो न पालयेत् ॥	038c  
न संवत्सरसत्राणि तिष्ठेयुरकुतोभयाः ।	039a  
विधिवद्दक्षिणावन्ति यदि दण्डो न पालयेत् ॥	039c  
चरेयुर्नाश्रमे धर्मं यथोक्तं विधिमाश्रिताः ।	040a  
न विद्यां प्राप्नुयात्कश्चिद्यदि दण्डो न पालयेत् ॥	040c  
न चोष्ट्रा न बलीवर्दा नाश्वाश्वतरगर्दभाः ।	041a  
युक्ता वहेयुर्यानानि यदि दण्डो न पालयेत् ॥	041c  
न प्रेष्या वचनं कुर्युर्न बालो जातु कर्हिचित् ।	042a  
तिष्ठेत्पितुर्मते धर्मे यदि दण्डो न पालयेत् ॥	042c  
दण्डे स्थिताः प्रजाः सर्वा भयं दण्डे विदुर्बुधाः ।	043a  
दण्डे स्वर्गो मनुष्याणां लोकोऽयं च प्रतिष्ठितः ॥	043c  
न तत्र कूटं पापं वा वञ्चना वाऽपि दृश्यते ।	044a  
यत्र दण्डः सुविहितश्चरत्यरिविनाशनः ॥	044c  
हविः श्वा प्रलिहेद्दृष्ट्वा दण्डश्चेन्नोद्यतो भवेत् ।	045a  
हरेत्काकः पुरोडाशं यदि दण्डो न पालयेत् ॥	045c  
यदीदं धर्मतो राज्यं विहितं यद्यधर्मतः ।	046a  
कार्यस्तत्र न शोको वै भुङ्क्ष्व भोगान्यजस्व च ॥	046c  
सुखेन धर्मं श्रीमन्तश्चरन्ति शुचिवाससः ।	047a  
संवसन्तः प्रियैर्दारैर्भुञ्जानाश्चान्नमुत्तमम् ॥	047c  
अर्थे सर्वे समारम्भाः समायत्ता न संशयः ।	048a  
स च दण्डे समायत्तः पश्य दण्डस्य गौरवम् ॥	048c  
लोकयात्रार्थमेवेह धर्मप्रवचनं कृतम् ।	049a  
अहिंसाऽसाधुहिंसेति श्रेयान्धर्मपरिग्रहः ॥	049c  
नात्यन्तं गुणवत्किञ्चिन्न चाप्यत्यन्तनिर्गुणम् ।	050a  
उभयं सर्वकार्येषु दृश्यते साध्वसाधु च ॥	050c  
पशूनां वृषणं छित्त्वा ततो भिन्दन्ति नस्सु तान् ।	051a  
वहन्ति बहवो भारान्बध्नन्ति दमयन्ति च ॥	051c  
एवं पर्याकुले लोके वितथैर्जर्झरीकृते ।	052a  
तैस्तैर्न्यायैर्महाराज पुराणं धर्ममाचर ॥	052c  
यज देहि प्रजा रक्ष धर्मं समनुपालय ।	053a  
अमित्राञ्जहि कौन्तेय मित्राणि परिपालय ॥	053c  
मा च ते निघ्नतः शत्रून्मन्युर्भवतु पार्थिव ।	054a  
न तत्र किल्बिषं किञ्चिद्धन्तुर्भवति भारत ॥	054c  
आततायी हि यो हन्यादाततायिनमागतम् ।	055a  
न तेन भ्रूणहा स स्यान्मन्युस्तं मन्युमार्च्छति ॥	055c  
अवध्यः सर्वभूतानामन्तरात्मा न संशयः ।	056a  
अवध्ये चात्मनि कथं वध्यो भवति कस्यचित् ॥	056c  
यथा हि पुरुषः शालां पुनः सम्प्रविशेन्नवाम् ।	057a  
एव जीवः शरीराणि तानितानि प्रपद्यते ॥	057c  
देहान्पुराणानुत्सृज्य नवान्सम्प्रतिपद्यते ।	058a  
एवं मृत्युमुखं प्राहुर्जना ये तत्त्वदर्शिनः ॥ 	058c  

इति श्रीमन्महाभारते शान्तिपर्वणि राजधर्मपर्वणि पञ्चदशोऽध्यायः ॥ 15 ॥

12-15-6 सांसिद्धिके पशुवत् दण्डार्हस्वभावे ॥ 12-15-8 दमयति ताडनादिना । दण्डयति वित्तमपहरति ॥ 12-15-9 भुज्यत इति भुजं भक्तं तन्मात्रार्पणं वेतनप्रदानमित्यर्थः ॥ 12-15-11 श्यामः दृढाभिघातेन दण्ड्यस्यान्ध्यजनकत्वात् । लोहिताक्षो दण्डयितुः क्रोधातिशयात् । सूद्यतः सुतरामुद्यतः । साधु यथापराधम् ॥ 12-15-20 सत्वैः सत्वानीति ट. ड. थ. पाठः ॥ 12-15-21 व्यालमृगश्चित्रव्याघ्रः ॥ 12-15-22 पश्य कालो यथा गत इति झ. पाठः । पश्य धर्मं यथागतमिति ड. त. पाठः ॥ 12-15-23 यथासृष्टः शौर्यं तेजो धृतिर्दाक्ष्यमित्याद्युक्तस्वभावः क्षत्रियः सृष्टोऽसि धात्रा ॥ 12-15-24 विनीतावपनीतौ क्रोधहर्षौ यैस्ते । मन्दाः क्षत्रियाः । वधं कन्दमूलादिवधम् ॥ 12-15-26 स्कन्धपर्ययो देहस्य नाशः ॥ 12-15-29 दण्डयुक्ता नीतिर्दण्डनीतिस्तस्यां प्रणीतायां प्रवर्तितायाम् ॥ 12-15-30 अभक्ष्यन् भक्षयेयुः ॥ 12-15-31 पश्याग्नयश्च प्रतिशाम्येति झ. पाठः । सन्तर्जिताः फूत्कारेण ॥ 12-15-33 भोगाय पालनाय । मर्यादाया इति शेषः ॥ 12-15-36 हन्युः पशूनिति ट. ड. पाठः ॥ 12-15-37 न कल्याणीं दुहेत गामिति झ. पाठः । तत्र कल्याणीमपत्यवतीं न दुहेत लोक इत्यर्थः । उद्वहनं न गच्छेत् किन्तु व्यभिचरेदेव ॥ 12-15-38 विश्वलोप इति ट. थ. पाठः । सेतवो मर्यादाः । ममत्वं परिच्छिन्नं न जानीयुः । सर्वः सर्वत्र ममत्वं कुर्यादित्यर्थः ॥ 12-15-39 तिष्ठेयुरनुतिष्ठेयुः ॥ 12-15-42 न तिष्ठेद्युवतीधर्म इति झ. पाठः ॥ 12-15-46 यदि दण्डवतो राज्यं विहितं यद्यधर्मतः । कार्यं तत्र न कार्यं च इति ड. थ. पाठः ॥ 12-15-47 संवर्षन्तः फलैर्दानैरिति झ. पाठः ॥ 12-15-51 नस्सु नासिकासु । भिन्दन्ति मस्तकमिति पाठे मस्तकं भिन्दन्ति शृङ्गवृद्धिर्माभूदितीत्यर्थः ॥ 12-15-52 जर्झरीकृते दण्डेन । तदभावे भारवहनादिकार्यं न स्यादतः पुराणमेव धर्ममाचर । नत्वत्र प्रवाहायातं हिंसादिदोषमवेक्षस्वेति भावः ॥ 12-15-54 मन्युर्दैन्यम् ॥ 12-15-55 आततायी शस्त्रपाणिः । मन्युः क्रोधः । मन्युं क्रोधमार्च्छति । आ सर्वत ऋच्छति प्राप्नोति । मन्युः कर्ता नाहं कर्तेति श्रुतेस्तत्र न भ्रूणहा भवतीत्यर्थः ॥
