अध्यायः 256

प्रज्वलदग्निदर्शनेन जरितायाः स्वपुत्रैः संवादः ॥ 1 ॥

वैशम्पायन उवाच ।	001  

ततः प्रज्वलिते वह्नौ शार्ङ्गकास्ते सुदुःखिताः ।	001a  
व्यथिताः परमोद्विग्ना नाधिजग्मुः परायणम् ॥	001c  
निशाम्य पुत्रकान्बालान्माता तेषां तपस्विनी ।	002a  
जरिता शोकदुःखार्ता विललाप सुदुःखिता ॥	002c  
जरितोवाच ।	003  
अयमग्निर्दहन्कक्षमित आयाति भीषणः ।	003a  
जगत्सन्दीपयन्भीमो मम दुःखविवर्धनः ॥	003c  
इमे च मां कर्षयन्ति शिशवो मन्दचेतसः ।	004a  
अबर्हाश्चरणैर्हीनाः पूर्वेषां नः परायणाः ॥	004c  
त्रासयंश्चायमायाति लेलिहानो महीरुहान् ।	005a  
अजातपक्षाश्च सुता न शक्ताः सरणे मम ॥	005c  
आदाय च न शक्नोमि पुत्रांस्तरितुमात्मना ।	006a  
न च त्यक्तुमहं शक्ता हृदयं दूयतीव मे ॥	006c  
कं तु जह्यामहं पुत्रं कमादाय व्रजाम्यहम् ।	007a  
किं नु मे स्यात्कृतं कृत्वा मन्यध्वं पुत्रकाः कथम् ॥	007c  
चिन्तयाना विमोक्षं वो नाधिगच्छामि किञ्चन ।	008a  
छादयिष्यामि वो गात्रैः करिष्ये मरणं सह ॥	008c  
जरितारौ कुलं ह्येतज्ज्येष्ठत्वेन प्रतिष्ठितम् ।	009a  
सारिसृक्कः प्रजायेत पितॄणां कुलवर्धनः ॥	009c  
स्तम्बमित्रस्तपः कुर्याद्द्रोणो ब्रह्मविदां वरः ।	010a  
इत्येवमुक्त्वा प्रययौ पिता वो निर्घृणः पुरा ॥	010c  
कमुपादाय शक्येयं गन्तुं कष्टाऽऽपदुत्तमा ।	011a  
किं नु कृत्वा कृतं कार्यं भवेदिति च विह्वला ।	011c  
नापश्यत्स्वधिया मोक्षं स्वसुतानां तदानलात् ॥	011e  
वैशम्पायन उवाच ।	012  
एवं ब्रुवाणां शार्ङ्गास्ते प्रत्यूचुरथ मातरम् ।	012a  
स्नेहमुत्सृज्य मातस्त्वं पत यत्र न हव्यवाट् ॥	012c  
अस्मास्विह विनष्टेषु भवितारः सुतास्तव ।	013a  
त्वयि मातर्विनष्टायां न नः स्यात्कुलसन्ततिः ॥	013c  
अन्ववेक्ष्यैतदुभयं क्षेमं स्याद्यत्कुलस्य नः ।	014a  
तद्वै कर्तुं परः कालो मातरेष भवेत्तव ॥	014c  
मा त्वं सर्वविनाशाय स्नेहं कार्षीः सुतेषु नः ।	015a  
न हीदं कर्म मोघं स्याल्लोककामस्य नः पितुः ॥	015c  
जरितोवाच ।	016  
इदमाखोर्बिलं भूमौ वृक्षस्यास्य समीपतः ।	016a  
तदाविशध्वं त्वरिता वह्नेरत्र न वो भयम् ॥	016c  
ततोऽहं पांसुना छिद्रमपिधास्यामि पुत्रकाः ।	017a  
एवं प्रतिकृतं मन्ये ज्वलतः कृष्णवर्त्मनः ॥	017c  
तत एष्याम्यतीतेऽग्नौ विहन्तुं पांसुसञ्चयम् ।	018a  
रोचतामेष वो वादो मोक्षार्थं च हुताशनात् ॥	018c  
शार्ङ्गका ऊचुः ।	019  
अबर्हान्मांसभूतान्नः क्रव्यादाखुर्विनाशयेत् ।	019a  
पश्यमाना भयमिदं प्रवेष्टुं नात्र शक्नुमः ॥	019c  
कथमग्निर्न नो धक्ष्येत्कथमाखुर्न नाशयेत् ।	020a  
कथं न स्यात्पिता मोघः कथं माता ध्रियेत नः ॥	020c  
बिल आखोर्विनाशः स्यादग्नेराकाशचारिणाम् ।	021a  
अन्ववेक्ष्यैतदुभयं श्रेयान्दाहो न भक्षणम् ॥	021c  
गर्हितं मरणं नः स्यादाखुना भक्षिते बिले ।	022a  
शिष्टादिष्टः परित्यागः शरीरस्य हुताशनात् ॥	022c  
\'अग्निदाहे तु नियतं ब्रह्मलोके ध्रुवा गतिः ॥\' ॥	023ac  

इति श्रीमन्महाभारते आदिपर्वणि मयदर्शनपर्वणि षट्पञ्चाशदधिकद्विशततमोऽध्यायः ॥ 256 ॥

1-256-15 नोऽस्माकं सर्वविनाशाय सर्वेषां विनाशाय सुतेषु स्नेहं माकार्षीरिति सम्बन्धः ॥ 1-256-18 विहन्तुं दूरीकर्तुम्म् । वादो वचनम् ॥ 1-256-19 क्रव्यादाखुर्मांसाद उन्दुरुः । पश्यमानाः पश्यन्तः ॥ 1-256-20 मोघो निष्फलाऽपत्योत्पत्तिः । ध्रियेत जीवेत ॥ 1-256-22 शिष्टादिष्टः शिष्टैरादिष्टः ॥ षट्पञ्चाशदधिकद्विशततमोऽध्यायः ॥ 256 ॥
