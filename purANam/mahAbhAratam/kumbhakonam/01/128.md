अध्यायः 128

उद्दालककथा ॥ 1 ॥ उद्दालकपुत्रेण श्वेतकेतुना कृता स्त्रीपुरुषमर्यादा ॥ 2 ॥ गुणाधिकात् द्विजातेः पुत्रोत्पादनार्थं प्रति पाण्डोराज्ञा ॥ 3 ॥ कुन्त्या दुर्वाससः स्वस्य मन्त्रप्राप्तिकथनम् ॥ 4 ॥
वैशम्पायन उवाच ।	001  
एवमुक्तस्तया राजा तां देवीं पुनरब्रवीत् ।	001a  
धर्मविद्धर्मसंयुक्तमिदं वचनमुत्तमम् ॥	001c  
पाण्डुरुवाच ।	002  
एवमेतत्पुरा कुन्ति व्युषिताश्वश्चकार ह ।	002a  
यथा त्वयोक्तं कल्याणि स ह्यासीदमरोपमः ॥	002c  
अथ त्विदं प्रवक्ष्यामि धर्मतत्त्वं निबोध मे ।	003a  
पुराणमृषिभिर्दृष्टं धर्मविद्भिर्महात्मभिः ॥	003c  
अनावृताः किल पुरा स्त्रिय आसन्वरानने ।	004a  
कामचारविहारिण्यः स्वतन्त्राश्चारुहासिनि ॥	004c  
तासां व्युच्चरमाणानां कौमारात्सुभगे पतीन् ।	005a  
नाधर्मोऽभूद्वरारोहे स हि धर्मः पुराऽभवत् ॥	005c  
तं चैव धर्मं पौराणं तिर्यग्योनिगताः प्रजाः ।	006a  
अद्याप्यनुविधीयन्ते कामक्रोधविवर्जिताः ॥	006c  
प्रमाणदृष्टो धर्मोऽयं पूज्यते च महर्षिभिः ।	007a  
उत्तरेषु च रम्भोरु कुरुष्वद्यापि पूज्यते ।	007c  
स्त्रीणामनुग्रहकरः स हि धर्मः सनातनः ॥	007e  
\'नाग्निस्तृप्यति काष्ठानां नापगानां महोदधिः ।	008a  
नान्तकः सर्वभूतानां न पुंसां वामलोचनाः ॥	008c  
एवं तृष्णा तु नारीणां पुरुषं पुरुषं प्रति ।	009a  
अगम्यागमनं स्त्रीणां नास्ति नित्यं शुचिस्मिते ॥	009c  
पुत्रं वा किल पौत्रं वा कासाञ्चिद्धातरं तथा ।	010a  
रहसीह नरं दृष्ट्वा योनिरुत्क्लिद्यते तदा ॥	010c  
एतत्स्वाभाविकं स्त्रीणां न निमित्तकृतं शुभे ।\'	011a  
अस्मिंस्तु लोके नचिरान्मर्यादेयं शुचिस्मिते ॥	011c  
स्थापिता येन यस्माच्च तन्मे विस्तरतः शृणु ।	012a  
बभूवोद्दालको नाम महर्षिरिति नः श्रुतम् ॥	012c  
श्वेतकेतुरिति ख्यातः पुत्रस्तस्याभवन्मुनिः ।	013a  
मर्यादेयं कृता तेन धर्म्या वै श्वेतकेतुना ॥	013c  
कोपात्कमलपत्राक्षि यदर्थं तन्निबोध मे ॥	014ac  
\'श्वेतकेतोः पिता देवि तप उग्रं समास्थितः ।	015a  
ग्रीष्मे पञ्चतपा भूत्वा वर्षास्वाकाशगोऽभवत् ॥	015c  
शिशिरे सलिलस्थायी सह पत्न्या महातपाः ।	016a  
उद्दालकं तपस्यन्तं नियमेन समाहितम् ॥	016c  
तस्य पुत्रः श्वेतकेतुः परिचर्यां चकार ह ।	017a  
अभ्यागच्छद्द्विजः कश्चिद्वलीपलितसन्ततः ॥	017c  
तं दृष्ट्वैव मुनिः प्रीतः पूजयामास शास्त्रतः ।	018a  
स्वागतेन च पाद्येन मृदुवाक्यैश्च भारत ॥	018c  
शाकमूलफलाद्यैश्च वन्यैरन्यैरपूजयत् ।	019a  
क्षुत्पिपासाश्रमेण्णार्तः पूजितश्च महर्षिणा ॥	019c  
विश्रान्तो मुनिमासाद्य पर्यपृच्छद्द्विजस्तदा ।	020a  
उद्दालक महर्षे त्वं सत्यं मे ब्रूहि माऽनृतम् ॥	020c  
ऋषिपुत्रः कुमारोऽयं दर्शनीयो विशेषतः ।	021a  
तव पुत्रमिमं मन्ये कृतकृत्योऽसि तद्वद ॥	021c  
उद्दालक उवाच ।	022  
मम पत्नी महाप्राज्ञ कुशिकस्य सुता मता ।	022a  
मामेवानुगता पत्नी मम नित्यमनुव्रता ॥	022c  
अरुन्धतीव पत्नीनां तपसा कर्शितस्तनी ।	023a  
अस्यां जातः श्वेतकेतुर्मम पुत्रो महातपाः ॥	023c  
वेदवेदाङ्गविद्विप्र मच्छासनपरायणः ।	024a  
लोकज्ञः सर्वलोकेषु विश्रुतः सत्यवाग्घृणी ॥	024c  
ब्राह्मण उवाच ।	025  
अपुत्री भार्यया चार्थी वृद्धोऽहं मन्दचाक्षुषः ।	025a  
पित्र्यादृणादनिर्मुक्तः पूर्वमेवाकृतस्त्रियः ॥	025c  
प्रजारणिस्तु पत्नी ते कुलशीलसमन्विता ।	026a  
सदृशी मम गोत्रेण वहाम्येनां क्षमस्व मे ॥	026c  
पाण्डुरुवाच ।	027  
इत्युक्त्वा मृगशावाक्षीं चीरकृष्णाजिनाम्बराम् ।	027a  
यष्ट्याधारः स्रस्तगात्रो मन्दचक्षुरबुद्धिमान् ॥	027c  
स्वव्यापाराक्षमां श्रेष्ठमचित्तामात्मनि द्विजः ।\'	028a  
श्वेतकेतोः किल पुरा समक्षं मातरं पितुः ॥	028c  
जग्राह ब्राह्मणः पापौ गच्छाव इति चाब्रवीत् ।	029a  
ऋषिपुत्रस्तदा कोपं चकारामर्षितस्तदा ॥	029c  
मातरं तां तथा दृष्ट्वा नीयमानां बलादिव ।	030a  
\'तपसा दीप्तवीर्यो हि श्वेतकेतुर्न चक्षमे ॥	030c  
सङ्गृह्य मातरं हस्ते श्वेतकेतुरभाषत ।	031a  
दुर्ब्राह्मण विमुञ्च त्वं मातरं मे पतिव्रताम् ॥	031c  
स्वयं पिता मे ब्रह्मर्षिः क्षमावान्ब्रह्मवित्तमः ।	032a  
शापानुग्रहयोः शक्तः तूष्णीम्भूतो महाव्रतः ॥	032c  
तस्य पत्नी दमोपेता मम माता विशेषतः ।	033a  
पतिव्रतां तपोवृद्धां साध्वाचारैरलङ्कृताम् ॥	033c  
अप्रमादेन ते ब्रह्मन्मातृभूतां विमुञ्च वै ॥	034ac  
एवमुक्त्वा तु याचन्तं विमुञ्चेति मुहुर्मुहुः ।	035a  
प्रत्यवोचद्द्विजो राजन्नप्रगल्भमिदं वचः ॥	035c  
ब्राह्मण उवाच ।	036  
अपत्यार्थी श्वेतकेतो वृद्धोऽहं मन्दचाक्षुषः ।	036a  
पिता ते ऋणनिर्मुक्तस्त्वया पुत्रेण काश्यप ॥	036c  
ऋणादहमनिर्मुक्तो वृद्धोऽहं विगतस्पृहः ।	037a  
मम को दास्यति सुतां कन्यां सम्प्राप्तयौवनाम् ॥	037c  
प्रजारणिमिमां पत्नीं विमुञ्च त्वं महातपः ।	038a  
एकया प्रजया प्रीतो मातरं ते ददाम्यहम् ॥	038c  
एवमुक्तः श्वेतकेतुर्लज्जया क्रोधमेयिवान् ।\'	039a  
क्रुद्धं तं तु पिता दृष्ट्वा श्वेतकेतुमुवाच ह ॥	039c  
मा तात कोपं कार्षीस्त्वमेष धर्मः सनातनः ।	040a  
अनावृता हि सर्वेषां वर्णानामङ्गना भुवि ॥	040c  
यथा गावः स्थिताः पुत्र स्वेस्वे वर्णे तथा प्रजाः ।	041a  
\'तथैव च कुटुम्बेषु न प्रमाद्यन्ति कर्हिचित् ॥	041c  
ऋतुकाले तु सम्प्राप्ते भर्तारं न जहुस्तदा ।\'	042a  
ऋषिपुत्रोऽथ तं धर्मं श्वेतकेतुर्न चक्षमे ॥	042c  
चकार चैव मर्यादामिमां स्त्रीपुंसयोर्भुवि ।	043a  
मानुषेषु महाभागे न त्वेवान्येषु जन्तुषु ॥	043c  
तदाप्रभृति मर्यादा स्थितेयमिति नः श्रुतम् ।	044a  
व्युच्चरन्त्याः पतिं नार्या अद्यप्रभृति पातकम् ॥	044c  
भ्रूणहत्यासमं घोरं भविष्यत्यसुखावहम् ।	045a  
\'अद्याप्यनुविधीयन्ते कामक्रोधविवर्जिताः ॥	045c  
उत्तरेषु महाभागे कुरुष्वेवं यशस्विनि ।	046a  
पुराणदृष्टो धर्मोऽयं पूज्यते च महर्षिभिः ॥\'	046c  
भार्यां तथा व्युच्चरतः कौमारब्रह्मचारिणीम् ।	047a  
पतिव्रतामेतदेव भविता पातकं भुवि ॥	047c  
नियुक्ता पतिना भार्या यद्यपत्यस्य कारणात् ।	048a  
न कुर्यात्तत्तथा भीरु सैनः सुमहदाप्नुयात् ।	048c  
इति तेन पुरा भीरु मर्यादा स्थापिता बलात् ॥	048e  
उद्दालकस्य पुत्रेण धर्म्या वै श्वेतकेतुना ।	049a  
सौदासेन च रम्भोरु नियुक्ता पुत्रजन्मनि ॥	049c  
मदयन्ती जगामर्षिं वसिष्ठमिति नः श्रुतम् ।	050a  
तस्माल्लेभे च सा पुत्रमश्मकं नाम भामिनी ॥	050c  
एवं कृतवती सापि भर्तुः प्रियचिकीर्षया ।	051a  
अस्माकमपि ते जन्म विदितं कमलेक्षणे ॥	051c  
कृष्णद्वैपायनाद्भीरु कुरूणां वंशवृद्धये ।	052a  
अत एतानि सर्वाणि कारणानि समीक्ष्य वै ॥	052c  
ममैतद्वचनं धर्म्यं कर्तुमर्हस्यनिन्दिते ।	053a  
ऋतावृतौ राजपुत्रि स्त्रिया भर्ता पतिव्रते ॥	053c  
नातिवर्तव्य इत्येवं धर्मं धर्मविदो विदुः ।	054a  
शेषेष्वन्येषु कालेषु स्वातन्त्र्यं स्त्री किलार्हति ॥	054c  
धर्ममेवं जनाः सन्तः पुराणं परिचक्षते ।	055a  
भर्ता भार्यां राजपुत्रि धर्म्यं वाऽधर्म्यमेव वा ॥	055c  
यद्ब्रूयात्तत्तथा कार्यमिति वेदविदो विदुः ।	056a  
विशेषतः पुत्रगृद्धी हीनः प्रजननात्स्वयम् ॥	056c  
यथाऽहमनवद्याङ्गि पुत्रदर्शनलालसः ।	057a  
अयं रक्ताङ्गुलिनखः पद्मपत्रनिभः शुभे ॥	057c  
प्रसादनार्थं सुश्रोणि शिरस्यभ्युद्यतोऽञ्जलिः ।	058a  
मन्नियोगात्सुकेशान्ते द्विजातेस्तपसाऽधिकात् ॥	058c  
पुत्रान्गुणसमायुक्तानुत्पादयितुमर्हसि ।	059a  
त्वत्कृतेऽहं पृथुश्रोणि गच्छेयं पुत्रिणां गतिम् ॥	059c  
वैशम्पायन उवाच ।	060  
एवमुक्ता ततः कुन्ती पाण्डुं परपुरञ्जयम् ।	060a  
प्रत्युवाच वरारोहा भर्तुः प्रियहिते रता ॥	060c  
\'अधर्मः सुमहानेषु स्त्रीणां भरतसत्तम ।	061a  
यत्प्रसादयते भर्ता प्रसाद्यः क्षत्रियर्षभ ।	061c  
शृणु चेदं महाबाहो मम प्रीतिकरं चः ॥\'	061e  
पितृवेश्मन्यहं बाला नियुक्ताऽतिथिपूजने ।	062a  
उग्रं पर्यचरं तत्र ब्राह्मणं संशितव्रतम् ॥	062c  
निगूढनिश्चयं धर्मे यं तं दुर्वाससं विदुः ।	063a  
तमहं संशितात्मानं सर्वयत्नैरतोषयम् ॥	063c  
स मेऽभिचारसंयुक्तमाचष्ट भगवान्वरम् ।	064a  
मन्त्रं त्विमं च मे प्रादादब्रवीच्चैव मामिदम् ॥	064c  
यं यं देवं त्वमेतेन मन्त्रेणावाहयिष्यसि ।	065a  
अकामो वा सकामो वा वशं ते समुपैष्यति ॥	065c  
तस्य तस्य प्रसादात्ते राज्ञि पुत्रो भविष्यति ।	066a  
इत्युक्ताऽहं तदा तेन पितृवेश्मनि भारत ॥	066c  
ब्राह्मणस्य वचस्तथ्यं तस्य कालोऽयमागतः ।	067a  
अनुज्ञाता त्वया देवमाह्वयेयमहं नृप ॥	067c  
\'यां मे विद्यां महाराज अददात्स महायशाः ।	068a  
तयाऽऽहूतः सुरः पुत्रं प्रदास्यति सुरोपमम् ।	068c  
अनपत्यकृतं यस्ते शोकं वीर विनेष्यति ॥\' ॥	068e  

इति श्रीमन्महाभारते आदिपर्वणि सम्भवपर्वणि अष्टाविंशत्यधिकशततमोऽध्यायः ॥ 128 ॥

1-128-4 अनावृताः सर्वैर्द्रष्टुं योग्याः । कामचारो रतिसुखं तदर्थं विहारिण्यः पर्यटनशीलाः । स्वतन्त्रा भर्त्रादिभिरनिवार्याः ॥ 1-128-5 पतीन्व्युच्चरमाणानां व्यभिचरन्तीनाम् ॥ 1-128-6 अनुविधीयन्ते अनुसार्यन्ते ईश्वरेण ॥ 1-128-11 नचिरादल्पकालतः ॥ 1-128-55 पुराणं युगान्तरीयम् ॥ 1-128-59 त्वत्कृते त्वया ॥ 1-128-64 अभिचारो देवताकर्षणशक्तिः ॥ अष्टविंशत्यधिकशततमोऽध्यायः ॥ 128 ॥
