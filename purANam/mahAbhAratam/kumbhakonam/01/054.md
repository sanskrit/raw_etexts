अध्यायः 054
आस्तीकस्य स्वमात्रा सवादः । वासुकेराश्वासनं च ॥ 1 ॥ आस्तीकस्य सर्पसत्रं प्रति गमनम् ॥ 2 ॥ 

सौतिरुवाच । 	001  
तत आहूय पुत्रं स्वं जरत्कारुर्भुजंगमा ।	001a  
वासुकेर्नागराजस्य वचनादिदमब्रवीत् ॥	001c  
अहं तव पितुः पुत्र भ्रात्रा दत्ता निमित्ततः ।	002a  
कालः स चायं संप्राप्तस्तत्कुरुष्व यथातथम् ॥	002c  
आस्तीक उवाच । 	003  
किंनिमित्तं मम पितुर्दत्ता त्वं मातुलेन मे ।	003a  
तन्ममाचक्ष्व तत्त्वेन श्रुत्वा कर्ताऽस्मि तत्तथा ॥	003c  
सौतिरुवाच । 	004  
तत आचष्ट सा तस्मै बान्धवानां हितैषिणी ।	004a  
भगिनी नागराजस्य जरत्कारुरविक्लबा ॥	004c  
जरत्कारुरुवाच । 	005  
पन्नगानामशेषाणां माता कद्रूरिति श्रुता ।	005a  
तया शप्ता रुषितया सुता यस्मान्निबोध तत् ॥	005c  
उच्चैः श्रवाः सोऽश्वराजो यन्मिथ्या न कृतो मम ।	006a  
विनतार्थाय पणिते दासभावाय पुत्रकाः ॥	006c  
जनमेजयस्य वो यज्ञे धक्ष्यत्यनिलसारथिः ।	007a  
तत्र पञ्चत्वमापन्नाः प्रेतलोकं गमिष्यथ ॥	007c  
तां च शप्तवतीं देवः साक्षाल्लोकपितामहः ।	008a  
एवमस्त्विति तद्वाक्यं प्रोवाचानु मुमोद च ॥	008c  
वासुकिश्चापि तच्छ्रुत्वा पितामहवचस्तदा ।	009a  
अमृते मथिते तात देवाञ्छरणमीयिवान् ॥	009c  
सिद्धार्थाश्च सुराः सर्वे प्राप्यामृतमनुत्तमम् ।	010a  
भ्रातरं मे पुरस्कृत्य पितामहमुपागमन् ॥	010c  
ते तं प्रसादयामासुः सुराः सर्वेऽब्जसंभवम् ।	011a  
राज्ञा वासुकिना सार्धं शापोऽसौन भवेदिति ॥	011c  
देवा ऊचुः । 	012  
वासुकिर्नागराजोऽयं दुःखितो ज्ञातिकारणात् ।	012a  
अभिशापः स मातुस्तु भगवन्न भवेत्कथम् ॥	012c  
ब्रह्मोवाच । 	013  
जरत्कारुर्जरत्कारुं यां भार्यां समवाप्स्यति ।	013a  
तत्र जातो द्विजः शापान्मोक्षयिष्यति पन्नगान् ॥	013c  
एतच्छ्रुत्वा तु वचनं वासुकिः पन्नगोत्तमः ।	014a  
प्रादान्माममरप्रख्य तव पित्रे महात्मने ॥	014c  
प्रागेवानागते काले तस्मात्त्व मय्यजायथाः ।	015a  
अयं स कालः संप्राप्तो भयान्नस्त्रातुमर्हसि ॥	015c  
भ्रातरं चापि मे तस्मात्त्रातुमर्हसि पावकात् ।	016a  
न मोघं तु कृतं तत्स्याद्यदहं तव धीमते । 	016c  
पित्रे दत्ता विमोक्षार्थं कथं वा पुत्र मन्यसे ॥ 	016e  
सौतिरुवाच । 	017  
एवमुक्तस्तथेत्युक्त्वा सास्तीको मातरं तदा ।	017a  
अब्रवीद्दुःखसंतप्तं वासुकिं जीवयन्निव ॥	017c  
अहं त्वां मोक्षयिष्यामि वासुके पन्नगोत्तम ।	018a  
तस्माच्छापान्महासत्त्व सत्यमेतद्ब्रवीमि ते ॥	018c  
भव स्वस्थमना नाग न हि ते विद्यते भयम् ।	019a  
प्रयतिष्ये तथा राजन्यथा श्रेयो भविष्यति ॥	019c  
न मे वागनृतं प्राह स्वैरेष्वपि कुतोऽन्यथा ।	020a  
तं वै नृपवरं गत्वा दीक्षितं जनमेजयम् ॥	020c  
वाग्भिर्मङ्गलयुक्ताभिस्तोषयिष्येऽद्य मातुल ।	021a  
यथा स यज्ञो नृपतेर्निवत्रिष्यति सत्तम ॥	021c  
स संभावय नागेन्द्र मयि सर्वं महामते ।	022a  
न ते मयि मनो जातु मिथ्या भवितुमर्हति ॥	022c  
वासुकिरुवाच । 	023  
आस्तीक परिघूर्णामि हृदयं मे विदीर्यते ।	023a  
दिशो न प्रतिजानामि ब्रह्मदण्डनिपीडितः ॥	023c  
आस्तीक उवाच । 	024  
न सन्तापस्त्वया कार्यः कथंचित्पन्नगोत्तम ।	024a  
प्रदीप्ताग्नेः समुत्पन्नं नाशयिष्यामि ते भयम् ॥	024c  
ब्रह्मदण्डं महाघोरं कालाग्निसमतेजसम् ।	025a  
नाशयिष्यामि माऽत्र त्वं भयंकार्षीः कथंचन ॥	025c  
सौतिरुवाच । 	026  
ततः स वासुकेर्घोरमपनीय मनोज्वरम् ।	026a  
आधाय चात्मनोऽङ्गेषु जगाम त्वरितो भृशम् ॥	026c  
जनमेजयस्य तं यज्ञं सर्वैः समुदितं गुणैः ।	027a  
मोक्षाय भुजगेन्द्राणामास्तीको द्विजसत्तमः ॥	027c  
स गत्वाऽपश्यदास्तीको यज्ञायतनमुत्तमम् ।	028a  
वृतं सदस्यैर्बहुभिः सूर्यवह्निसमप्रभैः ॥	028c  
स तत्र वारितो द्वास्थैः प्रविशन्द्विजसत्तमः ।	029a  
अभितुष्टाव तं यज्ञं प्रवेशार्थी परंतपः ॥	029c  
स प्राप्य यज्ञायतनं वरिष्ठंद्विजोत्तमः पुण्यकृतां वरिष्ठः । 	030a  
तुष्टाव राजानमनन्तकीर्ति-मृत्विक्सदस्यांश्च तथैव चाग्निम् ॥ ॥ 	030c  
इति श्रीमन्महाभारते आदिपर्वणि आस्तीकपर्वणि चतुःपञ्चाशत्तमोऽध्यायः ॥ 54 ॥ 
1-54-4 आचष्ट व्यक्तं कथितवती । अविक्लबा अनाकुला ॥ 1-54-12 अभिशापः शापः ॥ 1-54-17 आस्तीक इति पादपूरणार्थः सुलोपः ॥ 1-54-22 मयि अयमस्मान्मोचयिष्यत्येवरूपो मनःसंकल्पो जातु कदापि मिथ्याऽन्यथा न ॥ 1-54-23 ब्रह्म वेदः मातृदेवो भवेति मातुराज्ञकरत्वविधानपरस्तदन्यथाकरणप्रयुक्तो दण्डो मातृशापरूपो ब्रह्मदण्डः ॥ 1-54-26 वासुकेश्चिन्ताज्वरं स्वयं गृहीत्वेत्यर्थः ॥ चतुःपञ्चाशत्तमोऽध्यायः ॥ 54 ॥
