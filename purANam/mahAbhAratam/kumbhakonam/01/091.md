अध्यायः 091

मृगयाप्रसङ्गेन दुष्यन्तस्य कण्वाश्रमगमनम् ॥ 1 ॥
वैशम्पायन उवाच ।	001  
ततो मृगसहस्राणि हत्वा सबलवाहनः ।	001a  
तत्र मेघघनप्रख्यं सिद्धचारणसेवितम् ॥	001c  
वनमालोकयामास नगराद्योजनद्वये ।	002a  
मृगाननुचरन्वन्याञ्श्रमेण परिपीडितः ॥	002c  
मृगाननुचरन्राजा वेगेनाश्वानचोदयत् ।	003a  
राजा मृगप्रसङ्गेन वनमन्यद्विवेश ह ॥	003c  
एक एवोत्तमबलः क्षुत्पिपासाश्रमान्वितः ।	004a  
स वनस्यान्तमासाद्य महच्छून्यं समासदत् ॥	004c  
तच्चाप्यतीत्य नृपतिरुत्तमाश्रमसंयुतम् ।	005a  
मनःप्रह्लादजननं दृष्टिकान्तमतीव च ॥	005c  
सीतमारुतसंयुक्तं जगामान्यन्महद्वनम् ।	006a  
पुष्पितैः पादपैः कीर्णमतीव सुखशाद्वलम् ॥	006c  
विपुलं मधुरारावैर्नादितं विहगैस्तथा ।	007a  
पुंस्कोकिलनिनादैश्च झिल्लीकगणनादितम् ॥	007c  
प्रवृद्धविटपैर्वृक्षैः सुखच्छायैः समावृतम् ।	008a  
षट्पदाघूर्णिततलं लक्ष्म्या परमया युतम् ॥	008c  
नापुष्पः पादपः कश्चिन्नाफलो नापि कण्टकी ।	009a  
षट्पदैर्नाप्यपाकीर्णस्तस्मिन्वै काननेऽभवत् ॥	009c  
विगहैर्नादितं पुष्पैरलङ्कृतमतीव च ।	010a  
सर्वर्तुकुसुमैर्वृक्षैः सुखच्छायैः समावृतम् ॥	010c  
मनोरमं सहेष्वासो विवेश वनमुत्तमम् ।	011a  
मारुता कलितास्तत्र द्रुमाः कुसुमशाखिनः ॥	011c  
पुष्पवृष्टिं विचित्रां तु व्यसजंस्ते पुनः पुनः ।	012a  
दिवस्पृशोऽथ सङ्घुष्टाः पक्षिभिर्मधुरस्वनैः ॥	012c  
विरेजुः पादपास्तत्र विचित्रकुसुमाम्बराः ।	013a  
तेषां तत्र प्रवालेषु पुष्पभारावनामिषु ॥	013c  
रुवन्ति रावान्मधुरान्षट्पदा मधुलिप्सवः ।	014a  
तत्र प्रदेशांश्च बहून्कुसुमोत्करमण्डितान् ॥	014c  
लतागृहपरिक्षिप्तान्मनसः प्रीतिवर्धनान् ।	015a  
सम्पश्यन्सुमहातेजा बभूव मुदितस्तदा ॥	015c  
परस्पराश्लिष्टशाखैः पादपैः कुसुमान्वितैः ।	016a  
अशोभत वनं तत्तु महेन्द्रध्वजसन्निभैः ॥	016c  
सिद्धचारणसङ्घैश्च गन्धर्वाप्सरसां गणैः ।	017a  
सेवितं वनमत्यर्थं मत्तवानरकिन्नरैः ॥	017c  
सुखः शीतः सुगन्धी च पुष्परेणुवहोऽनिलः ।	018a  
परिक्रामन्वने वृक्षानुपैतीव रिरंसया ॥	018c  
एवङ्गुणसमायुक्तं ददर्श स वनं नृपः ।	019a  
नदीकच्छोद्भं कान्तमुच्छ्रितध्वजसन्निभम् ॥	019c  
प्रेक्षमाणो वनं तत्तु सुप्रहृष्टविहङ्गमम् ।	020a  
आश्रमप्रवरं रम्यं ददर्श च मनोरमम् ॥	020c  
नानावृक्षसमाकीर्णं सम्प्रज्वलितपावकम् ।	021a  
तं तदाऽप्रतिमं श्रीमानाश्रमं प्रत्यपूजयत् ॥	021c  
यतिभिर्वालखिल्यैश्च वृतं मुनिगणान्वितम् ।	022a  
अग्न्यगारैश्च बहुभिः पुष्पसंस्तरसंस्तृतम् ॥	022c  
महाकच्छैर्बृहद्भिश्च विभ्राजितमतीव च ।	023a  
मालिनीमभितो राजन्नदीं पुण्यां सुखोदकाम् ॥	023c  
नैकपक्षिगणाकीर्णां तपोवनमनोरमाम् ।	024a  
तत्रव्यालमृगान्सैम्यान्पश्यन्प्रीतिमवाप सः ॥	024c  
तं चाप्रतिरथः श्रीमानाश्रमं प्रत्यपद्यत ।	025a  
देवलोकप्रतीकाशं सर्वतः सुमनोहरम् ॥	025c  
नदीं चाश्रमसंश्लिष्टां पुण्यतोयां ददर्श सः ।	026a  
सर्वप्राणभृतां तत्र जननीमिव धिष्ठिताम् ॥	026c  
सचक्रवाकपुलिनां पुष्पफेनप्रवाहिनीम् ।	027a  
सकिन्नरगणावासां वारनर्क्षनिषेविताम् ॥	027c  
पुण्यस्वाध्यायसङ्घुष्टा पुलिनैरुपशोभिताम् ।	028a  
मत्तवारणशार्दूलभुजगेन्द्रनिषेविताम् ॥	028c  
तस्यास्तीरे भगवतः काश्यपस्य महात्मनः ।	029a  
आश्रमप्रवरं रम्यं महर्षिगणसेवितम् ॥	029c  
नदीमाश्रमसम्बद्धां दृष्ट्वाश्रमपदं तथा ।	030a  
चकाराभिप्रवेशाय मतिं स नृपतिस्तदा ॥	030c  
अलङ्कृतं द्वीपवत्या मालिन्या रम्यतीरया ।	031a  
नरनारायणस्थानं गङ्गयेवोपशोभितम् ॥	031c  
मत्तबर्हिणसङ्घुष्टं प्रविवेश महद्वनम् ।	032a  
तत्स चैत्ररथप्रख्यं समुपेत्य नरर्षभः ॥	032c  
अतीव गुणसम्पन्नमनिर्देश्यं च वर्चसा ।	033a  
महर्षिं काश्यपं द्रष्टुमथ कण्वं तपोधनम् ॥	033c  
ध्वजिनीमश्वसम्बाधां पदातिगजसङ्कुलाम् ।	034a  
अवस्थाप्य वनद्वारि सेनामिदमुवाच सः ॥	034c  
मुनिं विरजसं द्रष्टुं गमिष्यामि तपोधनम् ।	035a  
काश्यपं स्थीयतामत्र यावदागमनं मम ॥	035c  
तद्वनं नन्दनप्रख्यमासाद्य मनुजेश्वरः ॥	036a  
क्षुत्पिपासे जहौ राजा मुदं चावाप पुष्कलाम् |	036c  
सामात्यो राजलिङ्गानि सोपनीय नराधिपः ।	037a  
पुरोहितसहायश्च जगामाश्रममुत्तमम् ॥	037c  
दिदृक्षुस्तत्र तमृषिं तपोराशिमथाव्ययम् ।	038a  
ब्रह्मलोकप्रतीकाशमाश्रमं सोऽभिवीक्ष्य ह ।	038c  
षट्पदोद्गीतसङ्घुष्टं नानाद्विजगणायुतम् ॥	038e  
विस्मयोत्फुल्लनयनो राजा प्रीतो बभूवह ।	039a  
ऋचो बह्वृचमुख्यैश्च प्रेर्यमाणाः पदक्रमैः ।	039c  
शुश्राव मनुजव्याघ्रो विततेष्विह कर्मसु ॥	039e  
यज्ञविद्याङ्गविद्भिश्च यजुर्विद्भिश्च शोभितम् ।	040a  
मधुरैः सामगीतैश्च ऋषिभिर्नियतव्रतैः ॥	040c  
भारुण्डसामगीताभिरथर्वशिरसोद्गतैः ।	041a  
यतात्मभिः सुनियतैः शुशुभे स तदाश्रमः ॥	041c  
अथर्ववेदप्रवराः पूगयज्ञियसामगाः ।	042a  
संहितामीरयन्ति स्म पदक्रमयुतां तु ते ॥	042c  
शब्दसंस्कारसंयुक्तर्ब्रुवद्भिश्चापरैर्द्विजैः ।	043a  
नादितः स बभौ श्रीमान्ब्रह्मलोक इवापरः ॥	043c  
यज्ञसंस्तरविद्भिश्च क्रमशिक्षाविशारदैः ।	044a  
न्यायतत्त्वात्मविज्ञानसम्पन्नैर्वेदपारगैः ॥	044c  
नानावाक्यसमाहारसमवायविशारदैः ।	045a  
विशेषकार्यविद्भिश्च मोक्षधर्मपरायणैः ॥	045c  
स्थापनाक्षेपसिद्धान्तपरमार्थज्ञतां गतैः ।	046a  
शब्दच्छन्दोनिरुक्तज्ञैः कालज्ञानविशारदैः ॥	046c  
द्रव्यकर्मगुणज्ञैश्च कार्यकारणवेदिभिः ।	047a  
पक्षिवानररुतज्ञैश्च व्यासग्रन्थसमाश्रितैः ॥	047c  
नानाशास्त्रेषु मुख्यैश्च शुश्राव स्वनमीरितम् ।	048a  
लोकायतिकमुख्यैश्च समन्तादनुनादितम् ॥	048c  
तत्रतत्र च विप्रेन्द्रान्नियतान्संशितव्रतान् ।	049a  
जपहोमपरान्विप्रान्ददर्श परवीरहा ॥	049c  
आसनानि विचित्राणि रुचिराणि महीपतिः ।	050a  
प्रयत्नोपहितानि स्म दृष्ट्वा विस्मयमागमत् ॥	050c  
देवतायतनानां च प्रेक्ष्य पूजां कृतां द्विजैः ।	051a  
ब्रह्मलोकस्थमात्मानं मेने स नृपसत्तमः ॥	051c  
स काश्यपतपोगुप्तमाश्रमप्रवरं शुभम् ।	052a  
नातृप्यत्प्रेक्षमाणो वै तपोवनगुणैर्युतम् ॥	052c  
स काश्यपस्यायतनं महाव्रतैर्वृतं समान्तादृषिभिस्तपोधनैः ।	053a  
विवेश सामात्यपुरोहितोऽरिहाविविक्तमत्यर्थमनोहरं शुभम् ॥ ॥	053c  

इति श्रीमन्महाभारते आदिपर्वणि सम्भवपर्वणि एकनवतितमोऽध्यायः ॥ 91 ॥

1-91-4 शून्यं वृक्षादिरहितमूषरम् ॥
 1-91-18 रिरंसया रमयितुमिच्छया ॥
 1-91-19 नदीकच्छोद्भवं कच्छः सजलोऽनूपप्रदेशः ॥
 1-91-29 काश्यपस्य कश्यपगोत्रस्य कण्वस्य ॥
 1-91-39 विततेषु वैतानिकेषु इष्टिपशुसोमादिषु प्रवर्तमानेषु ॥ 
1-91-40 यज्ञविद्यायामङ्गभूतानि कल्पसूत्रादीनि ॥ 
1-91-41 भारुण्डसामानि पूगयज्ञियसामानि च साम्नामवान्तरभेदाः ॥ 
1-91-46 स्थापनं प्रथमं स्वसिद्धान्तव्यवस्था ततस्तत्र शङ्काऽऽक्षेपः तस्याः परिहारः सिद्धान्तस्तैर्या परमार्थज्ञता तां गतैः ॥
 1-91-48 लोके एव आयतन्ते ते लोकायतिकाः तेषु लोकरञ्जनपरेषु मुख्यैः ॥ एकनवतितमोऽध्यायः ॥ 91 ॥
