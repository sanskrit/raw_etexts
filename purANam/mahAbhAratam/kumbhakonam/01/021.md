अध्यायः 021
*उच्चैःश्रवसो दर्शार्थं कद्रूविनतयोर्गमनम् ॥ 1 ॥
सौतिरुवाच ।	001  
ततो रजन्यां व्युष्टायां प्रभातेऽभ्युदिते रवौ ।	001a  
कद्रूश्च विनता चैव भगिन्यौ ते तपोधन ॥	001b  
अमर्षिते सुसंरब्धे दास्ये कृतपणे तदा ।	002a  
सागरस्य परं पारं वेलावनविभूषितम् ।\'	002b  
जग्मतुस्तुरगं द्रष्टुमुच्चैःश्रवसमन्तिकात् ॥	002c  
ददृशातेऽथ ते तत्र समुद्रं निधिमम्भसाम् ।	003a  
महान्तमुदकागाधं क्षोभ्यमाणं महास्वनम् ॥	003b  
तिमिङ्गिलझषाकीर्णं मकरैरावृतं तथा ।	004a  
सत्वैश्च बहुसाहस्रैर्नानारूपैः समावृतम् ॥	004b  
भीषणैर्विकृतैरन्यैर्घोरैर्जलचरैस्तथा ।	005a  
उग्रैर्नित्यमनाधृष्यं कूर्मग्राहसमाकुलम् ॥	005b  
आकरं सर्वरत्नानामालयं वरुणस्य च ।	006a  
नागानामालयं रम्यमुत्तमं सरितां पतिम् ॥	006b  
पातालज्वलनावासमसुराणां च बान्धवम् ।	007a  
भयङ्करं च सत्त्वानां पयसां निधिमर्णवम् ॥	007b  
शुभं दिव्यममर्त्यानाममृतस्याकरं परम् ।	008a  
अप्रमेयमचिन्त्यं च सुपुण्यजलमद्भुतम् ॥	008b  
घोरं जलचरारावरौद्रं भैरवनिःस्वनम् ।	009a  
गम्भीरावर्तकलिलं सर्वभूतभयङ्करम् ॥	009b  
वेलादोलानिलचलं क्षोभोद्वेगसमुच्छ्रितम् ।	010a  
वीचीहस्तैः प्रचलितैर्नृत्यन्तमिव सर्वतः ॥	010b  
चन्द्रवृद्धिक्षयवशादुद्वृत्तोर्मिसमाकुलम् ।	011a  
पाञ्चजन्यस्य जननं रत्नाकरमनुत्तमम् ॥	011b  
गां विन्दता भगवता गोविन्देनामितौजसा ।	012a  
वराहरूपिणा चान्तर्विक्षोभितजलाविलम् ॥	012b  
ब्रह्मर्षिणा व्रतवता वर्षाणां शतमत्रिणा ।	013a  
अनासादितगाधं च पातालतलमव्ययम् ॥	013b  
अध्यात्मयोगनिद्रां च पद्मनाभस्य सेवतः ।	014a  
युगादिकालशयनं विष्णोरमिततेजसः ॥	014b  
वज्रपातनसन्त्रस्तमैनाकस्याभयप्रदम् ।	015a  
डिम्बाहवार्दितानां च असुराणां परायणम् ॥	015b  
बडवामुखदीप्ताग्नेस्तोयहव्यप्रदं शिवम् ।	016a  
अगाधपारं विस्तीर्णमप्रमेयं सरित्पतिम् ॥	016b  
महानदीभिर्बह्वीभिः स्पर्धयेव सहस्रशः ।	017a  
अभिसार्यमाणमनिशं ददृशाते महार्णवम् ।	017b  
आपूर्यमाणमत्यर्थं नृत्यमानमिवोर्मिभिः ॥	017c  
गम्भीरं तिमिमकरोग्रसङ्कुलं तं गर्जन्तं जलचररावरौद्रनादैः ।	018a  
विस्तीर्णं ददृशतुरम्बरप्रकाशन्तेऽगाधन्निधिमुरुमम्भसामनन्तम् ॥ 	018b  

इति श्रीमन्महाभारते आदिपर्वणि आस्तीकपर्वणि एकविंशतितमोऽध्यायः ॥ 21 ॥
*1-21-3 क्षोभ्यमाणं मकरादिभिः ॥ 1-21-7 पातालज्वलनो बडवाग्निः ॥ 1-21-12 गां पृथ्वीं विन्दता लम्बमानेन ॥ 1-21-15 डिम्बो भयवतामाक्रन्दस्तद्वति आहवे ॥ 1-21-18 ते कद्रूविनते ॥ एकविंशतितमोऽध्यायः ॥ 21 ॥

