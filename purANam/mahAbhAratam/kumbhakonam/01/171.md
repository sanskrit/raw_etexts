अध्यायः 171

(अथ बकवधपर्व ॥ 10 ॥)

एकचक्रायां भिक्षामटतः पाण्डवान्दृष्ट्वा पौराणां वितर्कः ॥ 1 ॥ कुम्भकाराद्भीमस्य महत्तरपात्रलाभः ॥ 2 ॥ सभार्यस्य तद्गृहस्वामिनो ब्राह्मणस्य क्रन्दितं श्रुतवत्याः कुन्त्याः भीमानुमत्या ब्राह्मणान्तर्गृहप्रवेशः ॥ 3 ॥ ब्राह्मणप्रलापः ॥ 4 ॥
जनमेजय उवाच 	001  
एकचक्रां गतास्ते तु कुन्तीपुत्रा महारथाः ।	001a  
अत ऊर्ध्वं द्विजश्रेष्ठ किमकुर्वत पाण्डवाः ॥	001c  
वैशम्पायन उवाच 	002  
एकचक्रां गतास्ते तु कुन्तीपुत्रा महारथाः ।	002a  
ऊषुर्नातिचिरं कालं ब्राह्मणस्य निवेशने ॥	002c  
रमणीयानि पश्यन्तो वनानि विविधानि च ।	003a  
पार्थिवानपि चोद्देशान्सरितश्च सरांसि च ॥	003c  
चेरुर्भैक्षंं तदा ते तु सर्व एव विशाम्पते ।	004a  
\'युधिष्ठिरं च कुन्तीं च चिन्तयन्त उपासते ॥	004c  
भैक्षं चरन्तस्तु तदा जटिला ब्रह्मचारिणः ।	005a  
बभूवुर्नागराणां च गुणैः सम्प्रियदर्शनाः ॥	005c  
नागरा ऊचुः 	006  
दर्शनीया द्विजाः शुभ्रा देवगर्भोपमाः शुभाः ।	006a  
भैक्षानर्हाश्च राज्यार्हाः सुकुमारास्तपस्विनः ॥	006c  
नैते यथार्थतो विप्राः सुकुमारास्तपस्विनः ।	007a  
चरन्ति भूमौ प्रच्छन्नाः कस्माच्चित्कारणादिह ॥	007c  
सर्वलक्षणसम्पन्ना भैक्षं नार्हन्ति नित्यशः ।	008a  
कार्यार्थिनश्चरन्तीति तर्कयन्त इति ब्रुवन् ॥	008c  
बन्धूनामागमान्नित्यमुपचारैस्तु नागराः ।	009a  
भाजनानि च पूर्णानि भक्ष्यभोज्यैरकारयन् ॥	009c  
मौनव्रतेन संयुक्ता भैक्षं गृह्णन्ति पाण्डवाः ।	010a  
माता चिरगतान्ज्ञात्वा शोचन्ती पाण्डवान्प्रति ॥	010c  
दुःखाश्रुपूर्णनयना लिखन्त्यास्ते महीतलम् ।	011a  
भिक्षित्वा द्विजगेहेषु चिन्तयन्तश्च मातरम् ॥	011c  
त्वरमाणा निवर्तन्ते मातृगौरवयन्त्रिताः ।	012a  
मात्रे निवेदयन्ति स्म कुन्त्यै भैक्षं दिवानिशम् ॥	012c  
सर्वं सम्पूर्णभैक्षान्नं मातृदत्तं पृथक्पृथक् ।	013a  
विभज्याभुञ्जतेष्टं ते यथाभागं पृथक्पृथक् ॥	013c  
अर्धं स्म भुञ्जते पञ्च सह मात्रा परन्तपाः ।	014a  
अर्धं सर्वस्य भैक्षस्य भीमो भुङ्क्ते महाबलः ॥	014c  
स नाशितश्च भवति कल्याणान्नभुजिः पुरा ।	015a  
स वैवर्ण्यं च कार्श्यं च जगामातृप्तिकारितम् ॥	015c  
आज्यबिन्दुर्यथा वह्नौ महति ज्वलिते भवेत् ।	016a  
तथार्धभागं भीमस्य भिक्षान्नस्य नरोत्तम ॥	016c  
तथैव वसतां तत्र तेषां राजन्महात्मनाम् ।	017a  
अतिचक्राम सुमहान्कालोऽथ भरतर्षभ ॥	017c  
भीमोऽपि क्रीडयित्वाथ मिथो ब्राह्मणबन्धुषु ।	018a  
कुम्भकारेण सम्बन्धाल्लेभे पात्रं महत्तरम् ॥	018c  
कुम्भकारोऽददात्पात्रं महत्कृत्वातिमात्रकम् ।	019a  
प्रहसन्भीमसेनाय विस्मितस्तस्य कर्मणा ॥	019c  
तस्याद्भुतं कर्म कुर्वन्मृद्भारं महदाददे ।	020a  
मृद्भारैः शतसाहस्रैः कुम्भकारमतोषयत् ॥	020c  
चक्रे चक्रे च मृद्भाण्डान्सततं भैक्षमाचरन् ।	021a  
तदादायागतं दृष्ट्वा हसन्ति प्रहसन्ति च ॥	021c  
भक्ष्यभोज्यानि विविधान्यादाय प्रक्षिपन्ति च ।	022a  
एवमेव सदा भुक्त्वा मात्रे वदति वै रहः ।	022c  
न चाशितोऽस्मि भवति कल्याणान्नभृतः पुरा ॥\'	022e  
ततः कदाचिद्भैक्षाय गतास्ते पुरषर्षभाः ।	023a  
सङ्गत्य भीमसेनस्तु तत्रास्ते पृथया सह ॥	023c  
अथार्तिजं महाशब्दं ब्राह्मणस्य निवेशने ।	024a  
भृशमुत्पतितं घोरं कुन्ती शुश्राव भारत ॥	024c  
रोरुयमाणांस्तान्दृष्ट्वा परिदेवयतश्च सा ।	025a  
कारुण्यात्साधुभावाच्च कुन्ती राजन्न चक्षमे ॥	025c  
मथ्यमानेव दुःखेन हृदयेन पृथा तदा ।	026a  
उवाच भीमं कल्याणी कृपान्वितमिदं वचः ॥	026c  
वसामः सुसुखं पुत्र ब्राह्मणस्य निवेशने ।	027a  
अज्ञाता धार्तराष्ट्रस्य सत्कृतां वीतमन्यवः ॥	027c  
सा चिन्तये सदा पुत्र ब्राह्मणस्यास्य किं न्वहम् ॥	028a  
कदा प्रियं करिष्यामि यत्कुर्युरुषिताः सुखम् ॥	028c  
एतावान्पुरुषस्तात कृतं यस्मिन्न नश्यति ।	029a  
यावच्च कुर्यादन्योऽस्य कुर्यादभ्यधिकं ततः ॥	029c  
तदिदं ब्राह्मणस्यास्य दुःखमापतितं ध्रुवम् ।	030a  
न तत्र यदि साहाय्यं कुर्याम सुकृतं भवेत् ॥	030c  
भीमसेन उवाच 	031  
ज्ञायतामस्य यद्दुःखं यतश्चैव समुत्थितम् ।	031a  
विदित्वा व्यवसिष्यामि यद्यपि स्यात्सुदुष्करम् ॥	031c  
वैशम्पायन उवाच 	032  
एवं तौ कथयन्तौ च भूयः सुश्रुवतुः स्वनम् ।	032a  
आर्तिजं तस्य विप्रस्य सभार्यस्य विशाम्पते ॥	032c  
अन्तःपुरं ततस्तस्य ब्राह्मणस्य महात्मनः ।	033a  
विवेश त्वरिता कुन्ती बद्धवत्सेव सौरभी ॥	033c  
ततस्तं ब्राह्मणं तत्र भार्यया च सुतेन च ।	034a  
दुहित्रा चैव सहितं ददर्श विकृताननम् ॥	034c  
ब्राह्मण उवाच 	035  
धिगिदं जीवितं लोके गतसारमनर्थकम् ।	035a  
दुःखमूलं पराधीनं भृशमप्रियभागि च ॥	035c  
जीविते परमं दुःखं जीविते परमो ज्वरः ।	036a  
जीविते वर्तमानस्य द्वन्द्वानामागमो ध्रुवः ॥	036c  
आत्मा ह्येको हि धर्मार्थौ कामं चैव निषेवते ।	037a  
एतैश्च विप्रयोगोऽपि दुःखं परमनन्तकम् ॥	037c  
आहुः केचित्परं मोक्षं स च नास्ति कथञ्चन ।	038a  
अर्थप्राप्तौ तु नरकः कृत्स्न एवोपपद्यते ॥	038c  
अर्थेप्सुता परं दुःखमर्थप्राप्तौ ततोऽधिकम् ।	039a  
जातस्नेहस्य चार्थेषु विप्रयोगे महत्तरम् ॥	039c  
\'यावन्तो यस्य संयोगा द्रव्यैरिष्टैर्भवन्त्युत ।	040a  
तावन्तोऽस्य निखन्यन्ते हृदये शोकशङ्कवः ॥	040c  
तदिदं जीवितं प्राप्य अल्पकालं महाभयम् ।	041a  
त्यागो हि न मया प्राप्तो भार्यया सहितेन च ॥\'	041c  
न हि योगं प्रपश्यामि येन मुच्येयमापदः ।	042a  
पुत्रदारेण वा सार्धं प्राद्रवेयमनामयम् ॥	042c  
यतितं वै मया पूर्वं वेत्थ ब्राह्मणि तत्तथा ।	043a  
क्षेमं यतस्ततो गन्तुं त्वया तु मम न श्रुतम् ॥	043c  
इह जाता विवृद्धाऽस्मि पिता माता ममेति वै ।	044a  
उक्तवत्यसि दुर्मेधे याच्यमाना मयाऽसकृत् ॥	044c  
स्वर्गतोऽपि पिता वृद्धस्तथा माता चिरं तव ।	045a  
बान्धवा भूतपूर्वाश्च तत्र वासे तु का रतिः ॥	045c  
\'न भोजनं विरुद्धं स्यान्न स्त्रीदेशो निबन्धनः ।	046a  
सुदूरमपि तं देशं व्रजेद्गरुडहंसवत् ॥\'	046c  
सोऽयं ते बन्धुकामाया अशृण्वन्त्या वचो मम ।	047a  
बन्धुप्रणाशः सम्प्राप्तो भृशं दुःखकरो मम ॥	047c  
अथवा मद्विनाशो यं न हि शक्ष्यामि कञ्चन ।	048a  
परित्यक्तुमहं बन्धुं स्वयं जीवन्नृशंसवत् ॥	048c  
सहधर्मचरीं दान्तां नित्यं मातृसमां मम ।	049a  
सखायं विहितां देवैर्नित्यं परमिकां गतिम् ॥	049c  
पित्रा मात्रा च विहितां सदा गार्हस्थ्यभागिनीम् ।	050a  
वरयित्वा यथान्यायं मन्त्रवत्परिणीय च ॥	050c  
कुलीनां शीलसम्पन्नामपत्यजननीमपि ।	051a  
त्वामहं जीवितस्यार्थे साध्वीमनपकारिणीम् ॥	051c  
परित्यक्तुं न शक्ष्यामि भार्यां नित्यमनुव्रताम् ।	052a  
कुत एव परित्यक्तुं सुतां शक्ष्याम्यहं स्वयम् ॥	052c  
बालामप्राप्तवयसमजातव्यञ्जनाकृतिम् ।	053a  
भर्तुरर्थाय निक्षिप्तां न्यासं धात्रा महात्मना ॥	053c  
यया दौहित्रजाँल्लोकानाशंसे पितृभिः सह ।	054a  
स्वयमुत्पाद्य तां बालां कथमुत्स्रष्टुमुत्सहे ॥	054c  
मन्यन्ते केचिदधिकं स्नेहं पुत्रे पितुर्नराः ।	055a  
कन्यायां केचिदपरे मम तुल्यावुभौ स्मृतौ ॥	055c  
यस्यां लोकाः प्रसूतिश्च स्थिता नित्यमथो सुखम् ।	056a  
अपापां तामहं बालां कथमुत्स्रष्टुमुत्सहे ॥	056c  
\'कुत एव परित्यक्तुं सुतं शक्ष्याम्यहं स्वयम् ।	057a  
प्रार्थयेयं परां प्रीतिं यस्मिन्स्वर्गफलानि च ॥	057c  
यस्य जातस्य पितरो मुखं दृष्ट्वा दिवं गताः ।	058a  
अहं मुक्तः पितृऋणाद्यस्य जातस्य तेजसा ॥	058c  
दयितं मे कथं बालमहं त्यक्तुमिहोत्सहे ।	059a  
तमहं ज्येष्ठपुत्रं मे कुलनिर्हारकं विभुम् ॥	059c  
मम पिण्डोदकनिधिं कथं त्यक्ष्यामि पुत्रकम् ।	060a  
त्यागोऽयं मम सम्प्राप्तो मम वा मे सुतस्य वा ॥	060c  
तव वा तव पुत्र्या वा अत्र वासस्य तत्फलम् ।	061a  
न शृणोषि वचो मह्यं तत्फलं भुङ्क्ष्व भामिनि ॥	061c  
अथवाहं न शक्ष्यामि स्वयं मर्तुं सुतं मम ।	062a  
एकं त्यक्तुं न शक्नोति भवतीं च सुतामपि ॥	062c  
अथ मद्रक्षणार्थं वा न हि शक्ष्यामि कञ्चन ।	063a  
परित्यक्तुमहं बन्धुं स्वयं जीवन्नृशंसवत् ॥	063c  
आत्मानमपि चोत्सृज्य गते प्रेतवशं मयि ।\'	064a  
त्यक्ता ह्येते मया व्यक्तं नेह शक्ष्यन्ति जीवितुम् ॥	064c  
एषां चान्यतमत्यागो नृशंसो गर्हितो बुधैः ।	065a  
आत्मत्यागे कृते चेमे मरिष्यन्ति मया विना ॥	065c  
स कृच्छ्रामहमापन्नो न शक्तस्तर्तुमापदम् ।	066a  
अहो धिक्कां गतिं त्वद्य गमिष्यामि सबान्धवः ।	066c  
सर्वैः सह मृतं श्रेयो न च मे जीवितुं क्षमम् ॥ ॥	066e  

इति श्रीमन्महाभारते आदिपर्वणि बकवचपर्वणि एकसप्तत्यधिकशततमोऽध्यायः ॥ 171 ॥

1-171-42 योगमुपायम् ॥ एकसप्तत्यधिकशततमोऽध्यायः ॥ 171 ॥
