अध्यायः 061

वैशम्पायनेन जनमेजयाय सङ्क्षिप्य भारतकथाकथनम् ॥ 1 ॥
वैशम्पायन उवाच ।	001  
शृणु राजन्यथा वीरा भ्रातरः पञ्च पाण्डवाः ।	001a  
विरोधमन्वगच्छन्त धार्तराष्ट्रैर्दुरात्मभिः ॥\'	001c  
गुरवे प्राङ्नमस्कृत्य मनोबुद्धिसमाधिभिः ।	002a  
सम्पूज्य च द्विजान्सर्वांस्तथान्यान्विदुषो जनान् ॥	002c  
महर्षेर्विश्रुतस्येह सर्वलोकेषु धीमतः ।	003a  
प्रवक्ष्यामि मतं कृत्स्नं व्यासस्यामिततेजसः ॥	003c  
श्रोतुं पात्रं च राजंस्त्वं प्राप्येमां भारतीं कथाम् ।	004a  
गुरोर्वक्त्रपरिस्पन्दो मनः प्रोत्साहतीव मे ॥	004c  
शृणु राजन्यथा भेदः कुरुपाण्डवयोरभूत् ।	005a  
राज्यार्थे द्यूतसम्भूतो वनवासस्तथैव च ॥	005c  
यथा च युद्धमभवत्पृथिवीक्षयकारकम् ।	006a  
तत्तेऽहं कथयिष्यामि पृच्छते भरतर्षभ ॥	006c  
मृते पितरि ते वीरा वनादेत्य स्वमन्दिरम् ।	007a  
नचिरादेव विद्वांसो वेदे धनुषि चाभवन् ॥	007c  
तांस्तथा सत्ववीर्यौजःसम्पन्नान्पौरसम्मतान् ।	008a  
नामृष्यन्कुरवो दृष्ट्वा पाण्डवाञ्श्रीयशोभृतः ॥	008c  
ततो दुर्योधनः क्रूरः कर्णश्च सहसौबलः ।	009a  
तेषां निग्रहनिर्वासान्विविधांस्ते समारभन् ॥	009c  
ततो दुर्योधनः क्रूरः कुलिङ्गस्य मते स्थितः ।	010a  
पाम्डवान्विविधोपायै राज्यहेतोरपीडयत् ॥	010c  
ददावथ विषं पापो भीमाय धृतराष्ट्रजः ।	011a  
जरयामास तद्वीरः सहान्नेन वृकोदरः ॥	011c  
प्रमाणकोट्यां संसुप्तं पुनर्बद्ध्वा वृकोदरम् ।	012a  
तोयेषु भीमं गङ्गायाः प्रक्षिप्य पुरमाव्रजत् ॥	012c  
यदा विबुद्धः कौन्तेयस्तदा सञ्छिद्य बन्धनम् ।	013a  
उदतिष्ठन्महाबाहुर्भीमसेनो गतव्यथः ॥	013c  
आशीविषैः कृष्णसर्पैः सुप्तं चैनमदंशयत् ।	014a  
सर्वेष्वेवाङ्गदेशेषु न ममार स शत्रुहा ॥	014c  
तेषां तु विप्रकारेषु तेषु तेषु महामतिः ।	015a  
मोक्षणे प्रतिकारे च विदुरोऽवहितोऽभवत् ॥	015c  
स्वर्गस्थो जीवलोकस्य यथा शक्रः सुखावहः ।	016a  
पाण्डवानां तथा नित्यं विदुरोऽपि सुखावहः ॥	016c  
यदा तु विविधोपायैः संवृतैर्विवृतैरपि ।	017a  
नाशकद्विनिहन्तुं तान्दैवभाव्यर्थरक्षितान् ॥	017c  
ततः सम्मन्त्र्य सचिवैर्वृषदुःशासनादिभिः ।	018a  
धृतराष्ट्रमनुज्ञाप्य जातुषं गृहमादिशत् ॥	018c  
तत्र तान्वासयामास पाण्डवानमितौजसः ।	019a  
सुतप्रियैषी तान्राजा पाण्डवानम्बिकासुतः ।	019c  
ततो विवासयामास राज्यभोगबुभुक्षया ॥	019e  
ते प्रातिष्ठन्त सहिता नगरान्नागसाह्वयात् ।	020a  
प्रस्थाने चाभवन्मन्त्री क्षत्ता तेषां महात्मनाम् ॥	021c  
तेन मुक्ता जतुगृहान्निशीथे प्राद्रवन्वनम् ।	021a  
ततः सम्प्राप्य कौन्तेया नगरं वारणावतम् ॥	021c  
न्यवसन्त महात्मानो मात्रा सह परन्तपाः ।	022a  
धृतराष्ट्रेण चाज्ञप्ता उषिता जातुषे गृहे ॥	022c  
पुरोचनाद्रक्षमाणाः संवत्सरमतन्द्रिताः ।	023a  
सुरुङ्गां कारयित्वा तु विदुरेण प्रचोदिताः ॥	023c  
आदीप्य जातुषं वेश्म दग्ध्वा चैव पुरोचनम् ।	024a  
प्राद्रवन्भयसंविग्ना मात्रा सह परन्तपाः ॥	024c  
ददृशुर्दारुमं रक्षो हिडिम्बं वननिर्झरे ।	025a  
हत्वा च तं राक्षसेन्द्रं भीताः समवबोधनात् ॥	025c  
निशि सम्प्राद्रवन्पार्था धार्तराष्ट्रभयार्दिताः ।	026a  
प्राप्ता हिडिम्बा भीमेन यत्र जातो घटोत्कचः ॥	026c  
एकचक्रां ततो हत्वा पाण्डवाः संशितव्रताः ।	027a  
वेदाध्ययनसम्पन्नास्तेऽभवन्ब्रह्मचारिणः ॥	027c  
ते तत्र नियताः कालं कञ्चिदूषुर्नरर्षभाः ।	028a  
मात्रा सहैकचक्रायां ब्राह्मणस्य निवेशने ॥	028c  
तत्राससाद क्षुधितं पुरुषादं वृकोदरः ।	029a  
भीमसेनो महाबाहुर्बकं नाम महाबलम् ॥	029c  
तं चापि पुरुषव्याघ्रो बाहुवीर्येण पाण्डवः ।	030a  
निहत्य तरसा वीरो नागरान्पर्यसान्त्वयत् ॥	030c  
ततस्ते शुश्रुवुः कृष्णां पञ्चालेषु स्वयंवराम् ।	031a  
श्रुत्वा चैवाभ्यगच्छ्त गत्वा चैवालभन्त ताम् ॥	031c  
ते तत्र द्रौपदीं लब्ध्वा परिसंवत्सरोषिताः ।	032a  
विदिता हास्तिनपुरं प्रत्याजग्मुररिन्दमाः ॥	032c  
ते उक्ता धृतराष्ट्रेण राज्ञा शान्तनवेन च ।	033a  
भ्रातृभिर्विग्रहस्तात कथं वो न भवेदिति ॥	033c  
अस्माभिः खाण्डवप्रस्थे युष्मद्वासोऽनुचिन्तितः ।	034a  
तस्माज्जनपदोपेतं सुविभक्तमहापथम् ॥	034c  
वासाय स्वाण्डवप्रस्थं व्रजध्वं गतमत्सराः ।	035a  
तयोस्ते वचनाज्जग्मुः सह सर्वैः सुहृज्जनैः ॥	035c  
नगरं खाण्डवप्रस्थं रत्नान्यादाय सर्वशः ।	036a  
तत्र ते न्यवसन्पार्थाः संवत्सरगणान्न्बहून् ॥	036c  
वशे शस्त्रप्रतापेन कुर्वन्तोऽन्यान्महीभृतः ।	037a  
एवं धर्मप्रधानास्ते सत्यव्रतपरायणाः ॥	037c  
अप्रमत्तोत्थिताः क्षान्ताः प्रतपन्तोऽहितान्बहून् ।	038a  
अजयद्भीमसेनस्तु दिशं प्राचीं महायशाः ॥	038c  
उदीचीमर्जुनो वीरः प्रतीचीं नकुलस्तथा ।	039a  
दक्षिणां सहदेवस्तु विजिग्ये परवीरहा ॥	039c  
एवं चक्रुरिमां सर्वे वशे कृत्स्नां वसुन्धराम् ।	040a  
पञ्चभिः सूर्यसङ्काशैः सूर्येण च विराजता ॥	040c  
षट्सूर्येवाभवत्पृथ्वी पाण्डवैः सत्यविक्रमैः ।	041a  
ततो निमित्ते कस्मिंश्चिद्धर्मराजो युधिष्ठिरः ॥	041c  
वनं प्रस्थापयामास तेजस्वी सत्यविक्रमः ।	042a  
प्राणेभ्योऽपि प्रियतरं भ्रातरं सव्यसाचिनम् ॥	042c  
अर्जुनं पुरुषव्याघ्रं स्थिरात्मानं गुणैर्युतम् ।	043a  
स वै संवत्सरं पूर्णं मासं चैकं वने वसन् ॥	043c  
तीर्थयात्रां च कृतवान्नागकन्यामवाप च ।	044a  
पाण्ड्यस्य तनयां लब्ध्वा तत्र ताभ्यांसहोषितः\' ॥	044c  
ततोऽगच्छद्धृषीकेशं द्वारवत्यां कदाचन ।	045a  
लब्धवांस्तत्र बीभत्सुर्भार्यां राजीवलोचनाम् ॥	045c  
अनुजां वासुदेवस्य सुभद्रां भद्रभाषिणीम् ।	046a  
सा शचीव महेन्द्रेण श्रीः कृष्णेनेव सङ्गता ॥	046c  
सुभद्रा युयुजे प्रीत्या पाण्डवेनार्जुनेन ह ।	047a  
अतर्पयच्च कौन्तेयः खाण्डवे हव्यवाहनम् ॥	047c  
बीभत्सुर्वासुदेवेन सहितो नृपस्तम ।	048a  
नातिभारो हि पार्थस्य केशवेन सहाभवत् ॥	048c  
व्यवसायसहायस्य विष्णोः शत्रुवधेष्विव ।	049a  
पार्थायाग्निर्ददौ चापि गाण्डीवं धनुरुत्तमम् ॥	049c  
इषुधी चाक्षयैर्बाणै रथं च कपिलक्षणम् ।	050a  
मोक्षयामास बीभत्सुर्मयं यत्र महासुरम् ॥	050c  
स चकार सभां दिव्यां सर्वरत्नसमाचिताम् ।	051a  
तस्यां दुर्योधनो मन्दो लोभं चक्रे सुदुर्मतिः ॥	051c  
ततोऽक्षैर्वञ्चयित्वा च सौबलेन युधिष्ठिरम् ।	052a  
वनं प्रस्थापयामास सप्तवर्षाणि पञ्च च ॥	052c  
अज्ञातमेकं राष्ट्रे च ततो वर्षं त्रयोदशम् ।	053a  
ततश्चतुर्दशे वर्षे याचमानाः स्वकं वसु ॥	053c  
नालभन्त महाराज ततो युद्धमवर्तत ।	054a  
ततस्ते क्षत्रमुत्साद्य हत्वा दुर्योधनं नृपम् ॥	054c  
राज्यं विहतभूयिष्ठं प्रत्यपद्यन्त पाण्डवाः ।	055a  
इष्ट्वा क्रतूंश्च विविधानश्वमेधादिकान्बहून् ॥	055c  
धृतराष्ट्रे गते स्वर्गं विदुरे पञ्चतां गते ।	056a  
गमयित्वा क्रियां स्वर्ग्यां राज्ञाममिततेजसाम् ॥	056c  
स्वं धाम याते वार्ष्णेये कृष्णदारान्प्ररक्ष्य च ।	057a  
महाप्रस्थानिकं कृत्वा गताः स्वर्गमनुत्तमम्\' ॥	057c  
एवमेतत्पुरावृत्तं तेषामक्लिष्टकर्मणाम् ।	058a  
भेदो राज्यविनाशश्च जयश्च जयतांवर ॥ ॥	058c  

इति श्रीमन्महाभारते आदिपर्वणि अंशावतरणपर्वणि एकषष्टितमोऽध्यायः ॥ 61 ॥

1-61-4 प्रोत्साहतीव प्रोत्साहयतीव । परिस्पन्दमुदुत्साहयतीव मे इति पाठेगुरोर्वक्त्रपरिस्पन्दस्त्वं कथां कथयेत्याज्ञावचनं तज्जन्या मुत्प्रीतिः सा प्रोत्साहयती ॥ 4 ॥ 1-61-7 नचिरात् शीघ्र । विद्वांसोऽमवन् ॥ 1-61-12 प्रमाणकोट्यां गङ्गायास्तीर्थविशेषे । वृकनामा बहुभ क्षोऽग्निरुदरे यस्य स वृकोदरः ॥ 1-61-17 संवृतैर्गुप्तैः । विवृतै प्रकाशैः । दैवभाव्यर्थरक्षितान् दैवेनादृष्टेन भावी कुरुक्षयपाण्ड वराज्यलाभादिरर्थस्तस्मै रक्षितान् ॥ 1-61-18 वृषः कर्णः जातुषं लाक्षामयम् ॥ 1-61-20 अभवन्मित्रमित्यपि पाठः । क्षत्ता विदुरः ॥ 1-61-21 तेन क्षत्तुर्मन्त्रणेन ॥ 1-61-31 स्वयं वृणुते इति स्वयंवरा ताम् ॥ 1-61-33 शान्तनवेन भीष्मेण ॥ 1-61-36 आदाय भागश इत्यपि पाठः ॥ 1-61-48 नातीति खाण्डवदाह इति शेषः ॥ 1-61-49 व्यवसायो बुद्धिः ॥ 1-61-50 बाणैर्युक्ताविति शेषः । कपिलक्षणं वानरध्वजं । यत्र खाण्डवदाहे ॥ एकषष्टितमोऽध्यायः ॥ 61 ॥
