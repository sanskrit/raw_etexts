अध्यायः 081	
इन्द्रययातिसंवादः ॥ 1 ॥
वैशम्पायन उवाच ।	001  
स्वर्गतः स तु राजेन्द्रो निवसन्देववेश्मनि ।	001a  
पूजितस्त्रिदशैः साध्यैर्मरुद्भिर्वसुभिस्तथा ॥	001c  
देवलोकं ब्रह्मलोकं सञ्चरन्पुण्यकृद्वशी ।	002a  
अवसत्पृथिवीपालो दीर्घकालमिति श्रुतिः ॥	002c  
स कदाचिन्नृपश्रेष्ठो ययातिः शक्रमागमत् ।	003a  
कथान्ते तत्र शक्रेण स पृष्टः पृथिवीपतिः ॥	003c  
शक्र उवाच ।	004  
यदा स पूरुस्तव रूपेण राजञ्जरां गृहीत्वा प्रचचार भूमौ ।	004a  
तदा च राज्यं सम्प्रदायैव तस्मै त्वया किमुक्तः कथयेह सत्यम् ॥	004c  
ययातिरुवाच ।	005  
गङ्गायमुनयोर्मध्ये कृत्स्नोयं विषयस्तव ।	005a  
मध्ये पृथिव्यास्त्वं राजा भ्रातरोऽन्त्याधिपास्तव ॥	005c  
\'न च कुर्यान्नरो दैन्यं शाठ्यं क्रोधं तथैव च ।	006a  
जैह्यं च मत्सरं वैरं सर्वत्रेदं न कारयेत् ॥	006c  
मातरं पितरं ज्येष्ठं विद्वांसं च तपोधनम् ।	007a  
क्षमावन्तं च राजेन्द्र नावमन्येत बुद्धिमान् ॥	007c  
अशक्तस्तु क्षमते नित्यमशक्तः क्रुध्यते नरः ।	008a  
दुर्जनः सुजनं द्वेष्टि दुर्बलो बलवत्तरम् ॥	008c  
रूपवन्तमरूपी च धनवन्तं च निर्धनः ।	009a  
अकर्मी कर्मिणं द्वेष्टि धार्मिकं च नधार्मिकः ॥	009c  
निर्गुणो गुणवन्तं च पुत्रैतत्कलिलक्षणम् ।	010a  
विपरीतं च राजेन्द्र एतेषु कृतलक्षणम् ॥	010c  
ब्राह्मणो वाथ वा राजा वैश्यो वा शूद्र एव वा ।	011a  
प्रशस्तेषु प्रसक्ताश्चेत्प्रशस्यन्ते यशस्विनः ॥	011c  
तस्मात्प्रशस्ते राजेन्द्र नरः सक्तमना भवेत् ।	012a  
अलोकज्ञा ह्यप्रशस्ता भ्रातरस्ते ह्यबुद्धयः ॥	012c  
अन्त्याधिपतयः सर्वे ह्यभवन्गुरुशासनात् ।	013a  
इन्द्र उवाच ।	013  
त्वं हि धर्मविदो राजन्कत्थसे धर्मसुत्तमम् ।	013c  
कथयस्व पुनर्मेऽद्य लोकवृत्तान्तमुत्तमम् ॥	013e  
ययातिरुवाच\'	014  
अक्रोधनः क्रोधनेभ्यो विशिष्टस्तथा तितिक्षुरतितिक्षोर्विशिष्टः ।	014a  
अमानुषेभ्यो मानुषाश्च प्रधानाविद्वांस्तथैवाविदुषः प्रधानः ॥	014c  
आक्रुश्यमानो नाकोशेन्मन्युरेव तितिक्षतः ।	015a  
आक्रोष्टारं निर्दहति सुकृतं चास्य विन्दति ॥	015c  
नारुन्तुदः स्यान्न नृशंसवादी न हीनतः परमभ्याददीत ।	016a  
ययाऽस्य वाचा पर उद्विजेतन तां वदेद्रुशतीं पापलोक्याम् ॥	016c  
अरुन्तुदं पुरुषं तीक्ष्णवाचं वाक्कण्टकैर्वितुदन्तं मनुष्यान् ।	017a  
विद्यादलक्ष्मीकतमं जनानां मुखे निबद्धां निर्ऋतिं वहन्तम् ॥	017c  
सद्भिः पुरस्तादभिपूजितः स्यात्सद्भिस्तथा पृष्ठतो रक्षितः स्यात् ।	018a  
सदाऽसतामतिवादांस्तितिक्षेत्सतां वृत्तं चाददीतार्यवृत्तः ॥	018c  
वाक्सायका वदनान्निष्पतन्ति यैराहतः शोचति रात्र्यहानि ।	019a  
परस्य ये मर्मसु सम्पतन्ति तान्पण्डितो नावसृजेत्परेषु ॥	019c  
नहीदृशं संवननं त्रिषु लोकेषु विद्यते ।	020a  
दया मैत्री च भूतेषु दानं च मधुरा च वाक् ॥	020c  
तस्मात्सान्त्वं सदा वाच्यं न वाच्यं परुषं क्वचित् ।	021a  
पूज्यान्सम्पूजयेद्दद्यान्न च याचेत्कदाचन ॥	021c  

इति श्रीमन्महाभारते आदिपर्वणि सम्भवपर्वणि एकाशीतितमोऽध्यायः ॥ 81 ॥
1-81-16 अस्य आक्रोष्टुः सुकृतं तितिक्षुर्विन्दति । रुशतीम् अकल्याणी ॥ 1-81-17 निर्ऋति दुर्देवताम् ॥ 1-81-20 संवननं वशीकरणम् ॥ एकाशीतितमोऽध्यायः ॥ 81 ॥
