अध्यायः 215

युधिष्ठिरादीनां क्रमेण द्रौपद्याः पाणिग्रहणम् ॥ 1 ॥
द्रुपद उवाच ।	001  
अश्रुत्वैवं वचनं ते महर्षे मया पूर्वं यतितं संविधातुम् ।	001a  
न वै शक्यं विहितस्यापयानं तदेवेदमुपपन्नं विधानम् ॥	001c  
दिष्टस्य ग्रन्थिरनिवर्तनीयः स्वकर्मणा विहितं तेन किञ्चित् ।	002a  
कृतं निमित्तमिह नैकहेतोस्तदेवेदमुपपन्नं विधानम् ॥	002c  
यथैव कृष्णोक्तवती पुरस्तान्नैकान्पतीन्मे भगवान्ददातु ।	003a  
स चाप्येवं वरमित्यब्रवीत्तां देवो हि वेत्ता परमं यदत्र ॥	003c  
यदि चैवं विहितः शङ्करेण धर्मोऽधर्मो वा नात्र ममापराधः ।	004a  
गृह्णन्त्विमे विधितत्पाणिमस्या यथोपजोषं विहितैषां हि कृष्णा ॥	004c  
व्यास उवाच ।	005  
नायं विधिर्मानुषाणां विवाहे देवा ह्येते द्रौपदी चापि लक्ष्मीः ।	005a  
प्राक्कर्मणः सुकृतात्पाण्डवानां पञ्चानां भार्या देवदेवप्रसादात् ॥	005c  
तेषामेवायं विहितः स्याद्विवाहो यथा ह्येष द्रौपदीपाण्डवानाम् ।	006a  
अन्येषां नृणां योषितां च न धर्मः स्यान्मानवोक्तो नरेन्द्र ॥	006c  
वैशम्पायन उवाच ।	007  
तत आजग्मतुस्तत्र तौ व्यासद्रुपदावुभौ ।	007a  
कुन्ती सपुत्रा यत्रास्ते धृष्टद्युम्नश्च पार्षतः ।	007c  
ततो द्वैपायनः कृष्णो युधिष्ठिरमथागमत् ॥\'	008a  
ततोऽब्रवीद्भगवान्धर्मराजमद्यैव पुण्येऽहनि पाण्डवेय ।	008c  
पुण्ये पुष्ये योगमुपैति चन्द्रमाःपाणिं कृष्णायास्त्वं गृहाणाद्य पूर्वं ॥	009a  
\'एवमुक्त्वा धर्मराजं भीमादीनप्यभाषत ॥	009c  
क्रमेण पुरुषव्याघ्राः पाणिं गृह्णन्तु पाणिभिः ।	010a  
एवमेव मया सर्वं दृष्टमेतत्पुराऽनघाः ॥	010c  
वैशम्पायन उवाच ।	011  
ततो राजा यज्ञसेनः सपुत्रो जन्यार्थमुक्तं बहु तत्तदग्र्यम् ।	011a  
\'समर्थयामास महानुभावो हृष्टः सपुत्रः सहबन्धुवर्गः ।	011c  
\'समानयामास सुतां च कृष्णामाप्लाव्य रत्नैर्बहुभिर्विभूष्य ॥	011e  
ततस्तु सर्वे सुहृदो नृपस्यसमाजग्मुः सहिता मन्त्रिणश्च ।	012a  
द्रष्टुं विवाहं परमप्रतीताद्विजाश्च पौराश्च यथाप्रधानाः ॥	012c  
ततोऽस्य वेश्माग्र्यजनोपशोभितं विस्तीर्णपद्मोत्पलभूषिताजिरम् ।	013a  
बलौघरत्नौघविचित्रमाबभौ नभो यथा निर्मलतारकान्वितम् ॥	013c  
ततस्तु ते कौरवराजपुत्रा विभूषिताः कुण्डलिनो युवानः ।	014a  
महार्हवस्त्राम्बरचन्दनोक्षिताः कृताभिषेकाः कृतमङ्गलक्रियाः ॥	014c  
पुरोहितेनाग्निसमानवर्चसा सहैव धौम्येन यताविधि प्रभो ।	015a  
क्रमेण सर्वे विविशुस्ततः सदो महर्षभा गोष्ठमिवाभिनन्दिनः ॥	015c  
ततः समाधाय स वेदपरागो जुहाव मन्त्रैर्ज्वलितं हुताशनम् ।	016a  
युधिष्ठिरं चाप्युपनीय मन्त्रविन्नियोजयामास सहैव कृष्णया ॥	016c  
प्रदक्षिणं तौ प्रगृहीतपाणी समानयामास स वेदपरागः ।	017a  
\'विप्रांश्च सन्तर्प्य युधिष्ठिरो धनैर्गोभिश्च रत्नैर्विविधैश्च पूर्वम् ॥	017c  
तदा स राजा द्रुपदस्य पुत्रिकापाणिं प्रजग्राह हुताशनाग्रतः ।	018a  
धौम्येन मन्त्रैर्विधिवद्धुतेऽग्नौ सहाग्निकल्पैर्ऋषिभिः समेत्य ॥	018c  
ततोऽन्तरिक्षात्कुसुमानि पेतुर्ववौ च वायुः सुमनोज्ञगन्धः ।	019a  
ततोऽभ्यनुज्ञाप्य समाजशोभितं युधिष्ठिरं राजपुरोहितस्तदा ॥	019c  
विप्रांश्च सर्वान्सुहृदश्च राज्ञः समेत्य राजानमदीनसत्वम् ।	020a  
जगाद भूयोऽपि महानुभावो वचोऽर्थयुक्तं मनुजेश्वरं तम् ॥	020c  
गृह्णन्त्वथान्ये नरदेवकन्यापाणिं यथावन्नरदेवपुत्राः ।	021a  
तमभ्यनन्दद्द्रुपदस्तथा द्विजं तथा कुरुष्वेति तमादिदेश ॥	021c  
पुरोहितस्यानुमतेन राज्ञस्ते राजपुत्रा मुदिता बभूवुः ।	022a  
क्रमेण चान्ये च नराधिपात्मजा वरस्त्रियास्ते जगृहुः करं तदा ॥\'	022c  
अहन्यहन्युत्तमरूपधारिणो महारथाः कौरववंशवर्धनाः ॥	023ac  
इदं च तत्राद्भुतरूपमुत्तमं जगाद देवर्षिरतीतमानुषम् ।	023a  
महानुभावा किल सा सुमध्यमा बभूव कन्यैव गते गतेऽहनि ॥	023c  
\'पतिश्वशुरता ज्येष्ठे पतिदेवरताऽनुजे ।	024a  
मध्यमेषु च पाञ्चाल्यास्त्रितयं त्रितयं त्रिषु ॥\'	024c  
कृते विवाहे द्रुपदो धनं ददौमहारथेभ्यो बहुरूपमुत्तमम् ।	025a  
शतं रथानां वरहेममालिनां चतुर्युजां हेमखलीनमालिनाम् ॥	025c  
शतं गजानामपि पद्मिनां तथाशतं गिरिणामिव हेमशृङ्गिणाम् ।	026a  
तथैव दासीशतमग्र्ययौवनं महार्हवेषाभरणाम्बरस्रजम् ॥	026c  
पृथक्पृथग्दिव्यदृशां पुनर्ददौ तदा धनं सौमकिरग्निसाक्षिकम् ।	027a  
तथैव वस्त्राणि विभूषणानि प्रभावयुक्तानि महानुभावः ॥	027c  
कृते विवाहे च ततस्तु पाण्डवाःप्रभूतरत्नामुपलभ्य तां श्रियम् ।	028a  
विजह्रुरिन्द्रप्रतिमा महाबलाः पुरे तु पाञ्चालनृपस्य तस्य ह ॥ ॥	028c  
इति श्रीमन्महाभारते आदिपर्वणि वैवाहिकपर्वणि पञ्चदशाधिकद्विशततमोऽध्यायः ॥ 215 ॥

1-215-26 चतुर्युजामश्वचतुष्टययुजाम् ॥ पञ्चदशाधिकद्विशततमोऽध्यायः ॥ 215 ॥
