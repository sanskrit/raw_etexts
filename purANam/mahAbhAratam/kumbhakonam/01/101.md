अध्यायः 101
भरतचरित्रकथनम् ॥ 1 ॥ तद्वंशकथनं च ॥ 2 ॥
\'वैशम्पायन उवाच ।	001  
दुष्यन्ताद्भरतो राज्यं यथान्यायमवाप सः ।\'	001a  
तस्य तत्प्रथितं कर्म प्रावर्तत महात्मनः ॥	001c  
भास्वरं दिव्यमजितं लोकसन्नादनं महत् ।	002a  
स विजित्य महीपालांश्चकार वशवर्तिनः ॥	002c  
चचार च सतां धर्मं प्राप्य चानुत्तमं यशः ।	003a  
स राजा चक्रवर्त्यासीत्सार्वभौमः प्रतापवान् ॥	003c  
ईजे च बहुभिर्यज्ञैर्यथा शक्रो मरुत्पतिः ।	004a  
याजयामास तं कण्वो दक्षवद्भूरिदक्षिणम् ॥	004c  
श्रीमद्गोविततं नाम वाजिमेधमवाप सः ।	005a  
यस्मिन्सहस्रं पद्मानां कण्वाय भरतो ददौ ॥	005c  
सोऽश्वमेधशतैरीजे यमुनामनु तीरगः ।	006a  
त्रिशतैश्च सरस्वत्यां गङ्गामनु चतुःशतैः ॥	006c  
दौष्यन्तिर्भरतो यज्ञैरीजे शाकुन्तलो नृपः ।	007a  
तस्माद्भरतवंशस्य विप्रतस्थे महद्यशः ॥	007c  
भरतस्य वरस्त्रीषु पुत्राः सञ्जज्ञिरे पृथक् ।	008a  
नाभ्यनन्दत्तदा राजा नानुरूपा ममेति तान् ॥	008c  
ततस्तान्मातरः क्रुद्धाः पुत्रान्निन्युर्यमक्षयम् ।	009a  
ततस्तस्य नरेन्द्रस्य वितथं पुत्रजन्म तत् ॥	009c  
ततो महद्भिः क्रतुभिरीजानो भरतस्तदा ।	010a  
लेभे पुत्रं भरद्पाजाद्भुमन्युं नाम भारत ॥	010c  
ततः पुत्रिणमात्मानं ज्ञात्वा पौरवनन्दनः ।	011a  
भुमन्युं भरतश्रेष्ठ यौवराज्येऽभ्यषेचयत् ॥	011c  
ततो दिविरथो नाम भुमन्योरभवत्सुतः ।	012a  
सुहोत्रश्च सुहोता च सुहविः सुयजुस्तथा ॥	012c  
पुष्करिण्यामृचीकश्च भुमन्योरभवन्सुताः ।	013a  
तेषां ज्येष्ठः सुहोत्रस्तु राज्यमाप महीक्षिताम् ॥	013c  
राजसूयाश्वमेधाद्यैः सोऽयजद्बहुभिः सवैः ।	014a  
सुहोत्रः पृथिवीं कृत्स्नां बुभुजे सागराम्बराम् ॥	014c  
पूर्णां हस्तिगवाश्वैश्च बहुरत्नसमाकुलाम् ।	015a  
ममज्जेव मही तस्य भूरिभारावपीडिता ॥	015c  
हस्त्यश्वरथसम्पूर्णा मनुष्यकलिला भृशम् ।	016a  
सुहोत्रे राजनि तदा धर्मतः शासति प्रजाः ॥	016c  
चैत्ययूपाङ्किता चासीद्भूमिः शतसहस्रशः ।	017a  
प्रवृद्धजनसस्या च सर्वदैव व्यरोचत ॥	017c  
ऐक्ष्वाकी जनयामास सुहोत्रात्पृथिवीपतेः ।	018a  
अजमीढं सुमीढं च पुरुमीढं च भारत ॥	018c  
अजमीढो वरस्तेषां तस्मिन्वंशः प्रतिष्ठितः ।	019a  
षट् पुत्रान्सोप्यजनयत्तिसृषु स्त्रीषु भारत ॥	019c  
ऋक्षं धूमिन्यथो नीली दुष्यन्तपरमेष्ठिनौ ।	020a  
केशिन्यजनयज्जह्नुं सुतौ च जनरूषिणौ ॥	020c  
विदुः संवरणं वीरमृक्षाद्राथन्तरीसुतम् ।	021a  
तथेमे सर्वपञ्चाला दुष्यन्तपरमेष्ठिनोः ।	021c  
अन्वयाः कुशिका राजञ्जन्होरमिततेजसः ॥	021e  
जनरूषणयोर्ज्येष्ठमृक्षमाहुर्जनाधिपम् ।	022a  
ऋक्षात्संवरणो जज्ञे राजन्वंशकरस्तव ॥	022c  
आर्क्षे संवरणे राजन्प्रशासति वसुन्धराम् ।	023a  
सङ्क्षयः सुमहानासीत्प्रजानामिति नः श्रुतम् ॥	023c  
व्यशीर्यत ततो राष्ट्रं क्षयैर्नानाविधैस्तदा ।	024a  
क्षुन्मृत्युभ्यामनावृष्ट्या व्याधिभिश्च समाहतम् ॥	024c  
अभ्यघ्नन्भारतांश्चैव सपत्नानां बलानि च ।	025a  
चालयन्वसुधां चेमां बलेन चतुरङ्गिणा ॥	025c  
अभ्ययात्तं च पाञ्चल्यो विजित्य तरसा महीम् ।	026a  
अक्षौहिणीभिर्दशभिः स एनं समरेऽजयत् ॥	026c  
ततः सदारः सामात्यः सपुत्रः ससुहृज्जनः ।	027a  
राजा संवरणस्तस्मात्पलायत महाभयात् ॥	027c  
\'ते प्रतीचीं पराभूताः प्रपन्ना भारता दिशम्\' ।	028a  
सिन्धोर्नदस्य महतो निकुञ्जे न्यवसंस्तदा ।	028c  
नदीविषयपर्यन्ते पर्वतस्य समीपतः ॥	028e  
तत्रावसन्बहून्कालान्भारता दुर्गमाश्रिताः ।	029a  
तेषां निवसतां तत्र सहस्रं परिवत्सरान् ॥	029c  
अथाभ्यगच्छद्भरतान्वसिष्ठो भगवानृषिः ।	030a  
तमागतं प्रयत्नेन प्रत्युद्गम्याभिवाद्य च ॥	030c  
अर्घ्यमभ्याहरंस्तस्मै ते सर्वे भारतास्तदा ।	031a  
निवेद्य सर्वमृषये सत्कारेण सुवर्चसे ॥	031c  
तमासने चोपविष्टं राजा वव्रे स्वयं तदा ।	032a  
पुरोहितो भवान्नोऽस्तु राज्याय प्रयतेमहि ॥	032c  
ओमित्येवं वसिष्ठोऽपि भारतान्प्रत्यपद्यत ।	033a  
अथाभ्यषिञ्चत्साम्राज्ये सर्वक्षत्रस्य पौरवम् ॥	033c  
विषाणभूतं सर्वस्यां पृथिव्यामिति नः श्रुतम् ।	034a  
भरताध्युषितं पूर्वं सोऽध्यतिष्ठत्पुरोत्तमम् ॥	034c  
पुनर्बलिभृतश्चैव चक्रे सर्वमहीक्षितः ।	035a  
ततः स पृथिवीं प्राप्य पुनरीजे महाबलः ॥	035c  
आजमीढो महायज्ञैर्बहुभिर्भूरिदक्षिणैः ।	036a  
ततः संवरणात्सौरी तपती सुषुवे कुरुम् ॥	036c  
राजत्वे तं प्रजाः सर्वा धर्मज्ञ इति वव्रिरे ।	037a  
\'महिम्ना तस्य कुरवो लेभिरे प्रत्ययं भृशम् ।\'	037c  
तस्य नाम्नाऽभिविख्यातं पृथिव्यां कुरुजाङ्गलं ॥	037e  
कुरुक्षेत्रं स तपसा पुण्यं चक्रे महातपाः ।	038a  
अश्ववन्तमभिष्यन्तं तथा चैत्ररथं मुनिम् ॥	038c  
जनमेजयं च विख्यातं पुत्रांश्चास्यानुशुश्रुम ।	039a  
पञ्चैतान्वाहिनी पुत्रान्व्यजायत मनस्विनी ॥	039c  
अविक्षितः परिक्षित्तु शबलाश्वस्तु वीर्यवान् ।	040a  
आदिराजो विराजश्च शाल्मलिश्च महाबलः ॥	040c  
उच्चैःश्रवा भङ्गकारो जितारिश्चाष्टमः स्मृतः ।	041a  
एतेषामन्ववाये तु ख्यातास्ते कर्मजैर्गुणैः ।	041c  
जनमेजयादयः सप्त तथैवान्ये महारथाः ॥	041e  
परीक्षितोऽभवन्पुत्राः सर्वे धर्मार्थकोविदाः ।	042a  
कक्षसेनोग्रसेनौ तु चित्रसेनश्च वीर्यवान् ॥	042c  
इन्द्रसेनः सुषेणश्च भीमसेनश्च नामतः ।	043a  
जनमेजयस्य तनया भुवि ख्याता महाबलाः ॥	043c  
धृतराष्ट्रः प्रथमजः पाण्डुर्बाह्लीक एव च ।	044a  
निषधश्च महातेजास्तथा जाम्बूनदो बली ॥	044c  
कुण्डोदरः पदातिश्च वसातिश्चाष्टमः स्मृतः ।	045a  
सर्वे धर्मार्थकुशलाः सर्वभूतहिते रताः ॥	045c  
धृतराष्ट्रोऽथ राजासीत्तस्य पुत्रोऽथ कुण्डिकः ।	046a  
हस्ती वितर्कः क्राथश्च कुण्डिनश्चापि पञ्चमः ॥	046c  
हविश्रवास्तथेन्द्राभो भुमन्युश्चापराजितः ।	047a  
धृतराष्ट्रसुतानां तु त्रीनेतान्प्रथितान्भुवि ॥	047c  
प्रतीपं धर्मनेत्रं च सुनेत्रं चापि भारत ।	048a  
प्रतीपः प्रथितस्तेषां बभूवाप्रतिमो भुवि ॥	048c  
प्रतीपस्य त्रयः पुत्रा जज्ञिरे भरतर्षभ ।	049a  
देवापिः शन्तनुश्चैव बाह्लीकश्च महारथः ॥	049c  
देवापिस्तु प्रवव्राज तेषां धर्महितेप्सया ।	050a  
शन्तनुश्च महीं लेभे बाह्लीकश्च महारथः ॥	050c  
भरतस्यान्वयास्त्वेते देवकल्पा महारथाः ।	051a  
बभूवुर्ब्रह्मकल्पाश्च बहवो राजसत्तमाः ॥	051c  
एवंविधा महाभागा देवरूपाः प्रहारिणः ।	052a  
अन्ववाये महाराज ऐलवंशविवर्धनाः ॥	052c  
\'गङ्गातीरं समागम्य दीक्षितो जनमेजय ।	053a  
अश्वमेधसहस्राणि वाजपेयशतानि च ॥	053c  
पुनरीजे महायज्ञैः समाप्तवरदक्षिणैः ।	054a  
अग्निष्टोमातिरात्राणामुक्थानां सोमवत्पुनः ॥	054c  
वाजपेयेष्टिसत्राणां सहस्रैश्च सुसम्भृतैः ।	055a  
दृष्ट्वा शाकुन्तलो राजा तर्पयित्वा द्विजान्धनैः ॥	055c  
पुनः सहस्रं पद्मानां कण्वाय भरतो ददौ ।	056a  
जम्बूनदस्य शुद्धस्य कनकस्य महायशाः ॥	056c  
यस्य यूपाः शतव्यामाः परिणाहेऽथ काञ्चनाः ।	057a  
सहस्रव्याममुद्वृद्धाः सेन्द्रैर्देवैः समुच्छ्रिताः ॥	057c  
स्वलङ्कृता भ्राजमानाः सर्वरत्नैर्मनोरमैः ।	058a  
हिरण्यं द्विरदानश्वान्महिषोष्ट्रगजाविकम् ॥	058c  
दासीदासं धनं धान्यं गाः सुशीलाः सवत्सकाः ।	059a  
भूमिं यूपसहस्राङ्कां कण्वाय बहुदक्षिणाम् ॥	059c  
बहूनां ब्रह्मकल्पानां धनं दत्त्वा क्रतून्बहून् ।	060a  
ग्रामान्गृहाणि शुभ्राणि कोटिशोथाददत्तदा ॥	060c  
भरताद्भारती कीर्तिर्येनेदं भारतं कुलम् ।\'	061a  
भरतस्यान्वये जाता देवकल्पा महारथाः ॥	061c  
बहवो ब्रह्मकल्पाश्च बभूवुः क्षत्रसत्तमाः ।	062a  
तेषामपरिमेयानि नामधेयानि सन्त्युत ॥	062c  
तेषां कुले यथा मुख्यान्कीर्तयिष्यामि भारत ।	063a  
महाभागान्देवकल्पान्सत्यार्जवपरायणान् ॥ ॥	063c  
इति श्रीमन्महाभारते आदिपर्वणि सम्भवपर्वणि एकोत्तरशततमोऽध्यायः ॥ 101 ॥

1-101-9 वितथं विगतस्तथाभावो जनकसादृश्यं यत्र तत्तादृशं पुत्रजन्म ॥ 1-101-23 आर्क्षे ऋक्षपुत्रे ॥ 1-101-24 क्षयैर्नाशहेतुभिः क्षुत्प्रभृतिभिः ॥ 1-101-26 अभ्ययात्तं संवरणम् । एनं संवरणमेव ॥ 1-101-35 बलिभृतः करदान् ॥ 1-101-36 सौरी सूर्यकन्या ॥ 1-101-40 अश्ववत एवाविक्षिदिति सञ्ज्ञान्तरम् ॥ एकोत्तरशत्ततमोऽध्यायः ॥ 101 ॥
