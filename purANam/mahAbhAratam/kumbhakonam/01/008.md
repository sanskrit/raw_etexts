अध्यायः 008

*रुरुचरितं ॥ 1 ॥ मेनकात्मजायाः प्रमद्वरायाः रुरुणा सह विवाहप्रसङ्गः ॥ 2 ॥ प्रमद्वरायाः सर्पदंशेन रुरोर्दुःखम् ॥ 3 ॥
सौतिरुवाच ।
स चापि च्यवनो ब्रह्मन्भार्गवोऽजनयत्सुतम् ।	001a  
सुकन्यायां महात्मानं प्रमतिं दीप्ततेजसम् ॥	001b  
प्रमतिस्तु रुरुं नाम घृताच्यां समजीजनत् ।	002a  
रुरुः प्रमद्वरायां तु शुनकं समजीजनत् ॥	002b  
शुनकस्तु महासत्वः सर्वभार्गवनन्दनः ।	003a  
जातस्तपसि तीव्रे च स्थितः स्थिरयशास्ततः ॥	003b  
तस्य ब्रह्मन्रुरोः सर्वं चरितं भूरितेजसः ।	004a  
विस्तरेण प्रवक्ष्यामि तच्छृणु त्वमशेषतः ॥	004b  
ऋषिरासीन्महान्पूर्वं तपोविद्यासमन्वितः ।	005a  
स्थूलकेश इति ख्यातः सर्वभूतहिते रतः ॥	005b  
एतस्मिन्नेव काले तु मेनकायां प्रजज्ञिवान् ।	006a  
गन्धर्वराजो विप्रर्षे विश्वावसुरिति स्मृतः ॥	006b  
अप्सरा मेनका तस्य तं गर्भं भृगुनन्दन ।	007a  
उत्ससर्ज यथाकालं स्थूलकेशाश्रमं प्रति ॥	007b  
उत्सृज्य चैव तं गर्भं नद्यास्तीरे जगाम सा ।	008a  
अप्सरा मेनका ब्रह्मन्निर्दया निरपत्रपा ॥	008b  
कन्याममरगर्भाभां ज्वलन्तीमिव च श्रिया ।	009a  
तां ददर्श समुत्सृष्टां नदीतीरे महानृषिः ॥	009b  
स्थूलकेशः स तेजस्वी विजने बन्धुवर्जिताम् ।	010a  
स तां दृष्ट्वा तदा कन्यां स्थूलकेशो महाद्विजः ॥	010b  
जग्राह च मुनिश्रेष्ठः कृपाविष्टः पुपोष च ।	011a  
ववृधे सा वरारोहा तस्याश्रमपदे शुभे ॥	011b  
जातकाद्याः क्रियाश्चास्या विधिपूर्वं यथाक्रमम् ।	012a  
स्थूलकेशो महाभागश्चकार सुमहानृषिः ॥	012b  
प्रमदाभ्यो वरा सा तु सत्त्वरूपगुणान्विता ।	013a  
ततः प्रमद्वरेत्यस्या नाम चक्रे महानृषिः ॥	013b  
तामाश्रमपदे तस्य रुरुर्दृष्ट्वा प्रमद्वराम् ।	014a  
बभूव किल धर्मात्मा मदनोपहतस्तदा ॥	014b  
पितरं सखिभिः सोऽथ श्रावयामास भार्गवम् ।	015a  
प्रमतिश्चाभ्ययाचत्तां स्थूलकेशं यशस्विनम् ॥	015b  
ततः प्रादात्पिता कन्यां रुरवे तां प्रमद्वराम् ।	016a  
विवाहं स्थापयित्वाग्रे नक्षत्रे भगदैवते ॥	016b  
ततः कतिपयाहस्य विवाहे समुपस्थिते ।	017a  

सखीभिः क्रीडती सार्धं सा कन्यावरवर्णिनी ॥	017b  
नापश्यत्सम्प्रसुप्तं वै भुजङ्गं तिर्यगायतम् ।	018a  
पदा चैनं समाक्रामन्मुमूर्षुः कालचोदिता ॥	018b  
स तस्याः सम्प्रमत्तायाश्चोदितः कालधर्मणा ।	019a  
विषोपलिप्तान्दशनान्भृशमङ्गे न्यपातयत् ॥	019b  
सा दष्टा तेन सर्पेण पपात सहसा भुवि ।	020a  
विवर्णा विगतश्रीका भ्रष्टाभरणचेतना ॥	020b  
निरानन्दकरी तेषां बन्धूनां मुक्तमूर्धजा ।	021a  
व्यसुरप्रेक्षणीया सा प्रेक्षणीयतमाऽभवत् ॥	021b  
प्रसुप्तेवाभवच्चापि भुवि सर्पविषार्दिता ।	022a  
भूयो मनोहरतरा बभूव तनुमध्यमा ॥	022b  
ददर्श तां पिता चैव ये चैवान्ये तपस्विनः ।	023a  
विचेष्टमानां पतितां भूतले पद्मवर्चसम् ॥	023b  
ततः सर्वे द्विजवराः समाजग्मुः कृपान्विताः ।	024a  
स्वस्त्यात्रेयो महाजानुः कुशिकः शङ्खमेखलः ॥	024b  
उद्दालकः कठश्चैव श्वेतश्चैव महायशाः ।	025a  
भरद्वाजः कौणकुत्स्य आर्ष्टिषेणोऽथ गौतमः ॥	025b  
प्रमतिः सह पुत्रेण तथान्ये वनवासिनः ।	026a  
तां ते कन्यां व्यसुं दृष्ट्वा भुजङ्गस्य विषार्दिताम् ॥	026b  
रुरुदुः कृपयाऽविष्टा रुरुस्त्वार्तो बहिर्ययौ ।	027a  
ते च सर्वे द्विजश्रेष्ठास्तत्रैवोपाविशंस्तदा ॥ ॥	027b  

इति श्रीमन्महाभारते आदिपर्वणि पौलोमपर्वणि अष्टमोऽध्यायः ॥ 8 ॥

*1-8-3 शुनकस्तु शौनकस्त्वमिति पाठान्तरम् ॥ 1-8-6 प्रजज्ञिवान् उत्पादितवान् ॥ 1-8-17 कतिपयाहस्य कतिपयाहस्सु इति पाठान्तरं । कतिपयाहस्सु गतेष्वित्यर्थः ॥ 1-8-19 कालधर्मणा मृत्युना ॥ अष्टमोऽध्यायः ॥ 8 ॥
