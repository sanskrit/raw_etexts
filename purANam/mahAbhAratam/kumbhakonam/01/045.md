अध्यायः 045
जरत्कारोः स्वपितॄणां दर्शनं तद्भाषणं च ॥ 1 ॥ 

सौतिरुवाच । 	001  
एतस्मिन्नेव काले तु जरत्कारुर्महातपाः ।	001a  
चचार पृथिवीं कृत्स्नां यत्रसायंगृहो मुनिः ॥	001c  
चरन्दीक्षां महातेजा दुश्चरामकृतात्मभिः ।	002a  
तीर्थेष्वाप्लवनं कुर्वन्पुण्येषु विचचार ह ॥	002c  
वायुभक्षो निराहारः शुष्यन्नहरहर्मुनिः ।	003a  
सं ददर्श पितॄन्गर्ते लम्बमानानधोमुखान् ॥	003c  
एकतन्त्ववशिष्टं वै वीरणस्तम्बमाश्रितान् ।	004a  
तं तन्तुं च शनैराखुमाददानं बिलेशयम् ॥	004c  
निराहारान्कृशान्दीनान्गर्ते स्वत्राणमिच्छतः ।	005a  
उपसृत्य स तान्दीनान्दीनरूपोऽभ्यभाषत ॥	005c  
के भवन्तोऽवलम्बन्ते वीरमस्तम्बमाश्रिताः ।	006a  
दुर्बलं खादितैर्मूलैराखुना बिलवासिना ॥	006c  
वीरणस्तम्बके मूलं यदप्येकमिह स्थितम् ।	007a  
तद्भप्ययं शनैराखुरादत्ते दशनैः शितैः ॥	007c  
छेत्स्यतेऽल्पावशिष्टत्वादेतदप्यचिरादिव ।	008a  
ततस्तु पतितारोऽत्र गर्ते व्यक्तमधोमुखाः ॥	008c  
अत्र मे दुःखमुत्पन्नं दृष्ट्वा युष्मानधोमुखान् ।	009a  
कृच्छ्रामापदमापन्नान्प्रियं किं करवाणि वः ॥	009c  
तपसोऽस्य चतुर्थेन तृतीयेनाथ वा पुनः ।	010a  
अर्धेन वापि निस्तर्तुमापदं ब्रूत मा चिरम् ॥	010c  
अथवापि समग्रेण तरन्तु तपसा मम ।	011a  
भवन्तः सर्व एवेह काममेवं विधीयताम् ॥	011c  
पितर ऊचुः । 	012  
कुतो भवान्ब्रह्मचारी यो नस्त्रातुमिहेच्छसि ।	012a  
न तु विप्राग्र्य तपसा शक्यमेतद्व्यपोहितुम् ॥	012c  
अस्ति नस्तात तपसः फलं प्रवदतां वर ।	013a  
संतानप्रक्षयाद्ब्रह्मन्पतामो निरयेऽशुचौ ॥	013c  
सन्तानं हि परो धर्मं एवमाह पितामहः ।	014a  
लम्बतामिह नस्तात न ज्ञानं प्रतिभाति वै ॥	014c  
येन त्वां नाभिजानीमो लोके विख्यातपौरुषम् ।	015a  
वृद्धो भवान्महाभागोयोनः शोच्यान्सुदुःखितान् ॥	015c  
शोचते चैव कारुण्याच्छृणु ये वै वयं द्विज ।	016a  
यायावरा नाम वयमृषयः संशितव्रताः ॥	016c  
लोकात्पुम्यादिह भ्रष्टाः सन्तानप्रक्षयान्मुने ।	017a  
प्रणष्टं नस्तपस्तीव्रं न हि नस्तन्तुरस्ति वै ॥	017c  
अस्तित्वेकोऽद्य नस्तन्तुः सोऽपि नास्ति यथा तथा ।	018a  
मन्दभाग्योऽल्पभाग्यानां तप एकं समास्थितः ॥	018c  
जरत्कारुरिति ख्यातो वेदवेदाङ्गपारगः ।	019a  
नियतात्मा महात्मा च सुव्रतः सुमहातपाः ॥	019c  
तेन स्म तपसो लोभात्कृच्छ्रमापादिता वयम् ।	020a  
न तस्य भार्या पुत्रो वा बान्धवो वाऽस्ति कश्चन ॥	020c  
तस्माल्लम्बामहे गर्ते नष्टसंज्ञा ह्यनाथवत् ।	021a  
स वक्तव्यस्त्वया दृष्टो ह्यस्माकं नाथवत्तया ॥	021c  
पितरस्तेऽवलम्बन्ते गर्ते दीना अधोमुखाः ।	022a  
साधु दारान्कुरुष्वेति प्रजायस्वेति चाभि भोः ॥	022c  
कुलतन्तुर्हि नः शिष्टः स एकैकस्तपोधन ।	023a  
यं तु पश्यसि नो ब्रह्मन्वीरणस्तम्बमाश्रयम् ॥	023c  
एषोऽस्माकं कुलस्तम्ब आस्ते स्वकुलवर्धनः ।	024a  
यानि पश्यसि वै ब्रह्मन्मूलानीहास्य वीरुधः ॥	024c  
एते नस्तन्तवस्तात कालेन परिभक्षिताः ।	025a  
यत्त्वेतत्पश्यसि ब्रह्मन्मूलमस्यार्धभक्षितम् ॥	025c  
यत्र लम्बामहे गर्ते सोऽप्येकस्तप आस्थितः ।	026a  
यमाखुं पश्यसि ब्रह्मन्काल एष महाबलः ॥	026c  
स तं तपोरतं मन्दं शनैः क्षपयते तुदन् ।	027a  
जरत्कारुं तपोलुब्धं मन्दात्मानमचेतसम् ॥	027c  
न हि नस्तत्तपस्तस्य तारयिष्यति सत्तम ।	028a  
छिन्नमूलान्परिभ्रष्टान्कालोपहतचेतसः ॥	028c  
अधः प्रविष्टान्पश्यास्मान्यथा दुष्कृतिनस्तथा ।	029a  
अस्मासु पतितेष्वत्र सह सर्वैः सबान्धवैः ॥	029c  
छिन्नः कालेन सोऽप्यत्र गन्ता वै नरकं ततः ।	030a  
तपो वाऽप्यथ चा यज्ञो यच्चान्यत्पावनं महत् ॥	030c  
तत्सर्वं न समं तात संतत्येति सतां मतम् ।	031a  
स तात दृष्ट्वा ब्रूयास्तं जरत्कारुं तपोधन ॥	031c  
यथा दृष्टमिदं चात्र त्वयाऽऽख्येयमशेषतः ।	032a  
यथा दारान्प्रकुर्यात्स पुत्रानुत्पादयेद्यथा ॥	032c  
तथा ब्रह्मंस्त्वया वाच्यः सोऽस्माकं नाथवत्तया ।	033a  
बान्धवानां हितस्येह यथा चात्मकुलं तथा ॥	033c  
कस्त्वं बन्धुमिवास्माकमनुशोचसि सत्तम ।	034a  
श्रोतुमिच्छाम सर्वेषां को भवानिह तिष्ठति ॥ ॥	034c  
इति श्रीमन्महाभारते आदिपर्वणि आस्तीकपर्वणि पञ्चचत्वारिंशोऽध्यायः ॥ 45 ॥ 
1-45-5 स्वत्राणं स्वरक्षाम् ॥ 1-45-8 पतितारः पतिष्यथा ॥ 1-45-12 एतत् अस्मदीयं कृच्छ्रं व्यपोहितुं अपनेतुम् ॥ पञ्चचत्वारिंशोऽध्यायः ॥ 45 ॥
