अध्यायः 162

पौरैः प्रातर्जतुगृहसमीपमागत्य पुरोचनसहितानां पाण्डवानां दाहं निश्चित्य धृतराष्ट्राय दूतमुखेन पाण्डवृत्तान्तनिवेदनम् ॥ 1 ॥ तच्छ्रवणेन ज्ञातिभिः सह धृतराष्ट्रेण कुन्त्यादीनाम् उदकदानम् ॥ 2 ॥ भीष्मविदुरयोः संवादः ॥ 3 ॥
वैशम्पायन उवाच 	001  
अथ रात्र्यां व्यतीतायामशेषो नागरो जनः ।	001a  
तत्राजगाम त्वरितो दिदृक्षुः पाण्डुनन्दनान् ॥	001c  
निर्वापयन्तो ज्वलनं ते जना ददृशुस्ततः ।	002a  
जातुषं तद्गृहं दग्धममात्यं च पुरोचनम् ॥	002c  
नूनं दुर्योधनेनेदं विहितं पापकर्मणा ।	003a  
पाण्डवानां विनाशायेत्येवं ते चुक्रुशुर्जनाः ॥	003c  
विदिते धृतराष्ट्रस्य धार्तराष्ट्रो न संशयः ।	004a  
दग्धवान्पाण्डुदायादान्न ह्येतत्प्रतिषिद्धवान् ॥	004c  
नूनं शान्तनवोऽपीह न धर्ममनुवर्तते ।	005a  
द्रोणश्च विदुरश्चैव कृपश्चान्ये च कौरवाः ॥	005c  
\'नावेक्षन्ते ह तं धर्मं धर्मात्मानोऽप्यहो विधेः ।	006a  
श्रुतवन्तोऽपि विद्वांसो धनवद्वशगा अहो ॥	006c  
साधूननाथान्धर्मिष्ठात्सत्यव्रतपरायणान् ।	007a  
नावेक्षन्ते महान्तोऽपि दैवं तेषां परायणम् ॥	007c  
ते वयं धृतराष्ट्राय प्रेषयामो दुरात्मने ।	008a  
संवृत्तस्ते परः कामः पाण्डवान्दग्धवानसि ॥	008c  
ततो व्यपोहमानास्ते पाण्डवार्थे हुताशनम् ।	009a  
निषादीं ददृशुर्दग्धां पञ्चपुत्रामनागसम् ॥	009c  
इतः पश्यत कुन्तीयं दग्धा शेते तपस्विनी ।	010a  
पुत्रैः सहैव वार्ष्णेयी हन्तेत्याहुः स्म नागराः ॥	010c  
खनकेन तु तेनैव वेश्म शोधयता बिलम् ।	011a  
पांसुभिः पिहितं तच्च पुरुषैस्तैर्न लक्षितम् ॥	011c  
ततस्ते प्रेषयामासुर्धृतराष्ट्राय नागराः ।	012a  
पाण्डवानग्निना दग्धानमात्यं च पुरोचनम् ॥	012c  
श्रुत्वा तु धृतराष्ट्रस्तद्राजा सुमहदप्रियम् ।	013a  
विनाशं पाण्डुपुत्राणां विललाप सुदुःखितः ॥	013c  
अन्तर्हृष्टमनाश्चासौ बहिर्दुःखसमन्वितः ।	014a  
अन्तःशीतो बहिश्चोष्णो ग्रीष्मेऽगाधह्वदोयथा ॥	014c  
धृतराष्ट्र उवाच 	015  
अद्य पाण्डुर्मृतो राजा मम भ्राता महायशाः ।	015a  
तेषु वीरेषु दग्धेषु मात्रा सह विशेषतः ॥	015c  
गच्छन्तु पुरुषाः शीघ्रं नगरं वारणावतम् ।	016a  
सत्कारयन्तु तान्वीरान्कुन्तीं राजसुतां च ताम् ॥	016c  
ये च तत्र मृतास्तेषां सुहृदः सन्ति तानपि ।	017a  
कारयन्तु च कुल्यानि शुभ्राणि च बृहन्ति च ॥	017c  
मम दग्धा महात्मानः कुलवंशविवर्धनाः ॥	018a  
एवं गते मया शक्यं यद्यत्कारयितुं हितम् ।	018c  
पाण्डवानां च कुन्त्याश्च तत्सर्वं क्रियतां धनैः ॥	018e  
\'वैशम्पायन उवाच 	019  
समेताश्च ततः सर्वे भीष्मेण सह कौरवाः ।	019a  
धृतराष्ट्रः सपुत्रश्च गङ्गामभिमुखा ययुः ॥	019c  
एकवस्त्रा निरानन्दा निराभरणवेष्टनः ।	020a  
उदकं कर्तुकामा वै पाण्डवानां महात्मनाम् ॥\'	020c  
एवं गत्वा ततश्चक्रे ज्ञातिभिः परिवारितः ।	021a  
उदकं पाण्डुपुत्राणां धृतराष्ट्रोऽम्बिकासुतः ॥	021c  
रुरुदुः सहिताः सर्वे भृशं शोकपरायणाः ।	022a  
हा युधिष्ठिर कौरव्य हा भीम इति चापरे ॥	022c  
हा फल्गुनेति चाप्यन्ये हा यमाविति चापरे ।	023a  
कुन्तीमार्ताश्च शोचन्त उदकं चक्रिरे जनाः ॥	023c  
अन्ये पौरजनाश्चैवमन्वशोचन्त पाण्डवान् ।	024a  
विदुरस्त्वल्पशश्चक्रे शोकं वेद परं हि सः ॥	024c  
विदुरो धृतराष्ट्रस्य जानन्सर्वं मनोगतम् ।	025a  
तेनायं विधिना सृष्टः कुटिलः कपटाशयः ॥	025c  
इत्येवं चिन्तयन्राजन्विदुरो विदुषां वरः ।	026a  
लोकानां दर्शयन्दुःखं दुःखितैः सह बान्धवैः ॥	026c  
मनसाऽचिन्तयत्पार्थान्कियद्दूरं गता इति ।	027a  
सहिताः पाण्डवाः पुत्रा इति चिन्तापरोऽभवत् ॥	027c  
ततः प्रव्यथितो भीष्मः पाण्डुराजसुतान्मृतान् ।	028a  
सह मात्रेति तच्छ्रुत्वा विललाप रुरोद च ॥	028c  
भीष्म उवाच 	029  
हा युधिष्ठिर हा भीम हा धनञ्जय हा यमौ ।	029a  
हा पृथे सह पुत्रैस्त्वमेकरात्रेण स्वर्गता ॥	029c  
मात्रा सह कुमारास्ते सर्वे तत्रैव संस्थिताः ।	030a  
न हि तौ नोत्सहेयातां भीमसेनधनञ्जयौ ॥	030c  
तरसा वेगितात्मानौ निर्भेत्तुमपि मन्दरम् ।	031a  
परासुत्वं न पश्यामि पृथायाः सह पाण्डवैः ॥	031c  
सर्वथा विकृतं तत्तु यदि ते निधनं गताः ।	032a  
धर्मराजः स निर्दिष्टो ननु विप्रैर्युधिष्ठिरः ॥	032c  
पृथिव्यां च रथिश्रेष्ठो भविता स धनञ्जयः ।	033a  
सत्यव्रतो धर्मदत्तः सत्यवाक्छुभलक्षणः ॥	033c  
कथं कालवशं प्राप्तः पाण्डवेयो युधिष्ठिरः ।	034a  
आत्मानमुपमां कृत्वा परेषां वर्तते तु यः ॥	034c  
मात्रा सहैव कौरव्यः कथं कालवशं गतः ।	035a  
पालितः सुचिरं कालं फलकाले यथा द्रुमः ॥	035c  
भग्नः स्याद्वायुवेगेन तथा राजा युधिष्ठिरः ।	036a  
यौवराज्येऽभिषिक्तेन पितुर्येनाहृतं यशः ॥	036c  
आत्मनश्च पितुश्चैव सत्यधर्मप्रवृत्तिभिः ।	037a  
यच्च सा वनवासेन तन्माता दुःखभागिनी ॥	037c  
कालेन सह सम्मग्नो धिक्कृतान्तमनर्थकम् ।	038a  
यच्च सा वनवासेन तन्माता दुःखभागिनी ॥	038c  
पुत्रगृध्नुतया कुन्ती न भर्तारं मृतात्वनु ।	039a  
अल्पकालं कुले जाता भर्तुः प्रीतिमवाप या ॥	039c  
दग्धाऽद्य सह पुत्रैः सा असम्पूर्णमनोरथा ।	040a  
मृतो भीम इति श्रुत्वा मनो न श्रद्दधाति मे ॥	040c  
एतच्च चिन्तयानस्य व्यथितं बहुधा मनः ।	041a  
अवधूय च मे देहं हृदयेन विदीर्यते ॥	041c  
पीनस्कन्धश्चारुबाहुर्मेरुकूटसमो युवा ।	042a  
मृतो भीम इति श्रुत्वा मनो न श्रद्दधाति मे ॥	042c  
अतित्यागी च योधी च क्षिप्रहस्तो दृढायुधः ।	043a  
प्रपत्तिमाँल्लब्धलक्षो रथयानविशारदः ॥	043c  
दूरपाती त्वसम्भ्रान्तो महावीर्यो महास्त्रवान् ।	044a  
अदीनात्मा नरश्रेष्ठः श्रेष्ठः सर्वधनुष्मताम् ॥	044c  
येन प्राच्याश्च सौवीरा दाक्षिणात्याश्च निर्जिताः ।	045a  
ख्यापितं येन शूरेण त्रिषु लोकेषु पौरुषम् ॥	045c  
यस्मिञ्जाते विशोकाऽभूत्कुन्ती पाण्डुश्च वीर्यवान् ।	046a  
पुरन्दरसमो जिष्णुः कथं कालवशं गतः ॥	046c  
कथं तावृषभष्कन्धौ सिंहविक्रान्तगामिनौ ।	047a  
मर्त्यधर्ममनुप्राप्तौ यमावरिनिवर्हणौ ॥	047c  
वत्सा गताः क्व मां वृद्धं विहाय भृशमातुरम् ।	048a  
हा स्नुषे मम वार्ष्णेयि निधाय हृदि मे शुचम् ॥	048c  
वारणावतयात्रायां के स्युर्वै शकुनाः पथि ।	049a  
एवमल्पायुषो लोके भविष्यन्ति पृथासुताः ॥	049c  
संशप्ता इति कैर्यूयं वत्सान्दर्शय मे पृथे ।	050a  
ममैव नाथा मन्नाथा मम नेत्राणि पाण्डवाः ॥	050c  
हा पाण्डवा मे हे वत्सा हा सिंहशिशवो मम ।	051a  
मातङ्गा हा ममोत्तुङ्गा हा ममानन्दवर्धनाः ॥	051c  
मम हीनस्य युष्माभिः सर्वलोकास्तमोवृताः ।	052a  
कदा द्रष्टाऽस्मि कौन्तेयांस्तरुणादित्यवर्चसः ॥	052c  
अदृष्ट्वा वो महाबाहून्पुत्रवन्मम नन्दनाः ।	053a  
क्व गतिर्मे क्व गच्छामि कुतो द्रक्ष्यामि मे शिशून् ॥	053c  
हा युधिष्ठिर हा भीम हा हा फल्गुन हा यमौ ।	054a  
मा गच्छत निवर्तध्वं मयि कोपं विमुञ्चत ॥	054c  
वैशम्पायन उवाच 	055  
श्रुत्वा तत्क्रन्दितं तस्य तिलोदं च प्रसिञ्चतः ।	055a  
देशं कालं समाज्ञाय विदुरः प्रत्यभाषत ॥	055c  
मा शोचीस्त्वं नरव्याघ्र जहि शोकं महाधृते ।	056a  
न तेषां विद्यते मृत्युः प्राप्तकालं कृतं मया ॥	056c  
एतच्च तेभ्य उदकं विप्रसिञ्च न भारत ।	057a  
क्षत्तेदमब्रवीद्भीष्मं कौरवाणामशृण्वताम् ॥	057c  
क्षत्तारमुपसङ्गम्य बाष्पोत्पीडकलस्वरः ।	058a  
मन्दम्मन्दमुवाचेदं विदुरं सङ्गमे नृप ॥	058c  
भीष्म उवाच 	059  
कथं ते तात जीवन्ति पाण्डोः पुत्रा महाबलाः ।	059a  
कथमस्मत्कृते पक्षः पाण्डोर्न हि निपातितः ॥	059c  
कथं मत्प्रमुखाः सर्वे प्रमुक्ता महतो भयात् ।	060a  
जननी गरुडेनेव कुरवस्ते समुद्धृताः ॥	060c  
वैशम्पायन उवाच 	061  
एवमुक्तस्तु कौरव्य कौरवाणामशृण्वताम् ।	061a  
आचचक्षे स धर्मात्मा भीष्मायाद्भुतकर्मणे ॥	061c  
विदुर उवाच 	062  
धृतराष्ट्रस्य शकुने राज्ञो दुर्योधनस्य च ।	062a  
विनाशे पाण्डुपुत्राणां कृतो मतिविनिश्चयः ॥	062c  
तत्राहमपि च ज्ञात्वा तस्य पापस्य निश्चयम् ।	063a  
तं जिघांसुरहं चापि तेषामनुमते स्थितः ॥	063c  
ततो जतुगृहं गत्वा दहनेऽस्मिन्नियोजिते ।	064a  
पृथायाश्च सपुत्राया धार्तराष्ट्रस्य शासनात् ॥	064c  
ततः खनकमाहूय सुरङ्गं वै बिलं तदा ।	065a  
सुगूढं कारयित्वा ते कुन्त्या पाण्डुसुतास्तदा ॥	065c  
निष्क्रामिता मया पूर्वं मा स्म शोके मनः कृथाः ।	066a  
ततस्तु नावमारोप्य सहपुत्रां पृथामहम् ॥	066c  
दत्त्वाऽभयं सपुत्रायै कुन्त्यै गृहमदाहयम् ।	067a  
तस्मात्ते मा स्म भूद्दुःखं मुक्ताः पापात्तु पाण्डवाः ॥	067c  
निर्गताः पाण्डवा राजन्मात्रा सह परन्तपाः ।	068a  
अग्निहादान्महाघोरान्मया तस्मादुपायतः ॥	068c  
मा स्म शोकमिमं कार्षीर्जीवन्त्येव च पाण्डवाः ।	069a  
प्रच्छन्ना विचिरिष्यन्ति यावत्कालस्य पर्ययः ॥	069c  
तस्मिन्युधिष्ठिरं काले द्रक्ष्यन्ति भुवि मानवाः ।	070a  
विमलं कृष्णपक्षान्ते जगच्चन्द्रमिवोदितम् ॥	070c  
न तस्य नाशं पश्यामि यस्य भ्राता धनञ्जयः ।	071a  
भीमसेनश्च दुर्धर्षौ माद्रीपुत्रौ च तौ यमौ ॥	071c  
वैशम्पायन उवाच 	072  
ततः संहृष्टसर्वाङ्गो भीष्मो विदुरमब्रवीत् ।	072a  
दिष्ट्यादिष्ट्येति संहृष्टः पूजयानो महामतिम् ॥	072c  
भीष्म उवाच 	073  
युक्तं चैवानुरूपं च कृतं तात शुभं त्वया ।	073a  
वयं विमोक्षिता दुःखात्पाण्डुपक्षो न नाशितः ॥	073c  
वैशम्पायन उवाच 	074  
एवमुक्त्वा विवेशाथ पुरं जनशताकुलम् ।	075a  
कुरुभिः सहितो राजन्नागरैश्च पितामहः ॥	075c  
अथाम्बिकेयः सामात्यः सकर्णः सहसौबलः ।	076a  
सात्मजः पार्थनाशस्य स्मरंस्तथ्यं जर्ष च ॥	076c  
भीष्मश्च राजन्दुर्धर्षो विदुरश्च महामतिः ।	077a  
जहृषाते स्मरन्तौ तौ जातुषाग्नेर्विमोचनम् ॥	077c  
सत्यशीलगुणाचारै रागैर्जानपदोद्भवैः ।	078a  
द्रोणादयश्च धर्मैस्तु तेषां तान्मोचितान्विदुः ॥	078c  
शौर्यलावण्यमाहात्म्यै रूपैः प्राणबलैरपि ।	079a  
स्वस्थान्पार्थानमन्यन्त पौरजानपदास्तथा ॥	079c  
अन्ये जनाः प्राकृताश्च स्त्रियश्च बहुलास्तदा ।	080a  
शङ्कमाना वदन्ति स्म दग्धा जीवन्ति वा न वा ॥ 	080c  
इति श्रीमन्महाभारते आदिपर्वणि जतुगृहपर्वणि द्विषष्ट्यधिकशततमोऽध्यायः ॥ 162 ॥
1-162-17 कुल्यानि अस्थीनि कारयन्तु संस्कारयन्तु । कुल्यानि चैत्यानीत्यन्ये ॥ 1-162-25 विदुरस्त्वन्यथा चक्र इति घ. पाठः ॥ द्विषष्ट्यधिकशततमोऽध्यायः ॥ 162 ॥
