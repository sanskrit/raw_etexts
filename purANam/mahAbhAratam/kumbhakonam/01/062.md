अध्यायः 062

भारतप्रशंसा ॥ 1 ॥ तच्छ्रवणादिफलकथनम् ॥ 2 ॥
जनमेजय उवाच ।	001  
कथितं वै समासेन त्वया सर्वं द्विजोत्तम ।	001a  
महाभारतमाख्यानं कुरूणां चरितं महत् ॥	001c  
कथां त्वनघ चित्रार्थां कथयस्व तपोधन ।	002a  
विस्तरश्रवणे जातं कौतूहलमतीव मे ॥	002c  
स भवान्विस्तरेणेमां पुनराख्यातुमर्हति ।	003a  
न हि तृप्यामि पूर्वेषां शृण्वानश्चरितं महत् ॥	003c  
न तत्कारणमल्पं वै धर्मज्ञा यत्र पाण्डवाः ।	004a  
अवध्यान्सर्वशो जघ्नुः प्रशस्यन्ते च मानवैः ॥	004c  
किमर्थं ते नरव्याघ्राः शक्ताः सन्तो ह्यनागसः ।	005a  
प्रयुज्यमानान्सङ्क्लेशान्क्षान्तवन्तो दुरात्मनाम् ॥	005c  
कथं नागायुतप्राणो बाहुशाली वृकोदरः ।	006a  
परिक्लिश्यन्नपि क्रोधं धृतवान्वै द्विजोत्तम ॥	006c  
कथं सा द्रौपदी कृष्णा क्लिश्यमाना दुरात्मभिः ।	007a  
शक्ता सती धार्तराष्ट्रान्नादहत्क्रोधचक्षुषा ॥	007c  
कथं व्यसनिनं द्यूते पार्थौ माद्रीसुतौ तदा ।	008a  
अन्वयुस्ते नरव्याघ्रा बाध्यमाना दुरात्मभिः ॥	008c  
कथं धर्मभृतां श्रेष्ठः सुतो धर्मस्य धर्मवित् ।	009a  
अनर्हः परमं क्लेशं सोढवान्स युधिष्ठिरः ॥	009c  
कथं च बहुलाः सेनाः पाण्डवः कृष्णसारथिः ।	010a  
अस्यन्नेकोऽनयत्सर्वाः पितृलोकं धनञ्जयः ॥	010c  
एतदाचक्ष्व मे सर्वं यथावृत्तं तपोधन ।	011a  
यद्यच्च कृतवन्तस्ते तत्रतत्र महारथाः ॥	011c  
वैशम्पायन उवाच ।	012  
क्षणं कुरु महाराज विपुलोऽयमनुक्रमः ।	012a  
पुण्याख्यानस्य वक्तव्यः कृष्णद्वैपायनेरितः ॥	012c  
महर्षेः सर्वलोकेषु पूजितस्य महात्मनः ।	013a  
प्रवक्ष्यामि मतं कृत्स्नं व्यासस्यामिततेजसः ॥	013c  
इदं शतसहस्रं हि श्लोकानां पुण्यकर्मणाम् ।	014a  
सत्यवत्यात्मजेनेह व्याख्यातममितौजसा ॥	014c  
उपाख्यानैः सह ज्ञेयं श्राव्यं भारतमुत्तमम् ।	015a  
सङ्क्षेपेण तु वक्ष्यामि सर्वमेतन्नराधिप ॥	015c  
अध्यायानां सहस्रे द्वे पर्वणां शतमेव च ।	016a  
श्लोकानां तु सहस्राणि नवतिश्च दशैव च ।	016c  
ततोऽष्टादशभिः पर्वैः सङ्गृहीतं महर्षिणा\' ॥	016e  
य इदं श्रावयेद्विद्वान्ये चेदं शृणुयुर्नराः ।	017a  
ते ब्रह्मणः स्थानमेत्य प्राप्नुयुर्देवतुल्यताम् ॥	017c  
इदं हि वेदैः समितं पवित्रमपि चोत्तमम् ।	018a  
श्राव्याणामुत्तमं चेदं पुराणमृषिसंस्तुतम् ॥	018c  
अस्मिन्नर्थश्च कामश्च निखिलेनोपदेक्ष्यते ।	019a  
इतिहासे महापुण्ये बुद्धिश्च परिनैष्ठिकी ॥	019c  
अक्षुद्रान्दानशीलांश्च सत्यशीलाननास्तिकान् ।	020a  
कार्ष्णं वेदमिमं विद्वाञ्छ्रावयित्वाऽर्थमश्नुते ॥	020c  
भ्रूणहत्याकृतं चापि पापं जह्यादसंशयम् ।	021a  
इतिहासमिमं श्रुत्वा पुरुषोऽपि सुदारुणः ॥	021c  
मुच्यते सर्वपापेभ्यो राहुणा चन्द्रमा यथा ।	022a  
जयो नामेतिहासोऽयं श्रोतव्यो विजिगीषुणा ॥	022c  
महीं विजयते राजा शत्रूंश्चापि पराजयेत् ।	023a  
इदं पुंसवनं श्रेष्ठमिदं स्वस्त्ययनं महत् ॥	023c  
महिषीयुवराजाभ्यां श्रोतव्यं बहुशस्तथा ।	024a  
वीरं जनयते पुत्रं कन्यां वा राज्यभागिनीम् ॥	024c  
धर्मशास्त्रमिदं पुण्यमर्थशास्त्रमिदं परम् ।	025a  
मोक्षशास्त्रमिदं प्रोक्तं व्यासेनामितबुद्धिना ॥	025c  
\'धर्मे चार्थे च कामे च मोक्षे च भरतर्षभ ।	026a  
यदिहास्ति तदन्यत्र यन्नेहास्ति न कुत्रचित् ।	026c  
इदं हि ब्राह्मणैर्लोके आख्यातं ब्राह्मणेष्विह\' ॥	026e  
सम्प्रत्याचक्षते चेदं तथा श्रोष्यन्ति चापरे ।	027a  
पुत्राः शुश्रूषवः सन्ति प्रेष्याश्च प्रियकारिणः ॥	027c  
भरतानां महज्जन्म शृण्वतामनसूयताम् ।	028a  
नास्ति व्याधिभयं तेषां परलोकभयं कुतः ॥	028c  
शरीरेण कृतं पापं वाचा च मनसैव च ।	029a  
सर्वं सन्त्यजति क्षिप्रं य इदं शृणुयान्नरः ॥	029c  
धन्यं यशस्यमायुष्यं पुण्यं स्वर्ग्यं तथैव च ।	030a  
कृष्णद्वैपायनेनेदं कृतं पुण्यचिकीर्षुणा ॥	030c  
कीर्तिं प्रथयता लोके पाण्डवानां महात्मनाम् ।	031a  
अन्येषां क्षत्रियाणां च भूरिद्रविणतेजसाम् ॥	031c  
सर्वविद्यावदातानां लोके प्रथितकर्मणाम् ।	032a  
य इदं मानवो लोके पुण्यार्थे ब्राह्मणाञ्छुचीन् ॥	032c  
श्रावयेत महापुण्यं तस्य धर्मः सनातनः ।	033a  
कुरूणां प्रथितं वंशं कीर्तयन्सततं शुचिः ॥	033c  
वंशमाप्नोति विपुलं लोके पूज्यतमो भवेत् ।	034a  
योऽधीते भारतं पुम्यं ब्राह्मणो नियतव्रतः ॥	034c  
चतुरो वार्षिकान्मासान्सर्वपापैः प्रमुच्यते ।	035a  
विज्ञेयः स च वेदानां पारगो भारतं पठन् ॥	035c  
देवा राजर्षयो ह्यत्र पुण्या ब्रह्मर्षयस्तथा ।	036a  
कीर्त्यन्ते धूतपाप्मानः कीर्त्यते केशवस्तथा ॥	036c  
भगवांश्चापि देवेशो यत्र देवी च कीर्त्यते ।	037a  
अनेकजननो यत्र कार्तिकेयस्य सम्भवः ॥	037c  
ब्राह्मणानां गवां चैव माहात्म्यं यत्र कीर्त्यते ।	038a  
सर्वश्रुतिसमूहोऽयं श्रोतव्यो धर्मबुद्धिभिः ॥	038c  
य इदं श्रावयेद्विद्वान्ब्राह्मणानिह पर्वसु ।	039a  
धूतपाप्मा जितस्वर्गो ब्रह्म गच्छति शाश्वतम् ॥	039c  
श्रावयेद्ब्राह्मणाञ्श्राद्धे यश्चेमं पादमन्ततः ।	040a  
अक्षय्यं तस्य तच्छ्राद्धमुपावर्तेत्पितॄनिह ॥	040c  
अह्ना यदेनः क्रियते इन्द्रियैर्मनसाऽपि वा ।	041a  
ज्ञानादज्ञानतो वापि प्रकरोति नरश्च यत् ॥	041c  
तन्महाभारताख्यानं श्रुत्वैव प्रविलीयते ।	042a  
भरतानां महज्जन्म महाभारतमुच्यते ॥	042c  
निरुक्तमस्य यो वेद सर्वपापैः प्रमुच्यते ।	043a  
भरतानां यतश्चायमितिहासो महाद्भुतः ॥	043c  
महतो ह्येनसो मर्त्यान्मोचयेदनुकीर्तितः ।	044a  
त्रिभिर्वर्षैर्महाभागः कृष्णद्वैपायनोऽब्रवीत् ॥	044c  
नित्योत्थितः शुचिः शक्तो महाभारतमादितः ।	045a  
तपोनियममास्थाय कृतमेतन्महर्षिणा ॥	045c  
तस्मान्नियमसंयुक्तैः श्रोतव्यं ब्राह्मणैरिदम् ।	046a  
कृष्णप्रोक्तामिमां पुण्यां भारतीमुत्तमां कथाम् ॥	046c  
श्रावयिष्यन्ति ये विप्रा ये च श्रोष्यन्ति मानवाः ।	047a  
सर्वथा वर्तमाना वै न ते शोच्याः कृताकृतैः ॥	047c  
नरेण धर्मकामेन सर्वः श्रोतव्य इत्यपि ।	048a  
निखिलेनेतिहासोऽयं ततः सिद्धिमवाप्नुयात् ॥	048c  
न तां स्वर्गगतिं प्राप्य तुष्टिं प्राप्नोति मानवः ।	049a  
यां श्रुत्वैवं महापुण्यमितिहासमुपाश्नुते ॥	049c  
शृण्वञ्श्राद्धः पुण्यशीलः श्रावयंश्चेदमद्भुतम् ।	050a  
नरः फलमवाप्नोति राजसूयाश्वमेधयोः ॥	050c  
यथा समुद्रो भगवान्यथा मेरुर्महागिरिः ।	051a  
उभौ ख्यातौ रत्ननिधी तथा भारतमुच्यते ॥	051c  
इदं हि वेदैः समितं पवित्रमषि चोत्तमम् ।	052a  
श्राव्यं श्रुतिसुखं चैव पावनं शीलवर्धनम् ॥	052c  
य इदं भारतं राजन्वाचकाय प्रयच्छति ।	053a  
तेन सर्वा मही दत्ता भवेत्सागरमेखला ॥	053c  
पारिक्षित कथां दिव्यां पुण्याय विजयाय च ।	054a  
कथ्यमानां मया कृत्स्नां शृणु हर्षकरीमिमाम् ॥	054c  
त्रिभिर्वर्षैः सदोत्थायी कृष्णद्वैपायनो मुनिः ।	055a  
महाभारतमाख्यानं कृतवानिदमद्भुतम् ॥	055c  
शृणु कीर्तयतस्तन्म इतिहासं पुरातनम् ॥ ॥	056ac  

इति श्रीमन्महाभारते आदिपर्वणि अंशावतरणपर्वणि द्विषष्टितमोऽध्यायः ॥ 62 ॥

1-62-4 अवध्यान् भीष्मद्रोणादीन् ॥ 1-62-6 क्रोधं धृतवान् निरुद्धवान् ॥ 1-62-10 अस्यन् शरान् क्षिपन् स कथं क्लेशं सोढवानित्यनुषज्ज्यते ॥ 1-62-18 ऋषिभिर्मन्त्रैस्तद्द्रष्टृभिर्वा संस्तुतं समं स्तुतं वा ॥ 1-62-19 परिनैष्ठिकी परिनिष्ठा मोक्षस्तदुचिता ॥ 1-62-20 अनास्तिकान् नास्तिका न भवन्तीत्यनास्तिकास्तान् ॥ 1-62-23 पुंसवनं पुमांसः सूयन्तेऽस्मिन् श्रुते ॥ 1-62-24 महिषी पट्टराज्ञी ॥ 1-62-47 सर्वथा साधुनाऽसाधुना वा वर्त्मना वर्तमाना अपि कृताकृतैः क्रमेण पापपुण्यैस्ते न शोच्याः । एतच्छ्रवणादेव सर्वप्रत्यवायपरिहारो भवतीति भावः ॥ 1-62-49 स्वर्गादप्येतच्छ्रवणं सुखकरं मुक्तिहेतुत्वादिति भावः ॥ 1-62-50 श्राद्धः श्रद्धावान् ॥ 1-62-52 श्राव्यमर्थतो रम्यम् ॥ 1-62-55 सदोत्थायी सदोद्युक्तः ॥ द्विषष्टितमोऽध्यायः ॥ 62 ॥
