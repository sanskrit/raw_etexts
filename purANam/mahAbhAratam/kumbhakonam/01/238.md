अध्यायः 238

अर्जुनस्य प्रभासतीर्थगमनम् ॥ 1 ॥ तत्र स्मृतिपथागतसुभद्रारूपलावण्यादिकं चिन्तयतोऽर्जुनस्य परिव्राजकवेषस्वीकारेण तस्या हरणे निश्चयः ॥ 2 ॥ अर्जुनस्य चिन्तितज्ञानेन हसता श्रीकृष्णेन सह शायिन्या सत्यभामया हासकारणे पृष्टे तां प्रति अर्जुनवृत्तान्तकथनम् ॥ 3 ॥ सत्यभामां शयने विहाय एकाकिना श्रीकृष्णेन प्रभासतीर्थम्प्रति प्रस्थानम् ॥ 4 ॥ चारमुखेन अर्जुनस्य तत्रागमनं श्रुत्वा कृष्णस्य तत्रागमनम् ॥ 5 ॥ अर्जुनेन सम्भाष्य कृष्णस्य द्वारकाम्प्रति पुनरागमनम् ॥ 6 ॥

वैशम्पायन उवाच ।	001  
सोऽपरान्तेषु तीर्थानि पुण्यान्यायतनानि च ।	001a  
सर्वाण्येवानुपूर्व्येण जगामामितविक्रमः ॥	001c  
समुद्रे पश्चिमे यानि तीर्थान्यायतनानि च ।	002a  
तानि सर्वाणि गत्वा स प्रभासमुपजग्मिवान् ॥	002c  
\'चिन्तयामास रात्रौ तु गदेन कथितं पुरा ।	003a  
सुभद्रायाश्च माधुर्यरूपसम्पद्गुणानि च ॥	003c  
प्राप्तुं तां चिन्तयामास कोऽत्रोपायो भवेदिति ।	004a  
वेषवैकृत्यमापन्नः परिव्राजकरूपधृत् ॥	004c  
कुकुरान्धकवृष्णीनामज्ञातो वेषधारणात् ।	005a  
भ्रममाणश्चरन्भैक्षं परिव्राजकवेषवान् ॥	005c  
येनकेनाप्युपायेन प्रविश्य च गृहं महत् ।	006a  
दृष्ट्वा सुभद्रां कृष्णस्य भगिनीमेकसुन्दरीम् ॥	006c  
वासुदेवमतं ज्ञात्वा करिष्यामि हितं शुभम् ।	007a  
एवं विनिश्चयं कृत्वा दीक्षितो वै तदाऽभवत् ॥	007c  
त्रिदण्डी मुण्डितः कुण्डी अक्षमालाङ्गुलीयकः ।	008a  
योगभारं वहन्पार्थो वटवृक्षस्य कोटरम् ॥	008c  
प्रविशंश्चैव बीभत्सुर्वृष्टिं वर्षति वासवे ।	009a  
चिन्तयामास देवेशं केशवं क्लेशनाशनम् ॥	009c  
केशवश्चिन्तितं ज्ञात्वा दिव्यज्ञानेन दृष्टवान् ।	010a  
शयानः शयने दिव्ये सत्यभामासहायवान् ॥	010c  
केशवः सहसा राजञ्जहास च ननन्द च ।	011a  
पुनः पुनः सत्यभामा चाब्रवीत्पुरुषोत्तमम् ॥	011c  
भगवंश्चिन्तयाविष्टः शयने शयितः सुखम् ।	012a  
भवान्बहुप्रकारेण जहास च पुनः पुनः ॥	012c  
श्रोतव्यं यदि वा कृष्ण प्रसादो यदि ते मयि ।	013a  
वक्तुमर्हसि देवेश तच्छ्रोतुं कामयाम्यहम् ॥	013c  
श्रीभगवानुवाच ।	014  
पितृष्वसुर्यः पुत्रो मे भीमसेनानुजोऽर्जुनः ।	014a  
तीर्थयात्रां गतः पार्थः कारणात्समयात्तदा ॥	014c  
तीर्थयात्रासमाप्तौ तु निवृत्तो निशि भारतः ।	015a  
सुभध्रां चिन्तयामास रूपेणाप्रतिमां भुवि ॥	015c  
चिन्तयेन्नेव तां भद्रां यतिरूपधरोऽर्जुनः ।	016a  
यतिरूपप्रतिच्छन्नो द्वारकां प्राप्य माधवीम् ॥	016c  
येनकेनाप्युपायेन दृष्ट्वा तु वरवर्णिनीम् ।	017a  
वासुदेवमतं ज्ञात्वा प्रयतिष्ये मनोरथम् ॥	017c  
एवं व्यवसितः पार्थो यतिलिङ्गेन पाण्डवः ।	018a  
छायायां वटवृक्षस्य वृष्टिं वर्षति वासवे ॥	018c  
योगभारं वहन्नेव मानसं दुःखमाप्तवान् ।	019a  
एतदर्थं विजानीहि हसन्तं मां मुदा प्रिये ॥	019c  
भ्रातरं तव पश्येति सत्यभामां व्यसर्जयत् ।	020a  
तत उत्थाय शयनात्प्रस्थितो मधुसूदनः ॥\'	020c  
प्रभासदेशं सम्प्राप्तं बीभत्सुमपराजितम् ।	021a  
तीर्थान्यनुचरन्तं तं शुश्राव मधुसूदनः ॥	021c  
चाराणां चैव वचनादेकाकी स जनार्दनः ।	022a  
तत्राभ्यगच्छत्कौन्तेयं महात्मानं स माधवः ॥	022c  
ददृशाते तदान्योन्यं प्रभासे कृष्णपाण्डवौ ॥	023ac  
तावन्योन्यं समाश्लिष्य पृष्ट्वा च कुशलं वने ।	024a  
आस्तां प्रियसखायौ तौ नरनारायणावृषी ॥	024c  
ततोऽर्जुनं वासुदेवस्तां चर्यां पर्यपृच्छत ।	025a  
किमर्थं पाण्डवैतानि तीर्थान्यनुचरस्युत ॥	025c  
ततोऽर्जनो यथावृत्तं सर्वमाख्यातवांस्तदा ।	026a  
श्रुत्वोवाच च वार्ष्णेय एवमेतदिति प्रभुः ॥	026c  
तौ विहृत्य यथाकामं प्रभासे कृष्णपाण्डवौ ।	027a  
महीधरं रैवतकं वासायैवाभिजग्मतुः ॥	027c  
पूर्वमेव तु कृष्णस्य वचनात्तं महीधरम् ।	028a  
पुरुषा मण्डयाञ्चक्रुरुपजह्रश्च भोजनम् ॥	028c  
प्रतिगृह्यार्जुनः सर्वमुपभुज्य च पाण्डवः ।	029a  
सहैव वासुदेवेन दृष्टवान्नटनर्तकान् ॥	029c  
अभ्यनुज्ञाय तान्सर्वानर्चयित्वा च पाण्डवः ।	030a  
सत्कृतं शयनं दिव्यमभ्यगच्छन्महामतिः ॥	030c  
ततस्तत्र महाबाहुः शयानः शयने शुभे ।	031a  
तीर्थानां पल्वलानां च पर्वतानां च दर्शनम् ।	031c  
आपगानां वनानां च कथयामास सात्वते ॥	031e  
एवं स कथयन्नेव निद्रया जनमेजय ।	032a  
कौन्तेयोऽपि हृतस्तस्मिञ्शयने स्वर्गसन्निभे ॥	032c  
मधुरेणैव गीतेन वीणाशब्देन चैव ह ।	033a  
प्रबोध्यमानो बुबुधे स्तुतिभिर्मङ्गलैस्तता ॥	033c  
स कृत्वाऽवश्यकार्याणि वार्ष्णेयेनाभिनन्दितः ।	034a  
\'वार्ष्णेयं समनुज्ञाप्य तत्र वासमरोचयत् ॥	034c  
तथेत्युक्त्वा वासुदेवो भोजनं वै शशास ह ।	035a  
यतिरूपधरं पार्थं विसृज्य सहसा हरिः ।\'	035c  
रथेन काञ्चनाङ्गेन द्वारकामभिजग्मिवान् ॥	035e  
अलङ्कृता द्वारका तु बभूव जनमेजय ॥	036a  
दिदृक्षन्तश्च गोविन्दं द्वारकावासिनो जनाः ।	037a  
नरेन्द्रमार्गमाजग्मुस्तूर्णं शतसहस्रशः ॥	037c  
\'क्षणार्धमपि वार्ष्णेया गोविन्दविरहाक्षमाः ।	038a  
कौतूहलसमाविष्टा भृशमुत्प्रेक्ष्य संस्थिताः ॥\'	038c  
अवलोकेषु नारीणां सहस्राणि शतानि च ।	039a  
भोजवृष्ण्यन्धकानां च समवायो महानभूत् ॥	039c  
स तथा सत्कृतः सर्वैर्भोजवृष्ण्यन्धकात्मजैः ।	040a  
अभिवाद्याभिवाद्यांश्च सर्वैश्च प्रतिनन्दितः ॥	040c  
कुमारैः सर्वशो वीरः सत्कारेणाभिचोदितः ।	041a  
समानवयसः सर्वानाश्लिष्य स पुनःपुनः ॥	041c  
कृष्णः स्वभवनं रम्यं प्रविवेश महाबलः ।	042a  
प्रभासादागतं देव्यः सर्वाः कृष्णमपूजयन् ॥ ॥	042c  

इति श्रीमन्महाभारते आदिपर्वणि अर्जुनवनवासपर्वणि अष्टत्रिंशदधिकद्विशततमोऽध्यायः ॥ 238 ॥ ॥ समाप्तं चार्जुनवनवासपर्व ॥

1-238-1 अपरान्तेषु पश्चिसमुद्रतीरेषु ॥ 1-238-36 अलङ्कृता द्वारका तु बभूव जनमेजय । कुन्तीपुत्रस्य पूजार्थमपि निष्कुटकेष्वपि ॥ इति च, ज, झ, ञ, ड, पाठः ॥ 1-238-37 दिदृक्षन्तश्च कौन्तेयं इति च, ज, झ, ञ, ड, पाठः ॥ 1-238-42 कृष्णस्य भवने रम्ये रत्नभोज्यसमावृते । उवास सह कृष्णेन बहुलास्तत्र शर्वरीः ॥ इति च, ज, झ, ञ, ड, पाठः ॥ अष्टत्रिंशदधिकद्विशततमोऽध्यायः ॥ 238 ॥
