अध्यायः 027
*गरुडस्य विनतां प्रति दास्यकारणप्रश्नः ॥ 1 ॥ सर्पैः दास्यमोचनोपायकथनम् ॥ 2 ॥
सौतिरुवाच ।	001  
सम्प्रहृष्टास्ततो नागा जलधाराप्लुतास्तदा ।	001a  
सुपर्णेनोह्यमानास्ते जग्मुस्तं द्वीपमाशु वै ॥	001b  
तं द्वीपं मकरावासं विहितं विश्वकर्मणा ।	002a  
तत्र ते लवणं घोरं ददृशुः पूर्वमागताः ॥	002b  
सुपर्णसहिताः सर्पाः काननं च मनोरमम् ।	003a  
सागराम्बुपरिक्षिप्तं पक्षिसङ्घनिनादितम् ॥	003b  
विचित्रफलपुष्पाभिर्वनराजिभिरावृतम् ।	004a  
भवनैरावृतं रम्यैस्तथा पद्माकरैरपि ॥	004b  
प्रसन्नसलिलैश्चापि ह्वदैर्दिव्यैर्विभूषितम् ।	005a  
दिव्यगन्धवहैः पुण्यैर्मारुतैरुपवीजितम् ॥	005b  
उत्पतद्भिरिवाकाशं वृक्षैर्मलयजैरपि ।	006a  
शोभितं पुष्पवर्षाणि मुञ्चद्भिर्मारुतोद्धतैः ॥	006b  
वायुविक्षिप्तकुसुमैस्तथाऽन्यैरपि पादपैः ।	007a  
किरद्भिरिव तत्रस्थान्नागान्पुष्पाम्बुवृष्टिभिः ॥	007b  
मनःसंहर्षजं दिव्यं गन्धर्वाप्सरसां प्रियम् ।	008a  
मत्तभ्रमरसङ्घुष्टं मनोज्ञाकृतिदर्शनम् ॥	008b  
रमणीयं शिवं पुण्यं सर्वैर्जनमनोहरैः ।	009a  
नानापक्षिरुतं रम्यं कद्रूपुत्रप्रहर्षणम् ॥	009b  
तत्ते वनं समासाद्य विजह्रुः पन्नगास्तदा ।	010a  
अब्रुवंश्च महावीर्यं सुपर्णं पतगेश्वरम् ॥	010b  
वहास्मानपरं द्वीपं सुरम्यं विमलोदकम् ।	011a  
त्वं हि देशान्बहून्रम्यान्व्रजन्पश्यसि खेचर ॥	011b  
सौतिरुवाच ।	012  
स विचिन्त्याब्रवीत्पक्षी मातरं विनतां तदा ।	012a  
किं कारणं मया मातः कर्तव्यं सर्पभाषितम् ॥	012b  
विनतोवाच ।	013  
दासीभूतास्मि दुर्योगात्सपत्न्याः पतगोत्तम ।	013a  
पणं वितथमास्थाय सर्पैरुपधिना कृतम् ॥	013b  
सौतिरुवाच ।	014  
तस्मिंस्तु कथिते मात्रा कारणे गगनेचरः ।	014a  
उवाच वचनं सर्पांस्तेन दुःखेन दुःखितः ॥	014b  
किमाहृत्य विदित्वा वा किं वा कृत्वेह पौरुषम् ।	015a  
दास्याद्वो विप्रमुच्येयं तथ्यं वदत लेलिहाः ॥	015b  
सौतिरुवाच ।	016  
श्रुत्वा समब्रुवन्सर्पा आहरामृतमोजसा ।	016a  
ततो दास्याद्विप्रमोक्षो भविता तव खेचर ॥ ॥	016b  
इति श्रीमन्महाभारते आदिपर्वणि आस्तीकपर्वणि सप्तविंशोऽध्यायः ॥ 27 ॥
*1-27-2 लवणं लवणासुरं पूर्वं ददृशुः ॥ 1-27-8 मनः संहर्षजं मनसः संहर्षाय जातम् ॥ 1-27-15 लेलिहाः भोसर्पाः ॥ सप्तविंशोऽध्यायः ॥ 27 ॥

