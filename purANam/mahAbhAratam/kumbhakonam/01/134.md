अध्यायः 134

पाण्डवानामायुष्यकथनम् ॥ 1 ॥ माद्र्या मैथुनप्रवृत्तस्य पाण्डोर्मरणम् ॥ 2 ॥ पाण्डवप्रलापः ॥ 3 ॥ माद्र्याः सहगमनम् ॥ 4 ॥ मृतस्य पाण्डोर्दहनादिसंस्कारः ॥ 5 ॥
\'जनमेजय उवाच ।	001  
कस्मिन्वयसि सम्प्राप्ताः पाण्डवा गजसाह्वयम् ।	001a  
समपद्यन्त देवेभ्यस्तेषामायुश्च किं परम् ॥	001c  
वैशम्पायन उवाच ।	002  
पाण्डवानामिहायुष्यं शृणु कौरवनन्दन ।	002a  
जगाम हास्तिनपुरं षोडशाब्दो युधिष्ठिरः ॥	002c  
भीमसेनः पञ्चदशो बीभत्सुर्वै चतुर्दशः ।	003a  
त्रयोदशाब्दौ च यमौ जग्मतुर्नागसाह्वयम् ॥	003c  
तत्र त्रयोदशाब्दानि धार्तराष्ट्रैः सहोषिताः ।	004a  
षण्मासाञ्जातुषगृहान्मुक्ता जातो घटोत्कचः ॥	004c  
षण्मासानेकचक्रायां वर्षं पाञ्चालके गृहे ।	005a  
धार्तराष्ट्रैः सहोषित्वा पञ्च वर्षाणि भारत ॥	005c  
इन्द्रप्रस्थे वसन्तस्ते त्रीणि वर्षाणि विंशतिम् ।	006a  
द्वादशाब्दानथैकं च बभूवुर्द्यूतनिर्जिताः ॥	006c  
भुक्त्वा षट्त्रिंशतं राजन्सागरान्तां वसुन्धराम् ।	007a  
मासैः षड्भिर्महात्मानः सर्वे कृष्णपरायणाः ॥	007c  
राज्ये परीक्षितं स्थाप्य दिष्टां गतिमवाप्नुवन् ।	008a  
एवं युधिष्ठिरस्यासीदायुरष्टोत्तरं शतम् ॥	008c  
अर्जुनात्केशवो ज्येष्ठस्त्रिभिर्मासैर्महाद्युतिः ।	009a  
कृष्णात्सङ्कर्षणो ज्येष्ठस्त्रिभिर्मासैर्महाबलः ॥	009c  
पाण्डुः पञ्चमहातेजास्तान्पश्यन्पर्वते सुतान् ।	010a  
रेमे स काश्यपयुतः पत्नीभ्यां सुभृशं तदा ॥	010c  
सुपुष्पितवने काले प्रवृत्ते मधुमाधवे ।	011a  
पूर्णे चतुर्दशे वर्षे फल्गुनस्य च धीमतः ॥	011c  
यस्मिन्नृक्षे समुत्पन्नः पार्थस्तस्य च धीमतः ।	012a  
तस्मिन्नुत्तरफल्गुन्यां प्रवृत्ते स्वस्तिवाचने ॥	012c  
रक्षणे विस्मृता कुन्ती व्यग्रा ब्राह्मणभोजने ।	013a  
पुरोहितेन सहितान्ब्राह्मणान्पर्यवेषयत् ॥\'	013c  
वैशम्पायन उवाच ।	014  
दर्शनीयांस्ततः पुत्रान्पाण्डुः पञ्च महावने ।	014a  
तान्पश्यन्पर्वते रम्ये स्वबाहुबलमाश्रितः ॥	014c  
सुपुष्पितवने काले कदाचिन्मधुमाधवे ।	015a  
भूतसम्मोहने राजा सभार्यो व्यचरद्वनम् ॥	015c  
पलाशैस्तिलकैश्चूतैश्चम्पकैः पारिभद्रकैः ।	016a  
अन्यैश्च बहुभिर्वृक्षैः फलपुष्पसमृद्धिभिः ॥	016c  
जलस्थानैश्च विविधैः पद्मिनीभिश्च शोभितम् ।	017a  
पाण्डोर्वनं तत्सम्प्रेक्ष्य प्रजज्ञे हृदि मन्मथः ॥	017c  
प्रहृष्टमनसं तत्र विचरन्तं यथाऽमरम् ।	018a  
तं माद्र्यनुजगामैका वसनं बिभ्रती शुभम् ॥	018c  
समीक्षमाणः स तु तां वयःस्थां तनुवाससम् ।	019a  
तस्य कामः प्रवृते गहनेऽग्निरिवोद्गतः ॥	019c  
रहस्येकां तु तां दृष्ट्वा राजा राजीवलोचनाम् ।	020a  
न शशाक नियन्तुं तं कामं कामवशीकृतः ॥	020c  
\'अथ सोऽष्टादशे वर्षे ऋतौ माद्रीमलङ्कृताम् ।	021a  
आजुहाव ततः पाण्डुः परीतात्मा यशस्विनीम् ॥\'	021c  
तत एनां बलाद्राजा निजग्राह रहोगताम् ।	022a  
वार्यमाणस्तया देव्या विस्फुरन्त्या यथाबलम् ॥	022c  
स तु कामपरीतात्मा तं शापं नान्वबुध्यत ।	023a  
माद्रीं मैथुनधर्मेण सोऽन्वगच्छद्बलादिव ॥	023c  
जीवितान्ताय कौरव्य मन्मथस्य वशं गतः ।	024a  
शापजं भयमुत्सृज्य विधिना सम्प्रचोदितः ॥	024c  
तस्य कामात्मनो बुद्धिः साक्षात्कालेन मोहिता ।	025a  
सम्प्रमथ्येन्द्रियग्रामं प्रनष्टा सह चेतसा ॥	025c  
स तया सह सङ्गम्य भार्यया कुरुनन्दनः ।	026a  
पाण्डुः परमधर्मात्मा युयुजे कालधर्मणा ॥	026c  
ततो माद्री समालिङ्ग्य राजानं गतचेतसम् ।	027a  
मुमोच दुःखजं शब्दं पुनः पुनरतीव हि ॥	027c  
सह पुत्रैस्ततः कुन्ती माद्रीपुत्रौ च पाण्डवौ ।	028a  
आजग्मुः सहितास्तत्र यत्र राजा तथागतः ॥	028c  
ततो माद्र्यब्रवीद्राजन्नार्ता कुन्तीमिदं वचः ।	029a  
एकैव त्वमिहागच्छ तिष्ठन्त्वत्रैव दारकाः ॥	029c  
तच्छ्रुत्वा वचनं तस्यास्तत्रैवाधाय दरकान् ।	030a  
हताऽहमिति विक्रुश्च सहसैवाजगाम सा ॥	030c  
दृष्ट्वा पाण्डुं च माद्रीं च शयानौ धरणीतले ।	031a  
कुन्ती शोकपरीताङ्गी विललाप सुदुःखिता ॥	031c  
रक्ष्यमाणो मया नित्यं वीरः सततमात्मवान् ।	032a  
कथं त्वामत्यतिक्रान्तः शापं जानन्वनौकसः ॥	032c  
ननु नाम त्वया माद्रि रक्षितव्यो नराधिपः ।	033a  
सा कथं लोभितवती विजने त्वं नराधिपम् ॥	033c  
कथं दीनस्य सततं त्वामासाद्य रहोगताम् ।	034a  
तं विचिन्तयतः शापं प्रहर्षः समजायत ॥	034c  
धन्या त्वमसि बाह्लीकि मत्तो भाग्यतरा तथा ।	035a  
दृष्टवत्यसि यद्वक्त्रं प्रहृष्टस्य महीपतेः ॥	035c  
माद्र्युवाच ।	036  
विलपन्त्या मया देवि वार्यमाणेन चासकृत् ।	036a  
आत्मा न वारितोऽनेन सत्यं दिष्टं चिकीर्षुणा ॥	036c  
\'वैशम्पायान उवाच ।	037  
तस्यास्तद्वचनं श्रुत्वा कुन्ती शोकाग्निदीपिता ।	037a  
पपात सहसा भूमौ छिन्नमूल इव द्रुमः ॥	037c  
निश्चेष्टा पतिता भूमौ मोहेन न चचाल सा ।	038a  
तस्मिन्क्षणे कृतस्नानमहताम्बरसंवृतम् ॥	038c  
अलङ्कारकृतं पाण्डुं शयानं शयने शुभे ।	039a  
कुन्तीमुत्थाप्य माद्री तु मोहेनाविष्टचेतनाम् ॥	039c  
आर्ये एहीति तां कुन्तीं दर्शयामास कौरव ।	040a  
पादयोः पतिता कुन्ती पुनरुत्थाय भूमिपम् ॥	040c  
रक्तचन्दनदिग्धाङ्गं महारजनवाससम् ।	041a  
सस्मितेन च वक्त्रेण वदन्तमिव भारतम् ॥	041c  
परिरभ्य ततो मोहाद्विललापाकुलेन्द्रिया ।	042a  
माद्री चापि समालिङ्ग्य राजानं विललाप सा ॥	042c  
तं तथा शायिनं पुत्रा ऋषयः सह चारणैः ।	043a  
अभ्येत्य सहिताः सर्वे शोकादश्रूण्यवर्तयन् ॥	043c  
अस्तं गतमिवादित्यं संशुष्कमिव सागरम् ।	044a  
दृष्ट्वा पाण्डुं नरव्याघ्रं शोचन्ति स्म महर्षयः ॥	044c  
समानशोका ऋषयः पाण्डवाश्च बभूविरे ।	045a  
ते समाश्वासिते विप्रैर्विलेपतुरनिन्दिते ॥	045c  
कुन्त्युवाच ।	046  
हा राजन्कस्य नो हित्वा गच्छसि त्रिदशालयम् ।	046a  
हा राजन्मम मन्दायाः कथं माद्रीं समेत्य वै ॥	046c  
निधनं प्राप्तवान्राजन्मद्भाग्यपरिसङ्क्षयात् ।	047a  
युधिष्ठिरं भीमसेनमर्जुनं च यमावुभौ ॥	047c  
कस्य हित्वा प्रियान्पुत्रान्प्रयातोऽसि विशाम्पते ।	048a  
नूनं त्वां त्रिदशा देवाः प्रतिनन्दन्ति भारत ॥	048c  
यतो हि तप उग्रं वै चरितं ब्रह्मसंसदि ।	049a  
आवाभ्यां सहितो राजन्गमिष्यसि दिवं शुभम् ॥	049c  
आजमीढाजमीढानां कर्मणा चरतां गतिम् ।	050a  
ननु नाम सहावाभ्यां गमिष्यामीति यत्त्वया ॥	050c  
प्रतिज्ञाता कुरुश्रेष्ठ यदाऽस्मि वनमागता ।	051a  
आवाभ्यां चैव सहितो गमिष्यसि विशाम्पते ।	051c  
मुहूर्तं क्षम्यतां राजन्द्रक्ष्येऽहं च मुखं तव ॥	051e  
वैशम्पायन उवाच ।	052  
विलपित्वा भृशं चैव निःसञ्ज्ञे पतिते भुवि ।	052a  
यथा हते मृगे मृग्यौ लुब्धैर्वनगते तथा ॥	052c  
युधिष्ठिरमुखाः सर्वे पाण्डवा वेदपरागाः ।	053a  
तेऽभ्यागत्य पितुर्मूले निःसञ्ज्ञाः पतिता भुवि ॥	053c  
पाण्डोः पादौ परिष्वज्य विलपन्ति स्म पाण्डवाः ।	054a  
हा विनष्टाः स्म तातेति हा अनाथा भवामहे ॥	054c  
त्वद्विहीना महाप्राज्ञ कथं जीवाम बालकाः ।	055a  
लोकनाथस्य पुत्राः स्मो न सनाथा भवामहे ॥	055c  
क्षणेनैव महाराज अहो लोकस्य चित्रता ।	056a  
नास्मद्विधा राजपुत्रा अधन्याः सन्ति भारत ॥	056c  
त्वद्विनाशाच्च राजेन्द्र राज्यप्रस्खलनात्तदा ।	057a  
पाण्डवाश्च वयं सर्वे प्राप्ताः स्म व्यसनं महत् ॥	057c  
किं करिष्यामहे राजन्कर्तव्यं च प्रसीदताम् ।	058a  
भीमसेन उवाच ।	058  
हित्वा राज्यं च भोगांश्च शतशृङ्गनिवासिना ॥	058c  
त्वया लब्धाः स्म राजेन्द्र महता तपसा वयम् ।	059a  
हित्वा मानं वनं गत्वा स्वयमाहृत्य भक्षणम् ॥	059c  
शाकमूलफलैर्वन्यैर्भरणं वै त्वया कृतम् ।	060a  
पुत्रानुत्पाद्य पितरो यमिच्छन्ति महात्मनः ॥	060c  
त्रिवर्गफलमिच्छन्तस्तस्य कालोऽयमागतः ।	061a  
अभुक्त्वैव फलं राजन्गन्तुं नार्हसि भारत ॥	061c  
इत्येवमुक्त्वा पितरं भीमोऽपि विललाप ॥	062ac  
अर्जुन उवाच ।	063  
प्रनष्टं भारतं वंशं पाण्डुना पुनरुद्धृतम् ।	063a  
तस्मिंस्तदा वनगते नष्टं राज्यमराजकम् ॥	063c  
पुनर्निःसारितं क्षत्रं पाण्डुपुत्रैश्च पञ्चभिः ।	064a  
एतच्छ्रुत्वाऽनुमोदित्वा गन्तुमर्हसि शङ्कर ॥	064c  
इत्येवमुक्त्वा पितरं विललाप धनञ्जयः ।	065a  
यमावूचतुः ।	065  
दुःसहं च तपः कृत्वा लब्ध्वा नो भरतर्षभ ॥	065c  
पुत्रलाभस्य महतः शुश्रूषादिफलं त्वया ।	066a  
न चावाप्तं किञ्चिदेव पुरा दशरथो यथा ॥	066c  
एवमुक्त्वा यमौ चापि विलेपतुरथातुरौ ॥\'	067ac  
कुन्त्युवाच ।	068  
अहं ज्येष्ठा धर्मपत्नी ज्येष्ठं धर्मफलं मम ।	068a  
अवश्यं भाविनो भावान्मा मां माद्रि निवर्तय ॥	068c  
अन्विष्यामीह भर्तारमहं प्रेतवशं गतम् ।	069a  
उत्तिष्ठ त्वं विसृज्यैनमिमान्रक्षस्व दारकान् ॥	069c  
\'अवाप्य पुत्रांल्लब्धार्थान्वीरपत्नीत्वमर्थये ।	070a  
वैशम्पायन उवाच ।	070  
मद्रराजसुता कुन्तीमिदं वचनमब्रवीत् ॥\'	070c  
अहमेवानुयास्यामि भर्तारमपलापिनम् ।	071a  
न हि तृप्ताऽस्मि कामानां ज्येष्ठा मामनुमन्यताम् ॥	071c  
मां चाभिगम्य क्षीणोऽयं कामाद्भरतसत्तमः ।	072a  
समुच्छिद्यामि तत्कामं कथं नु यमसादने ॥	072c  
\'मम हतोर्हि राजाऽयं दिवं राजर्पिसत्तमः ।	073a  
न चैव तादृशी बुद्धिर्बान्धवाश्च न तादृशाः ॥	073c  
न चोत्सहे धारयितुं प्राणान्भर्त्रा विना कृता ।	074a  
तस्मात्तमनुयास्यामि यान्तं वैवस्वतक्षयम् ॥	074c  
वर्तेयं न समां वृत्तिं जात्वहं न सुतेषु ते ।	075a  
तथाहि वर्तमानां मामधर्मः संस्पृशेन्महान् ॥	075c  
तस्मान्मे सुतयोर्देवि वर्तितव्यं स्वपुत्रवत् ।	076a  
अन्वेष्यामि च भर्तारं व्रजन्तं यमसादनम् ॥\'	076c  
मां हि कामयमानोऽयं राजा प्रेतवशं गतः ।	077a  
राज्ञः शरीरेण सह मामपीदं कलेवरम् ॥	077c  
दग्धव्यं सुप्रतिच्छन्नं त्वेतदार्ये प्रियं कुरु ।	078a  
दारकेष्वप्रमत्ता त्वं भवेश्चाभिहिता मया ।	078c  
अतोऽहं न प्रपश्यामि सन्देष्टव्यं हितं तव ॥	078e  
\'वैशम्पायन उवाच ।	079  
ऋषयस्तान्समाश्वास्य पाण्डवान्सत्यविक्रमान् ।	079a  
ऊचुः कुन्तीं च माद्रीं च समाश्वास्य तपस्विनः ॥	079c  
सुभगे बालपुत्रा तु न मर्तव्यं तथञ्चन ।	080a  
पाण्डवांश्चापि नेष्यामः कुरुराष्ट्रं परन्तपान् ॥	080c  
अधर्मेष्वर्थजातेषु धृतराष्ट्रश्च लोभवान् ।	081a  
स कदाचिन्न वर्तेत पाण्डवेषु यथाविधि ॥	081c  
कुन्त्याश्च वृष्णयो नाथाः कुन्तिभोजस्तथैव च ।	082a  
माद्र्याश्च बलिनांश्रेष्ठः शल्यो भ्राता महारथः ॥	082c  
भर्त्रा तु मरणं सार्धं फलवन्नात्र संशयः ।	083a  
युवाभ्यां दुष्करं चैतद्वदन्ति द्विजपुङ्गवाः ॥	083c  
मृते भर्तरि साध्वी स्त्री ब्रह्मचर्यव्रते स्थिता ।	084a  
यमैश्च नियमैः पूता मनोवाक्कायजैः शुभा ॥	084c  
भर्तारं चिन्तयन्ती सा भर्तारं निस्तरेच्छुभा ।	085a  
तारितश्चापि भर्ता स्यादात्मा पुत्रस्तथैव च ॥	085c  
तस्माञ्जीवितमेवैतद्युवयोर्विद्म शोभनम् ॥	086ac  
कुन्त्युवाच ।	087  
यथा पाण्डोस्तु निर्देशस्तथा विप्रगणस्य च ।	087a  
आज्ञा शिरसि निक्षिप्ता करिष्यामि च तत्तथा ॥	087c  
यदाद्दुर्भगवन्तोऽपि तन्मन्ये शोभनं परम् ।	088a  
भर्तुश्च मम पुत्राणामात्मनश्च न संशयः ॥	088c  
माद्र्युवाच ।	089  
कुन्ती समर्था पुत्राणां योगक्षेमस्य धारणे ।	089a  
अस्या हि न समा बुद्ध्या यद्यपि स्यादरुन्धती ॥	089c  
कुन्त्याश्च वृष्णयो नाथाः कुन्तिभोजस्तथैव च ।	090a  
नाहं त्वमिव पुत्राणां समर्था धारणे तथा ॥	090c  
साऽहं भर्तारमन्विष्ये सन्तृप्ता नापि भोगतः ।	091a  
भर्तृलोकस्य तु ज्येष्ठा देवी मामनुमन्यताम् ॥	091c  
धर्मज्ञस्य कृतज्ञस्य सत्यसन्धस्य धीमतः ।	092a  
पादौ परिचरिष्यामि तथार्याऽद्यानुमन्यताम् ॥	092c  
वैशम्पायन उवाच ।	093  
एवमुक्त्वा तदा राजन्मद्रराजसुता शुभा ।	093a  
ददौ कुन्त्यै यमौ माद्री शिरसाऽभिप्रणम्य च ॥	093c  
अभिवाद्य महर्षीन्सा परिष्वज्य च पाण्डवान् ।	094a  
मूर्ध्न्युपाघ्राय बहुशः पार्थानात्मसुतौ तदा ॥	094c  
हस्ते युधिष्ठिरं गृह्य माद्री वाक्यमभाषत ।	095a  
कुन्ती माता अहं धात्री युष्माकं तु पिता मृतः ॥	095c  
युधिष्ठिरः पिता ज्येष्ठश्चतुर्णां धर्मतः सदा ।	096a  
वृद्धाद्युपासनासक्ताः सत्यधर्मपरायणाः ॥	096c  
तादृशा न विनश्यन्ति नैव यान्ति पराभवम् ।	097a  
तस्मात्सर्वे कुरुध्वं वै गुरुवृत्तिमतन्द्रिताः ॥	097c  
वैशम्पायन उवाच ।	098  
ऋषीणां च पृथायाश्च नमस्कृत्य पुनःपुनः ।	098a  
आयासकृपणा माद्री प्रत्युवाच पृथां तदा ॥	098c  
माद्र्युवाच ।	099  
ऋषीणां सन्निधावेषां यथा वागभ्युदीरिता ।	099a  
दिदृक्षमाणायाः स्वर्गं न ममैषा वृथा भवेत् ॥	099c  
धन्या त्वमसि वार्ष्णेयि नास्ति स्त्री सदृशी त्वया ।	100a  
वीर्यं तेजश्च योगं च माहात्म्यं च यशस्विनाम् ॥	100c  
कुन्ति द्रक्ष्यसि पुत्राणां पञ्चानाममितौजसाम् ।	101a  
आर्या चाप्यभिवाद्या च मम पूज्या च सर्वतः ॥	101c  
ज्येष्ठा वरिष्ठा त्वं देवि भूषिता स्वगुणैः शुभैः ।	102a  
अभ्यनुज्ञातुमिच्छामि त्वया यावनन्दिनि ॥	102c  
धर्मं स्वर्गं च कीर्तिं च त्वत्कृतेऽहमवाप्नुयाम् ।	103a  
यथा तथा विधत्स्वेह मा च कार्षीर्विचारणां ॥	103c  
वैशम्पायन उवाच ।	104  
बाष्पसन्दिग्धया वाचा कुन्त्युवाच यशस्विनी ।	104a  
अनुज्ञाताऽसि कल्याणि त्रिदिवे सङ्गमोऽस्तु ते ॥	104c  
भर्त्रा सह विशालिक्षि क्षिप्रमद्यैव भामिनि ।	105a  
सङ्गतास्वर्गलोके त्वं रमेथाः शाश्वतीः समाः ॥	105c  
वैशम्पायन उवाच ।	106  
ततः पुरोहितः स्नात्वा प्रेतकर्मणि पारगः ।	106a  
हिरण्यशकलानाज्यं तिलं दधि च तण्डुलान् ॥	106c  
उदकुम्भांश्च परशुं समानीय तपस्विभिः ।	107a  
अश्वमेधाग्निमाहृत्य यथान्यायं समन्ततः ॥	107c  
काश्यपः कारयामास पाण्डोः प्रेतस्य तां क्रियाम् ।	108a  
पुरोहितोक्तविधिना पाण्डोः पुत्रो युधिष्ठिरः ॥	108c  
तेनाग्निनाऽदहत्पाण्डुं कृत्वा चापि क्रियास्तदा ।	109a  
रुदञ्छोकाभिसन्तप्तः पपात भुवि पाण्डवः ॥	109c  
ऋषीन्पुत्रान्पृथां चैव विसृज्य च नृपात्मज ।\'	110a  
नमस्कृत्य चिताग्निस्थं धर्मपत्नी नरर्षभम् ॥	110c  
मद्रराजसुता तूर्णमन्वारोहद्यशस्विनी ॥	111ac  
\'अहताम्बरसंवीतो भ्रातृभिः सहितोऽनघः ।	112a  
उदकं कृतवांस्तत्र पुरोहितमते स्थितः ॥	112c  
अर्हतस्तस्य कृत्यानि शतशृङ्गनिवासिनः ।	113a  
तापसा विधिवच्चक्रुश्चारणा ऋषिभिः सह ॥ ॥	113c  

इति श्रीमन्महाभारते आदिपर्वणि सम्भवपर्वणि चतुस्त्रिंशदधिकशततमोऽध्यायः ॥ 134 ॥

1-134-15 मधुभाधवे चैत्रवैशाखयोः सन्धौ तदात्मके वसन्ते ॥ 1-134-19 वयः स्थां युवतीम् । तनुवाससं सूक्ष्मवस्त्रां किञ्चिद्विवृताङ्गामित्यर्थः ॥ 1-134-23 कामपरीतात्मा कामेन व्याप्तचित्तः ॥ 1-134-25 बुद्दिर्भयनिश्चयः । चेतसा विचारेण ॥ 1-134-26 कालधर्मणा मृत्युना ॥ 1-134-28 तथागतः मृतः ॥ 1-134-32 त्वामत्यतिक्रान्तो बलादाक्रान्तवान् । शोकाकुलत्वादतिशब्दस्याभ्यासः ॥ 1-134-34 प्रहर्षः कामः ॥ 1-134-36 आत्मा चित्तम् । दिष्टं शापजं दुरदृष्टम् ॥ 1-134-69 प्रेतवशं प्रेतराजवशम् । अन्विष्याम्यनुगमिष्यामि ॥ चतुस्त्रिंशदधिकशततमोऽध्यायः ॥ 134 ॥
