अध्यायः 001
(अनुक्रमणिकापर्व ॥ 1 ॥)
आदौ मङ्गलाचरणम् ॥ 1 ॥ नैमिशारण्ये दीर्घसत्रे शौनकादीन्प्रति सौतेरागमनम् ॥ 2 ॥ तत्र शौनकादिभिः सौतिं प्रति भारतकथनचोदना ॥ 3 ॥ सौतिना श्रीमन्नारायणनमस्कारपूर्वकं व्यासस्य भारतनिर्माणकथनम् ॥ 4 ॥ पर्वानुक्रमणिका ॥ 5 ॥
॥ श्रीवेदव्यासाय नमः ॥
नारायणं नमस्कृत्य नरं चैव नरोत्तमम् ।	001a  
देवीं सरस्वतीं चैव(व्यासं) ततो जयमुदीरयेत् ॥	001c  
\'नारायणं सुरगुरुं जगदेकनाथं भक्तप्रियं सकललोकनमस्कृतं च ।	002a  
त्रैगुण्यवर्जितमजं विभुमाद्यमीशं वन्दे भवघ्नममरासुरसिद्धवन्द्यम्\' ॥	002c  
\'नमो धर्माय महते नमः कृष्णाय वेधसे ।	003a  
ब्राह्मणेभ्यो नमस्कृत्य धर्मान्वक्ष्यामि शाश्वतान्\' ॥	003c  
ओं नमो भगवते वासुदेवाय । ओं नमः पितामहाय । ओं नमः प्रजापतिभ्यः ।	004a  
ओं नमः कृष्णद्वैपायनाय ।ओं नमः सर्वविघ्नविनायकेभ्यः ॥	004c  
रोमहर्षणपुत्र उग्रश्रवाः सौतिः पौराणिको नैमिशारण्ये शौनकस्य कुलपतेर्द्वादशवार्षिके सत्रे 	005A  
सुखासीनानभ्यगच्छद्ब्रह्मर्षीन्संशितव्रतान् ।	006a  
विनयावनतो भूत्वा कदाचित्सूतनन्दनः ॥	006c  
तमाश्रममनुप्राप्य नैमिशारण्यवासिनः ।	007a  
\'उवाच तानृषीन्सर्वान्धन्यो वोऽस्म्यद्य दर्शनात् ॥ 	007c  
वेद वैयासिकीः सर्वाः कथा धर्मार्थसंहिताः ।	008a  
वक्ष्यामि वो द्विजश्रेष्ठाः शृण्वन्त्वद्य तपोधनाः ॥	008c  
तस्य तद्वचनं श्रुत्वा नैमिशारण्यवासिनः ।\'	009a  
चित्राः श्रोतुं कथास्तत्र परिवव्रुस्तपस्विनः ॥	009c  
अभिवाद्य मुनींस्तांस्तु सर्वानेव कृताञ्जलिः ।	010a  
अपृच्छत्स तपोवृद्धिं सद्भिश्चैवाभिपूजितः ॥	010c  
अथ तेषूपविष्टेषु सर्वेष्वेव तपस्विषु ।	011a  
निर्दिष्टमासनं भेजे विनयाद्रौमहर्षणिः ॥	011c  
सुखासीनं ततस्तं तु विश्रान्तमुपलक्ष्य च ।	012a  
अथापृच्छदृषिस्तत्र कश्चित्प्रस्तावयन्कथाः ॥	012c  
कुत आगम्यते सौते क्वचायं विहृतस्त्वया ।	013a  
कालः कमलपत्राक्ष शंसैतत्पृच्छतो मम ॥	013c  
एवं पृष्टोऽब्रवीत्सम्यग्यथावद्रौमहर्षणिः ।	014a  
वाक्यं वचनसम्पन्नस्तेषां च चरिताश्रयम् ॥	014c  
तस्मिन्सदसि विस्तीर्णे मुनीनां भावितात्मनाम् ।	015a  
सौतिरुवाच ।	015  
जनमेजयस्य राजर्षेः सर्पसत्रे महात्मनः ॥	015c  
समीपे पार्थिवेन्द्रस्य सम्यक्पारिक्षितस्य च ।	016a  
कृष्णद्वैपायनप्रोक्ताः सुपुण्या विविधाः कथाः ॥	016c  
कथिताश्चापि विधिवद्या वैशम्पायनेन वै ।	017a  
श्रुत्वाऽहं ता विचित्रार्था महाभारतसंश्रिताः ॥	017c  
बहूनि सम्परिक्रम्य तीर्थान्यायतनानि च ।	018a  
समन्तपञ्चकं नाम पुण्यं द्विजनिषेवितम् ॥	018c  
गतवानस्मि तं देशं युद्धं यत्राभवत्पुरा ।	019a  
कुरूणां पाण्डवानां च सर्वेषां महीक्षिताम् ॥	019c  
दिदृक्षुरागतस्तस्मात्समीपं भवतामिह ।	020a  
आयुष्मन्तः सर्व एव ब्रह्मभूता हि मे मताः । 	020c  
अस्मिन्यज्ञे महाभागाः सूर्यपावकवर्चसः ॥	020e  
कृताभिषेकाः शुचयः कृतजप्या हुताग्नयः ।	021a  
भवन्त आसते स्वस्था ब्रवीमि किमहं द्विजाः ॥	021c  
पुराणसंहिताः पुण्याः कथा धर्मार्थसंश्रिताः ।	022a  
इतिवृत्तं नरेन्द्राणामृषीणां च महात्मनाम् ॥	022c  
ऋषय ऊचुः ।	023  
द्वैपायनेन यत्प्रोक्तं पुराणं परमर्षिणा ।	023a  
सुरैर्ब्रह्मर्षिभिश्चैव श्रुत्वा यदभिपूजितम् ॥	023c  
तस्याख्यानवरिष्ठस्य विचित्रपदपर्वणः ।	024a  
सूक्ष्मार्थन्याययुक्तस्य वेदार्थैर्भूषितस्य च ॥	024c  
भारतस्येतिहासस्य पुण्यां ग्रन्थार्थसंयुताम् ।	025a  
संस्कारोपगतां ब्राह्मीं नानाशास्त्रोपबृंहिताम् ॥	025c  
जनमेजयस्य यां राज्ञो वैशम्पायन उक्तवान् ।	026a  
यथावत्स ऋषिः पृष्टः सत्रे द्वैपायनाज्ञया ॥	026c  
वेदैश्चतुर्भिः संयुक्तां व्यासस्याद्भुतकर्मणः ।	027a  
संहितां श्रोतुमिच्छामः पुण्यां पापभयापहाम् ॥	027c  
सौतिरुवाच ।	028  
आद्यं पुरुषमीशानं पुरुहूतं पुरुष्टुतम् ।	028a  
ऋतमेकाक्षरं ब्रह्म व्यक्ताव्यक्तं सनातनम् ॥	028c  
असच्च सच्चैव च यद्विश्वं सदसतः परम् । 	029a  
परावराणां स्रष्टारं पुराणं परमव्ययम् ॥	029c  
मङ्गल्यं मङ्गलं विष्णुं वरेण्यमनघं शुचिम् ।	030a  
नमस्कृत्य हृषीकेशं चराचरगुरुं हरिम् ॥	030c  
महर्षेः पूजितस्येह सर्वलोकैर्महात्मनः ।	031a  
प्रवक्ष्यामि मतं पुण्यं व्यासस्याद्भुतकर्मणः ॥	031c  
\'नमो भगवते तस्मै व्यासायामिततेजसे ।	032a  
यस्य प्रसादाद्वक्ष्यामि नारायणकथामिमाम् ॥	032c  
सर्वाश्रमाभिगमनं सर्वतीर्थावगाहनम् ।	033a  
न तथा फलदं सूते नारायणकथा यथा ॥	033c  
नास्ति नारायणसमं न भूतं न भविष्यति ।	034a  
एतेन सत्यवाक्येन सर्वार्थान्साधयाम्यहम्\' ॥	034c  
आचख्युः कवयः केचित्सम्प्रत्याचक्षते परे ।	035a  
आख्यास्यन्ति तथैवान्य इतिहासमिमं भुवि ॥	035c  
इदं तु त्रिषु लोकेषु महज्ज्ञानं प्रतिष्ठितम् ।	036a  
विस्तरैश्च समासैश्च धार्यते यद्द्विजातिभिः ॥	036c  
अलङ्कृतं शुभैः शब्दैः समयैर्दिव्यमानुषैः ।	037a  
छन्दोवृत्तैश्च विविधैरन्वितं विदुषां प्रियम् ॥	037c  
तपसा ब्रह्मचर्येण व्यस्य वेदं सनातनम् ।	038a  
इतिहासमिमं चक्रे पुण्यं सत्यवतीसुतः ॥	038c  
\'पुण्ये हिमवतः पादे मेध्ये गिरिगुहालये ।	039a  
विशोध्य देहं धर्मात्मा दर्भसंस्तरमाश्रितः ॥	039c  
शुचिः सनियमो व्यासः शान्तात्मा तपसि स्थितः ।	040a  
भारतस्येतिहासस्य धर्मेणान्वीक्ष्य तां गतिम् ॥ 	040c  
प्रविश्य योगं ज्ञानेन सोऽपश्यत्सर्वमन्ततः ॥\' 	041ac  
निष्प्रभेऽस्मिन्निरालोके सर्वतस्तमसा वृते ।	042a  
बृहदण्डमभूदेकं प्रजानां बीजमव्ययम् ॥	042c  
युगस्यादिनिमित्तं तन्महद्दिव्यं प्रचक्षते ।	043a  
यस्मिंस्तच्छ्रूयते सत्यं ज्योतिर्ब्रह्म सनातनम् ॥	043c  
अद्भुतं चाप्यचिन्त्यं च सर्वत्र समतां गतम् ।	044a  
अव्यक्तं कारणं सूक्ष्मं यत्तत्सदसदात्मकम् ॥	044c  
यस्मिन्पितामहो जज्ञे प्रभुरेकः प्रजापतिः ।	045a  
ब्रह्मा सुरगुरुः स्थाणुर्मनुः कः परमेष्ठ्यथ ॥	045c  
प्राचेतसस्तथा दक्षो दक्षपुत्राश्च सप्त वै ।	046a  
ततः प्रजानां पतयः प्राभवन्नेकविंशतिः ॥	046c  
पुरुषश्चाप्रमेयात्मा यं सर्वऋषयो विदुः ।	047a  
विश्वेदेवास्तथाऽऽदित्या वसवोऽथाश्विनावपि ॥	047c  
यक्षाः साध्याः पिशाचाश्च गुह्यकाः पितरस्तथा ।	048a  
ततः प्रसूता विद्वांसः शिष्टा ब्रह्मर्षिसत्तमाः ॥	048c  
महर्षयश्च बहवः सर्वैः समुदिता गुणैः ।	049a  
आपो द्यौः पृथिवी वायुरन्तरिक्षं दिशस्तथा ॥	049c  
संवत्सरर्तवो मासाः पक्षाहोरात्रयः क्रमात् ।	050a  
यच्चान्यदपि तत्सर्वं सम्भूतं लोकसाक्षिकम् ॥	050c  
यदिदं दृश्यते किञ्चिद्भूतं स्थावरजङ्गमम् ।	051a  
पुनः सङ्क्षिप्यते सर्वं जगत्प्राप्ते युगक्षये ॥	051c  
यथर्तुष्वृतुलिङ्गानि नानारूपाणि पर्यये ।	052a  
दृश्यन्ते तानि तान्येव तथा भावा युगादिषु ॥	052c  
एवमेतदनाद्यन्तं भूतसङ्घातकारकम् ।	053a  
अनादिनिधनं लोके चक्रं सम्परिवर्तते ॥	053c  
त्रयस्त्रिंशत्सहस्राणि त्रयस्त्रिंशच्छतानि च ।	054a  
त्रयस्त्रिंशच्च देवानां सृष्टिः सङ्क्षेपलक्षणा ॥	054c  
दिवः पुत्रो बृहद्भानुश्चक्षुरात्मा विभावसुः ।	055a  
सविता स ऋचीकोऽर्को भानुराशावहो रविः ॥	055c  
पुत्रा विवस्वतः सर्वे मनुस्तेषां तथाऽवरः ।	056a  
देवभ्राट् तनयस्तस्य सुभ्राडिति ततः स्मृतः ॥	056c  
सुभ्राजस्तु त्रयः पुत्राः प्रजावन्तो बहुश्रुताः ।	057a  
दशज्योतिः शतज्योतिः सहस्रज्योतिरेव च ॥	057c  
दशपुत्रसहस्राणि दशज्योतेर्महात्मनः ।	058a  
ततो दशगुणाश्चान्ये शतज्योतेरिहात्मजाः ॥	058c  
भूयस्ततो दशगुणाः सहस्रज्योतिषः सुताः ।	059a  
तेभ्योऽयं कुरुवंशश्च यदूनां भरतस्य च ॥	059c  
ययातीक्ष्वाकुवंशश्च राजर्षीणां च सर्वशः ।	060a  
सम्भूता बहवो वंशा भूतसर्गाः सुविस्तराः ॥ 	060c  
भूतस्थानानि सर्वाणि रहस्यं त्रिविधं च यत् ।	061a  
वेदा योगः सविज्ञानो धर्मोऽर्थः काम एव च ॥	061c  
धर्मार्थकामयुक्तानि शास्त्राणि विविधानि च ।	062a  
लोकयात्राविधानं च सर्वं तद्दृष्टवानृषिः ॥	062c  
\'नीतिर्भरतवंशस्य विस्तारश्चैव सर्वशः ।\'	063a  
इतिहासाः सहव्याख्या विविधाः श्रुतयोऽपि च ॥	063c  
इह सर्वमनुक्रान्तमुक्तं ग्रन्थस्य लक्षणम् ।	064a  
\'सङ्क्षेपेणेतिहासस्य ततो वक्ष्यति विस्तरम् ॥\'	064c  
विस्तीर्यैतन्महज्ज्ञानमृषिः सङ्क्षिप्य चाब्रवीत् ।	065a  
इष्टं हि विदुषां लोके समासव्यासधारणम् ॥	065c  
मन्वादि भारतं केचिदास्तीकादि तथाऽपरे ।	066a  
तथोपरिचराद्यन्ये विप्राः सम्यगधीयिरे ॥	066c  
विविधं संहिताज्ञानं दीपयन्ति मनीषिणः ।	067a  
व्याख्यातुं कुशलाः केचिद्ग्रन्थान्धारयितुं परे ॥	067c  
तपसा ब्रह्मचर्येण व्यस्य वेदं सनातनम् ।	068a  
इतिहासमिमं चक्रे पुण्यं सत्यवतीसुतः ॥	068c  
पराशरात्मजो विद्वान्ब्रह्मर्षिः संशितव्रतः ।	069a  
मातुर्नियोगाद्धर्मात्मा गाङ्गेयस्य च धीमतः ॥	069c  
क्षेत्रे विचित्रवीर्यस्य कृष्णद्वैपायनः पुरा ।	070a  
त्रीनग्नीनिव कौरव्याञ्जनयामास वीर्यवान् ॥	070c  
उत्पाद्य धृतराष्ट्रं च पाण्डुं विदुरमेव च ।	071a  
जगाम तपसे धीमान्पुनरेवाश्रमं प्रति ॥	071c  
तेषु जातेषु वृद्धेषु गतेषु परमां गतिम् ।	072a  
अब्रवीद्भारतं लोके मानुषेऽस्मिन्महानृषिः ॥	072c  
जनमेजयेन पृष्टः सन्ब्राह्मणैश्च सहस्रशः ।	073a  
शशास शिष्यमासीनं वैशम्पायनमन्तिके ॥	073c  
स सदस्यैः सहासीनं श्रावयामास भारतम् ।	074a  
कर्मान्तरेषु यज्ञस्य चोद्यमानः पुनः पुनः ॥	074c  
विस्तारं कुरुवंशस्य गान्धार्या धर्मशीलताम् ।	075a  
क्षत्तुः प्रज्ञां धृतिं कुन्त्याः सम्यग्द्वैपायनोऽब्रवीत् ॥	075c  
वासुदेवस्य माहात्म्यं पाण्डवानां च सत्यताम् ।	076a  
दुर्वृत्तं धार्तराष्ट्राणामुक्तवान्भगवानृषिः ॥	076c  
इदं शतसहस्रं तु श्लोकानां पुण्यकर्मणाम् ।	077a  
उपाख्यानैः सह ज्ञेयं श्राव्यं भारतमुत्तमम् ॥	077c  
चतुर्विंशतिसाहस्रीं चक्रे भारतसंहिताम् ।	078a  
उपाख्यानैर्विना तावद्भारतं प्रोच्यते बुधैः ॥	078c  
ततोऽध्यर्धशतं भूयः सङ्क्षेपं कृतवानृषिः ।	079a  
अनुक्रमणिकाध्यायं वृत्तान्तं सर्वपर्वणाम् ॥	079c  
तस्याख्यानवरिष्ठस्य कृत्वा द्वैपायनः प्रभुः ।	080a  
कथमध्यापयानीह शिष्यानित्यन्वचिन्तयत् ॥	080c  
तस्य तच्चिन्तितं ज्ञात्वा ऋषेर्द्वैपायनस्य च ।	081a  
तत्राजगाम भगवान्ब्रह्मा लोकगुरुः स्वयम् ॥	081c  
प्रीत्यर्थं तस्य चैवर्षेर्लोकानां हितकाम्यया ।	082a  
तं दृष्ट्वा विस्मितो भूत्वा प्राञ्जलिः प्रणतः स्थितः ॥	082c  
आसनं कल्पयामास सर्वैर्मुनिगणैर्वृतः ॥	083ac  
हिरण्यगर्भमासीनं तस्मिंस्तु परमासने ।	084a  
परिवृत्यासनाभ्याशे वासवेयः स्थितोऽभवत् ॥	084c  
अनुज्ञातोऽथ कृष्णस्तु ब्रह्मणा परमेष्ठिना ।	085a  
निषसादासनाभ्याशे प्रीयमाणः शुचिस्मितः ॥	085c  
उवाच स महातेजा ब्रह्माणं परमेष्ठिनम् ।	086a  
कृतं मयेदं भगवन्काव्यं परमपूजितम् ॥	086c  
ब्रह्मन्वेदरहस्यं च यच्चान्यत्स्थापितं मया ।	087a  
साङ्गोपनिषदां चैव वेदानां विस्तरक्रिया ॥	087c  
इतिहासपुराणानामुन्मेषं निमिषं च यत् ।	088a  
भूतं भव्यं भविष्यच्च त्रिविधं कालसञ्ज्ञितम् ॥	088c  
जरामृत्युभयव्याधिभावाभावविनिश्चयः ।	089a  
विविधस्य च धर्मस्य ह्याश्रमाणां च लक्षणम् ॥	089c  
चातुर्वर्ण्यविधानं च पुराणानां च कृत्स्नशः ।	090a  
तपसो ब्रह्मचर्यस्य पृथिव्याश्चन्द्रसूर्ययोः ॥	090c  
ग्रहनक्षत्रताराणां प्रमाणं च युगैः सह ।	091a  
ऋचो यजूंषि सामानि वेदाध्यात्मं तथैव च ॥	091c  
न्यायशिक्षा चिकित्सा च दानं पाशुपतं तथा ।	092a  
इति नैकाश्रयं जन्म दिव्यमानुषसञ्ज्ञितम् ॥	092c  
तीर्थानां चैव पुण्यानां देशानां चैव कीर्तनम् ।	093a  
नदीनां पर्वतानां च वनानां सागरस्य च ॥	093c  
पुराणां चैव दिव्यानां कल्पानां युद्धकौशलम् ।	094a  
वाक्यजातिविशेषाश्च लोकयात्राक्रमश्च यः ॥	094c  
यच्चापि सर्वगं वस्तु तच्चैव प्रतिपादितम् ।	095a  
परं न लेखकः कश्चिदेतस्य भुवि विद्यते ॥	095c  
ब्रह्मोवाच ।	096  
तपोविशिष्टादपि वै वसिष्ठान्मुनिपुङ्गवात् ।	096a  
मन्ये श्रेष्ठतमं त्वां वै रहस्यज्ञानवेदनात् ॥	096c  
जन्मप्रभृति सत्यां ते वेद्मि गां ब्रह्मवादिनीम् ।	097a  
त्वया च काव्यमित्युक्तं तस्मात्काव्यं भविष्यति ॥	097c  
अस्य काव्यस्य कवयो न समर्था विशेषणे ।	098a  
विशेषणे गृहस्थस्य शेषास्त्रय इवाश्रमाः ॥	098c  
\'जडान्धबधिरोन्मत्तं तमोभूतं जगद्भवेत् ।	099a  
यदि ज्ञानहुताशेन त्वया नोज्ज्वलियं भवेत् ॥	099c  
तमसान्धस्य लोकस्य वेष्टितस्य स्वकर्मभिः ।	100a  
ज्ञानाञ्जनशलाकाभिर्बुद्धिनेत्रोत्सवः कृतः\' ॥	100c  
धर्मार्थकाममोक्षार्थैः समासव्यासकीर्तनैः ।	101a  
त्वया भारतसूर्येण नृणां विनिहतं तमः ॥	101c  
पुराणपूर्णचन्द्रेण श्रुतिज्योत्स्नाप्रकाशिना ।	102a  
नृणां कुमुदसौम्यानां कृतं बुद्धिप्रसादनम् ॥	102c  
इतिहासप्रदीपेन मोहावरणघातिना ।	103a  
लोकगर्भगृहं कृत्स्नं यथावत्सम्प्रकाशितम् ॥	103c  
सङ्ग्रहाध्यायबीजो वै पौलोमास्तीकमूलवान् ।	104a  
सम्भवस्कन्धविस्तारः सभापर्वविटङ्कवान् ॥	104c  
आरण्यपर्वरूपाढ्यो विराटोद्योगसारवान् ।	105a  
भीष्मपर्वमहाशाखो द्रोणपर्वपलाशवान् ॥	105c  
कर्णपर्वसितैः पुष्पैः शल्यपर्वसुगन्धिभिः ।	106a  
स्त्रीपर्वैषीकविश्रामः शान्तिपर्वमहाफलः ॥	106c  
अश्वमेधामृतरसस्त्वाश्रमस्थानसंश्रयः ।	107a  
मौसलश्रुतिसङ्क्षेपः शिष्टद्विजनिषेवितः ॥	107c  
सर्वेषां कविमुख्यानामुपजीव्यो भविष्यति ।	108a  
पर्जन्य इव भूतानामक्षयो भारद्रुमः ॥	108c  
काव्यस्य लेखनार्थाय गणेशः स्मर्यतां मुने ।	109ac  
सौतिरुवाच ।	110  
एवमाभाष्य तं ब्रह्मा जगाम स्वं निवेशनम् ।	110a  
भगवान्स जगत्स्रष्टा ऋषिदेवगणैः सह ॥	110c  
ततः सस्मार हेरम्बं व्यासः सत्यवतीसुतः ॥	111ac  
स्मृतमात्रो गणेशानो भक्तचिन्तितपूरकः ।	112a  
तत्राजगाम विघ्नेशो वेदव्यासो यतः स्थितः ॥	112c  
पूजितश्चोपविष्टश्च व्यासेनोक्तस्तदानघ ।	113a  
लेखको भारतस्यास्य भव त्वं गणनायक ॥	113c  
मयैव प्रोच्यमानस्य मनसा कल्पितस्य च ॥	113e  
श्रुत्वैतत्प्राह विघ्नेशो यदि मे लेखनी क्षणम् ।	114a  
लिखतो नावतिष्ठेत तदा स्यां लेखको ह्यहम् ॥	114c  
व्यासोऽप्युवाच तं देवमबुद्ध्वा मा लिख क्वचित् ।	115a  
ओमित्युक्त्वा गणेशोऽपि बभूव किल लेखकः ॥	115c  
ग्रन्थग्रन्थिं तदा चक्रे मुनिर्गूढं कुतूहलात् ।	116a  
यस्मिन्प्रतिज्ञया प्राह मुनिर्द्वैपायनस्त्विदम् ॥	116c  
अष्टौ श्लोकसहस्राणि अष्टौ श्लोकशतानि च ।	117a  
अहं वेद्मि शुको वेत्ति सञ्जयो वेत्ति वा न वा ॥	117c  
तच्छ्लोककूटमद्यापि ग्रथितं सुदृढं मुने ।	118a  
भेत्तुं न शक्यतेऽर्थस्य गूढत्वात्प्रश्रितस्य च ॥	118c  
सर्वज्ञोऽपि गणेशो यत्क्षणमास्ते विचारयन् ।	119a  
तावच्चकार व्यासोऽपि श्लोकानन्यान्बहूनपि ॥	119c  
तस्य वृक्षस्य वक्ष्यामि शाखापुष्पफलोदयम् ।	120a  
स्वादुमेध्यरसोपेतमच्छेद्यममरैरपि ॥	120c  
अनुक्रमणिकाध्यायं वृत्तान्तं सर्वपर्वणाम् ।	121a  
इदं द्वैपायनः पूर्वं पुत्रमध्यापयच्छुकम् ॥	121c  
ततोऽन्येभ्योऽनुरूपेभ्यः शिष्येभ्यः प्रददौ प्रभुः ।	122a  
षष्टिं शतसहस्राणि चकारान्यां स संहिताम् ।	122c  
त्रिंशच्छतसहस्रं च देवलोके प्रतिष्ठितम् ॥	122e  
पित्र्ये पञ्चदश प्रोक्तं रक्षोयक्षे चतुर्दश ।	123a  
एकं शतसहस्रं तु मानुषेषु प्रतिष्ठितम् ॥	123c  
नारदोऽश्रावयद्देवानसितो देवलः पितॄन् ।	124a  
गन्धर्वयक्षरक्षांसि श्रावयामास वै शुकः ॥	124c  
\'वैशम्पायनविप्रर्षिः श्रावयामास पार्थिवम् ।	125a  
पारिक्षितं महात्मानं नाम्ना तु जनमेजयम्\' ॥	125c  
अस्मिंस्तु मानुषे लोके वैशम्पायन उक्तवान् ।	126a  
शिष्यो व्यासस्य धर्मात्मा सर्ववेदविदां वरः ॥	126c  
एकं शतसहस्रं तु मयोक्तं वै निबोधत ॥	127a  
दुर्योधनो मन्युमयो महाद्रुमः कर्णः स्कन्धः शकुनिस्तस्य शाखाः ।	128a  
दुश्शासनः पुष्पफले समृद्धे मूलं राजा धृतराष्ट्रोऽमनीषी ॥	128c  
युधिष्ठिरे धर्ममयो महाद्रुमः स्कन्धोऽर्जुनो भीमसेनोऽस्य शाखाः ।	129a  
माद्रीसुतौ पुष्पफले समृद्धे मूलं कृष्णो ब्रह्म च ब्राह्मणाश्च ॥	129c  
पाण्डुर्जित्वा बहून्देशान्युधा विक्रमणेन च ।	130a  
अरण्ये मृगयाशीलो न्यवसत्सजनस्तथा ॥	130c  
मृगव्यवायनिधनात्कृच्छ्रां प्राप स आपदम् ।	131a  
जन्मप्रभृति पार्थानां तत्राचारविधिक्रमः ॥	131a  
मात्रोरभ्युपपत्तिश्च धर्मोपनिषदं प्रति ।	132a  
धर्मस्य वायोः शक्रस्य देवयोश्च तथाऽश्विनोः ॥	132c  
\'ततो धर्मोपनिषदं भूत्वा भर्तुः प्रिया पृथा ।	133a  
धर्मानिलेन्द्रांस्ताभिः साऽऽजुहाव सुतवाञ्छया ॥	133c  
तद्दत्तोपनिषन्माद्री चाश्विनावाजुहाव च ।	134a  
जाताः पार्थास्ततः सर्वे कुन्त्या माद्र्याश्च मन्त्रतः ।\'	134c  
तापसैः सह संवृद्धा मातृभ्यां परिरक्षिताः ॥	134e  
मेध्यारण्येषु पुण्येषु महतामाश्रमेषु च ।	135a  
\'तेषु जातेषु सर्वेषु पाण्डवेषु महात्मसु ॥	135c  
माद्र्या तु सह सङ्गम्य ऋषिशापप्रभावतः ।	136a  
मृतः पाण्डुर्महापुण्ये शतशृङ्गे महागिरौ ॥\'	136c  
ऋषिभिश्च समानीता धार्तराष्ट्रान्प्रति स्वयम् ।	137a  
शिशवश्चाभिरूपाश्च जटिला ब्रह्मचारिणः ॥	137c  
पुत्राश्च भ्रातरश्चेमे शिष्याश्च सुहृदश्च वः ।	138a  
पाण्डवा एत इत्युक्त्वा मुनयोऽन्तर्हितास्ततः ॥	138c  
तांस्तैर्निवेदितान्दृष्ट्वा पाण्डवान्कौरवास्तदा ।	139a  
शिष्टाश्च वर्णाः पौरा ये ते हर्षाच्चुक्रुशुर्भृशम् ॥	139c  
आहुः केचिन्न तस्यैते तस्यैत इति चापरे ।	140a  
यदा चिरमृतः पाण्डुः कथं तस्येति चापरे ॥	140c  
स्वागतं सर्वथा दिष्ट्या पाण्डोः पश्याम सन्ततिम् ।	141a  
उच्यतां स्वागतमिति वाचोऽश्रूयन्त सर्वशः ॥	141c  
तस्मिन्नुपरते शब्दे दिशः सर्वा निनादयन् ।	142a  
अन्तर्हितानां भूतानां निःस्वनस्तुमुलोऽभवत् ॥	142c  
पुष्पवृष्टिः शुभा गन्धाः शङ्खदुन्दुभिनिःस्वनाः ।	143a  
आसन्प्रवेशे पार्थानां तदद्भुतमिवाभवत् ॥	143c  
तत्प्रीत्या चैव सर्वेषां पौराणां हर्षसम्भवः ।	144a  
शब्द आसीन्महांस्तत्र दिवस्पृक्कीर्तिवर्धनः ॥	144c  
तेऽधीत्य निखिलान्वेदाञ्शास्त्राणि विविधानि च ।	145a  
न्यवसन्पाण्डवास्तत्र पूजिता अकुतोभयाः ॥	145c  
युधिष्ठिरस्य शौचेन प्रीताः प्रकृतयोऽभवन् ।	146a  
धृत्या च भीमसेनस्य विक्रमेणार्जुनस्य च ॥	146c  
गुरुशुश्रूषया कुन्त्या यमयोर्विनयेन च ।	147a  
तुतोष लोकः सकलस्तेषां शौर्यगुणेन च ॥	147c  
समवाये ततो राज्ञां कन्यां भर्तृस्वयंवराम् ।	148a  
प्राप्तवानर्जुनः कृष्णां कृत्वा कर्म सुदुष्करम् ॥	148c  
ततः प्रभृति लोकेऽस्मिन्पूज्यः सर्वधनुष्मताम् ।	149a  
आदित्य इव दुष्प्रेक्ष्यः समरेष्वपि चाभवत् ॥	149c  
स सर्वान्पार्थिवाञ्जित्वा सर्वांश्च महतो गणान् ।	150a  
आजहारार्जुनो राज्ञो राजसूयं महाक्रतुम् ॥	150c  
अन्नवान्दक्षिणावांश्च सर्वैः समुदितो गुणैः ।	151a  
युधिष्ठिरेण सम्प्राप्तो राजसूयो महाक्रतुः ॥	151c  
सुनयाद्वासुदेवस्य भीमार्जुनबलेन च ।	152a  
घातयित्वा जरासन्धं चैद्यं च बलगर्वितम् ॥	152c  
दुर्योधनं समागच्छन्नर्हणानि ततस्ततः ।	153a  
मणिकाञ्चनरत्नानि गोहस्त्यश्वधनानि च ॥	153c  
विचित्राणि च वासांसि प्रावारावरणानि च ।	154a  
कम्बलाजिनरत्नानि राङ्कवास्तरणानि च ॥	154c  
समृद्धां तां तथा दृष्ट्वा पाण्डवानां तदा श्रियम् ।	155a  
ईर्ष्यासमुत्थः सुमहांस्तस्य मन्युरजायत ॥	155c  
विमानप्रतिमां तत्र मयेन सुकृतां सभाम् ।	156a  
पाण्डवानामुपहृतां स दृष्ट्वा पर्यतप्यत ॥	156c  
तत्रावहसितश्चासीत्प्रस्कन्दन्निव सम्भ्रमात् ।	157a  
प्रत्यक्षं वासुदेवस्य भीमेनानभिजातवत् ॥	157c  
स भोगान्विविधान्भुञ्जन्रत्नानि विविधानि च ।	158a  
कथितो धृतराष्ट्रस्य विवर्णो हरिणः कृशः ॥	158c  
अन्वजानात्ततो द्यूतं धृतराष्ट्रः सुतप्रियः ।	159a  
तच्छ्रुत्वा वासुदेवस्य कोपः समभवन्महान् ॥	159c  
नातिप्रीतमनाश्चासीद्विवादांश्चान्वमोदत ।	160a  
द्यूतादीननयान्घोरान्विविधांश्चाप्युपैक्षत ॥	160c  
निरस्य विदुरं भीष्मं द्रोणं शारद्वतं कृपम् ।	161a  
विग्रहे तुमुले तस्मिन्दहन्क्षत्रं परस्परम् ॥	161c  
जयत्सु पाण्डुपुत्रेषु श्रुत्वा सुमहदप्रियम् ।	162a  
दुर्योधनमतं ज्ञात्वा कर्णस्य शकुनेस्तथा ॥	162c  
धृतराष्ट्रश्चिरं ध्यात्वा सञ्जयं वाक्यमब्रवीत् ।	163a  
शृणु सञ्जय सर्वं मे नचासूयितुमर्हसि ॥	163c  
श्रुतवानसि मेधावी बुद्धिमान्प्राज्ञसम्मतः ।	164a  
न विग्रहे मम मतिर्न च प्रीये कुलक्षये ॥	164c  
न मे विशेषः पुत्रेषु स्वेषु पाम्डुसुतेषु वा ।	165a  
वृद्धं मामभ्यसूयन्ति पुत्रा मन्युपरायणाः ॥	165c  
अहं त्वचक्षुः कार्पण्यात्पुत्रप्रीत्या सहामि तत् ।	166a  
मुह्यन्तं चानुमुह्यामि दुर्योधनमचेतनम् ॥	166c  
राजसूये श्रियं दृष्ट्वा पाण्डवस्य महौजसः ।	167a  
तच्चावहसनं प्राप्य सभारोहणदर्शने ॥	167c  
अमर्षितः स्वयं जेतुमशक्तः पाण्डवान्रणे ।	168a  
निरुत्साहश्च सम्प्राप्तुं सुश्रियं क्षत्रियोऽपि सन् ॥	168c  
गान्धारराजसहितश्छद्मद्यूतममन्त्रयत् ।	169a  
तत्र यद्यद्यथा ज्ञातं मया सञ्जय तच्छृणु ॥	169c  
श्रुत्वा तु मम वाक्यानि बुद्धियुक्तानि तत्त्वतः ।	170a  
ततो ज्ञास्यसि मां सौते प्रज्ञाचक्षुषमित्युत ॥	170c  
यदाऽश्रौषं धनुरायम्य चित्रं विद्धं लक्ष्यं पातितं वै पृथिव्याम् ।	171a  
कृष्णां हृतां प्रेक्षतां सर्वराज्ञां तदा नाशंसे विजयाय सञ्जय ॥	171c  
यदाऽश्रौषं द्वारकायां सुभद्रां प्रसह्योढां माधवीमर्जुनेन ।	172a  
इन्द्रप्रस्थं वृष्णिवीरौ च यातौ तदा नाशंसे विजयाय सञ्जय ॥	172c  
यदाऽश्रौषं देवराजं प्रवृष्टं शरैर्दिव्यैर्वारितं चार्जुनेन ।	173a  
अग्निं तथा तर्पितं खाण्डवे च तदा नाशंसे विजयाय सञ्जय ॥	173c  
यदाऽश्रौषं जातुषाद्वेश्मनस्तान्मुक्तान्पार्थान्पञ्च कुन्त्या समेतान् ।	174a  
युक्तं चैषां विदुरं स्वार्थसिद्ध्यै तदा नाशंसे विजयाय सञ्जय ॥	174c  
यदाऽश्रौषं द्रौपदीं रङ्गमध्ये लक्ष्यं भित्त्वा निर्जितामर्जुनेन ।	175a  
शूरान्पञ्चालान्पाण्डवेयांश्च युक्तांस्तदा नाशंसे विजयाय सञ्जय ॥	175c  
यदाऽश्रौषं मागधानां वरिष्ठं जरासन्धं क्षत्रमध्ये ज्वलन्तम् ।	176a  
दोर्भ्यां हतं भीमसेनेन गत्वा तदा नाशंसे विजयाय सञ्जय ॥	176c  
यदाऽश्रौषं दिग्जये पाण्डुपुत्रैर्वशीकृतान्भूमिपालान्प्रसह्य ।	177a  
महाक्रतुं राजसूयं कृतं च तदा नाशंसे विजयाय सञ्जय ॥	177c  
यदाऽश्रौषं द्रौपदीमश्रुकण्ठीं सभां नीतां दुःखितामेकवस्त्राम् ।	178a  
रजस्वलां नाथवतीमनाथवत्तदा नाशंसे विजयाय सञ्जय ॥	178c  
यदाऽश्रौषं वाससां तत्र राशिं समाक्षिपत्कितवो मन्दबुद्धिः ।	179a  
दुःशासनो गतवान्नैव चान्तं तदा नाशंसे विजयाय सञ्जय ॥	179c  
यदाऽश्रौषं हृतराज्यं युधिष्ठिरं पराजितं सौबलेनाक्षवत्याम् ।	180a  
अन्वागतं भ्रातृभिरप्रमेयैस्तदा नाशंसे विजयाय सञ्जय ॥	180c  
यदाऽश्रौषं विविधास्तत्र चेष्टा धर्मात्मनां प्रस्थितानां वनाय ।	181a  
ज्येष्ठप्रीत्या क्लिश्यतां पाण्डवानां तदा नाशंसे विजयाय सञ्जय ॥	181c  
यदाऽश्रौषं स्नातकानां सहस्रैरन्वागतं धर्मराजं वनस्थम् ।	182a  
भिक्षाभुजां ब्राह्मणानां महात्मनां तदा नाशंसे विजयाय सञ्जय ॥	182c  
यदाऽश्रौषमर्जुनं देवदेवं किरातरूपं त्र्यम्बकं तोष्य युद्धे ।	183a  
अवाप्तवन्तं पाशुपतं महास्त्रं तदा नाशंसे विजयाय सञ्जय ॥	183c  
\'यदाऽश्रौषं वनवासेन पार्थान्समागतान्महर्षिभिः पुराणैः ।	184a  
उपास्यमानान्सगणैर्जातसख्यांस्तदा नाशंसे विजयाय सञ्जय ॥\'	184c  
यदाऽश्रौषं त्रिदिवस्थं धनञ्जयं शक्रात्साक्षाद्दिव्यमस्त्रं यथावत् ।	185a  
अधीयानं शंसितं सत्यसन्धं तदा नाशंसे विजयाय सञ्जय ॥	185c  
यदाऽश्रौषं कालकेयास्ततस्ते पौलोमानो वरदानाच्च दृप्ताः ।	186a  
देवैरजेया निर्जिताश्चार्जुनेन तदा नाशंसे विजयाय सञ्जय ॥	186c  
यदाऽश्रौषमसुराणां वधार्थे किरीटिनं यान्तममित्रकर्शनम् ।	187a  
कृतार्थं चाप्यागतं शक्रलोकात्तदा नाशंसे विजयाय सञ्जय ॥	187c  
\'यदाऽश्रौषं तीर्थयात्राप्रवृत्तं पाण्डोः सुतं सहितं लोमशेन ।	188a  
बृहदश्वादक्षहृदयं च प्राप्तं तदा नाशंसे विजयाय सञ्जय ॥\'	188c  
यदाऽश्रौषं वैश्रवणेन सार्धं समागतं भीममन्यांश्च पार्थान् ।	189a  
तस्मिन्देशे मानुषाणामगम्ये तदा नाशंसे विजयाय सञ्जय ॥	189c  
यदाऽश्रौषं घोषयात्रागतानां बन्धं गन्धर्वैर्मोक्षणं चार्जुनेन ।	190a  
स्वेषां सुतानां कर्णबुद्धौ रतानां तदा नाशंसे विजयाय सञ्जय ॥	190c  
यदाऽश्रौषं यक्षरूपेण धर्मं समागतं धर्मराजेन सूत ।	191a  
प्रश्नान्कांश्चिद्विब्रुवाणं च सम्यक्तदा नाशंसे विजयाय सञ्जय ॥	191c  
यदाऽश्रौषं न विदुर्मामकास्तान् प्रच्छन्नरूपान्वसतः पाण्डवेयान् ।	192a  
विराटराष्ट्रे सह कृष्णया च तदा नाशंसे विजयाय सञ्जय ॥	192c  
\'यदाऽश्रौषं कीचकानां वरिष्ठं निषूदितं भ्रातृशतेन सार्धम् ।	193a  
द्रौपद्यर्थे भीमसेनेन सङ्ख्ये तदा नाशंसे विजयाय सञ्जय ॥\'	193c  
यदाऽश्रौषं मामकानां वरिष्ठान् धनञ्जयेनैकरथेन भग्नान् ।	194a  
विराटराष्ट्रे वसता महात्मना तदा नाशंसे विजयाय सञ्जय ॥	194c  
यदाऽश्रौषं सत्कृतं मत्स्यराज्ञा सुतां दत्तामुत्तरामर्जुनाय ।	195a  
तां चार्जुनः प्रत्यगृह्णात्सुतार्थे तदा नाशंसे विजयाय सञ्जय ॥	195c  
यदाऽश्रौषं निर्जितस्याधनस्य प्रव्राजितस्य स्वजनात्प्रच्युतस्य ।	196a  
अक्षौहिणीः सप्त युधिष्ठिरस्य तदा नाशंसे विजयाय सञ्जय ॥ 196 ॥	196c  
यदाऽश्रौषं माधवं वासुदेवं सर्वात्मना पाण्डवार्थे निविष्टम् ।	197a  
यस्येमां गां विक्रममेकमाहुस्तदा नाशंसे विजयाय सञ्जय ॥	197c  
यदाऽश्रौषं नरनारायणौ तौ कृष्णार्जुनौ वदतो नारदस्य ।	198a  
अहं द्रष्टा ब्रह्मलोके च सम्यक्तदा नाशंसे विजयाय सञ्जय ॥	198c  
यदाऽश्रौषं लोकहिताय कृष्णं शमार्थिनमुपयातं कुरूणाम् ।	199a  
शमं कुर्वाणमकृतार्थं च यातं तदा नाशंसे विजयाय सञ्जय ॥ 199 ॥	199c  
यदाऽश्रौषं कर्णदुर्योधनाभ्यां बुद्धिं कृतां निग्रहे केशवस्य ।	200a  
तं चात्मानं बहुधा दर्शयानं तदा नाशंसे विजयाय सञ्जय ॥	200c  
यदाऽश्रौषं वासुदेवे प्रयाते रथस्यैकामग्रतस्तिष्ठमानाम् ।	201a  
आर्तां पृथां सान्त्वितां केशवेन तदा नाशंसे विजयाय सञ्जय ॥	201c  
यदाऽश्रौषं मन्त्रिणं वासुदेवं तथा भीष्मं शान्तनवं च तेषाम् ।	202a  
भारद्वाजं चाशिषोऽनुब्रुवाणं तदा नाशंसे विजयाय सञ्जय ॥	202c  
यदा कर्णो भीष्ममुवाच वाक्यं नाहं योत्स्ये युध्यमाने त्वयीति ।	203a  
हित्वा सेनामपचक्राम चापि तदा नाशंसे विजयाय सञ्जय ॥	203c  
यदाऽश्रौषं वासुदेवार्जुनौ तौ तथा धनुर्गाण्डिवमप्रमेयम् ।	204a  
त्रीण्युग्रवीर्याणि समागतानि तदा नाशंसे विजयाय सञ्जय ॥	204c  
यदाऽश्रौषं कश्मलेनाभिपन्ने रथोपस्थे सीदमानेऽर्जुने वै ।	205a  
कृष्णं लोकान्दर्शयानं शरीरे तदा नाशंसे विजयाय सञ्जय ॥	205c  
यदाऽश्रौषं भीष्ममित्रकर्शनं निघ्नन्तमाजावयुतं रथानाम् ।	206a  
नैषां कश्चिद्वध्यते ख्यातरूपस्तदा नाशंसे विजयाय सञ्जय ॥	206c  
यदाऽश्रौषं चापगेयेन सङ्ख्ये स्वयं मृत्युं विहितं धार्मिकेण ।	207a  
तच्चाकार्षुः पाण्डवेयाः प्रहृष्टास्तदा नाशंसे विजयाय सञ्जय ॥	207c  
यदाऽश्रौषं भीष्ममत्यन्तशूरं हतं पार्थेनाहवेष्वप्रधृष्यम् ।	208a  
शिखण्डिनं पुरतः स्थापयित्वा तदा नाशंसे विजयाय सञ्जय ॥	208c  
यदाऽश्रौषं शरतल्पे शयानं वृद्धं वीरं सादितं चित्रपुङ्खैः ।	209a  
भीष्मं कृत्वा सोमकानल्पशेषांस्तदा नाशंसे विजयाय सञ्जय ॥	209c  
यदाऽश्रौषं शान्तनवे शयाने पानीयार्थे चोदितेनार्जुनेन ।	210a  
भूमिं भित्त्वा तर्पितं तत्र भीष्मं तदा नाशंसे विजयाय सञ्जय ॥	210c  
यदाऽश्रौषं शुक्रसूर्यौ च युक्तौ कौन्तेयानामनुलोमौ जयाय ।	211a  
नित्यं चास्माञ्श्वापदा भीषयन्ति तदा नाशंसे विजयाय सञ्जय ॥	211c  
यदा द्रोणो विविधानस्त्रमार्गान्निदर्शयन्समरे चित्रयोधी ।	212a  
न पाण्डवाञ्श्रेष्ठतरान्निहन्ति तदा नाशंसे विजयाय सञ्जय ॥	212c  
यदाऽश्रौषं चास्मदीयान्महारथान्व्यवस्थितानर्जुनस्यान्तकाय ।	213a  
संशप्तकान्निहतानर्जुनेन तदा नाशंसे विजयाय सञ्जय ॥	213c  
यदाऽश्रौषं व्यूहमभेद्यमन्यैर्भारद्वाजेनात्तशस्त्रेण गुप्तम् ।	214a  
भित्त्वा सौभद्रं वीरमेकं प्रविष्टं तदा नाशंसे विजयाय सञ्जय ॥	214c  
यदाऽभिमन्युं परिवार्य बालं सर्वे हत्त्वा हृष्टरूपा बभूवुः ।	215a  
महारथाः पार्थमशक्नुवन्तस्तदा नाशंसे विजयाय सञ्जय ॥	215c  
यदाऽश्रौषमभिमन्युं निहत्य हर्षान्मूढान्क्रोशतो धार्तराष्ट्रान् ।	216a  
क्रोधादुक्तं सैन्धवे चार्जुनेन तदा नाशंसे विजयाय सञ्जय ॥	216c  
यदाऽश्रौषं सैन्धवार्थे प्रतिज्ञां प्रतिज्ञातां तद्वधायार्जुनेन ।	217a  
सत्यां तीर्णां शत्रुमध्ये च तेन तदा नाशंसे विजयाय सञ्जय ॥	217c  
यदाऽश्रौषं श्रान्तहये धनञ्जये मुक्त्वा हयान्पाययित्वोपवृत्तान् ।	218a  
पुनर्युक्त्वा वासुदेवं प्रयातं तदा नाशंसे विजयाय सञ्जय ॥	218c  
यदाऽश्रौषं वाहनेष्वक्षमेषु रथोपस्थे तिष्ठता पाण्डवेन ।	219a  
सर्वान्योधान्वारितानर्जुनेन तदा नाशंसे विजयाय सञ्जय ॥	219c  
यदाऽश्रौषं नागबलैः सुदुःसहं द्रोणानीकं युयुधानं प्रमथ्य ।	220a  
यातं वार्ष्णेयं यत्र तौ कृष्णपार्थौ तदा नाशंसे विजयाय सञ्जय ॥	220c  
यदाऽश्रौषं कर्णमासाद्य मुक्तं वधाद्भीमं कुत्सयित्वा वचोभिः ।	221a  
धनुष्कोट्याऽऽतुद्य कर्णेन वीरं तदा नाशंसे विजयाय सञ्जय ॥	221c  
यदा द्रोणः कृतवर्मा कृपश्च कर्णो द्रौणिर्मद्रराजश्च शूरः ।	222a  
अमर्षयन्सैन्धवं वध्यमानं तदा नाशंसे विजयाय सञ्जय ॥	222c  
यदाऽश्रौषं देवराजेन दत्तां दिव्यां शक्तिं व्यंसितां माधवेन ।	223a  
घटोत्कचे राक्षसे घोररूपे तदा नाशंसे विजयाय सञ्जय ॥	223c  
यदाऽश्रौषं कर्णघटोत्कचाभ्यां युद्धे मुक्तां सूतपुत्रेण शक्तिम् ।	224a  
यया वध्यः समरे सव्यसाची तदा नाशंसे विजयाय सञ्जय ॥	224c  
यदाऽश्रौषं द्रोणमाचार्यमेकं धृष्टद्युम्नेनाभ्यतिक्रम्य धर्मम् ।	225a  
रथोपस्थे प्रायगतं विशस्तं तदा नाशंसे विजयाय सञ्जय ॥	225c  
यदाऽश्रौषं द्रौणिना द्वैरथस्थं माद्रीसुतं नकुलं लोकमध्ये ।	226a  
समं युद्धे मण्डलेभ्यश्चरन्तं तदा नाशंसे विजयाय सञ्जय ॥	226c  
यदा द्रोणे निहते द्रोणपुत्रो नारायणं दिव्यमस्त्रं विकुर्वन् ।	227a  
नैषामन्तं गतवान्पाण्डवानां तदा नाशंसे विजयाय सञ्जय ॥	227c  
यदाऽश्रौषं भीमसेनेन पीतं रक्तं भ्रातुर्युधि दुःशासनस्य ।	228a  
निवारितं नान्यतमेन भीमं तदा नाशंसे विजयाय सञ्जय ॥	228c  
यदाऽश्रौषं कर्णमत्यन्तशूरं हतं पार्थेनाहवेष्वप्रधृष्यम् ।	229a  
तस्मिन्भ्रातॄणां विग्रहे देवगुह्ये तदा नाशंसे विजयाय सञ्जय ॥	229c  
यदाऽश्रौषं द्रोणपुत्रं च शूरं दुःशासनं कृतवर्माणमुग्रम् ।	230a  
युधिष्ठिरं धर्मराजं जयन्तं तदा नाशंसे विजयाय सञ्जय ॥	230c  
यदाऽश्रौषं निहतं मद्रराजं रणे शूरं धर्मराजेन सूत ।	231a  
सदा सङ्ग्रामे स्पर्धते यस्तु कृष्णं तदा नाशंसे विजयाय सञ्जय ॥	231c  
यदाऽश्रौषं कलहद्यूतमूलं मायाबलं सौबलं पाण्डवेन ।	232a  
हतं सङ्ग्रामे सहदेवेन पापं तदा नाशंसे विजयाय सञ्जय ॥	232c  
यदाऽश्रौषं श्रान्तमेकं शयानं ह्रदं गत्वा स्तम्भयित्वा तदम्भः ।	233a  
दुर्योधनं विरथं भग्नशक्तिं तदा नाशंसे विजयाय सञ्जय ॥	233c  
यदाऽश्रौषं पाण्डवांस्तिष्ठमानान् गत्वा ह्रदे वासुदेवेन सार्धम् ।	234a  
अमर्षणं धर्षयतः सुतं मे तदा नाशंसे विजयाय सञ्जय ॥	234c  
यदाऽश्रौषं विविधांश्चित्रमार्गान् गदायुद्धे मण्डलशश्चरन्तम् ।	235a  
मिथ्या हतं वासुदेवस्य बुद्ध्या तदा नाशंसे विजयाय सञ्जय ॥	235c  
यदाऽश्रौषं द्रोणपुत्रादिभिस्तैर्हतान्पञ्चालान्द्रौपदेयांश्च सुप्तान् ।	236a  
कृतं बीभत्समयशस्यं च कर्म तदा नाशंसे विजयाय सञ्जय ॥	236c  
यदाऽश्रौषं भीमसेनानुयातेनाश्वत्थाम्ना परमास्त्रं प्रयुक्तम् ।	237a  
क्रुद्धेनैषीकमवधीद्येन गर्भं तदा नाशंसे विजयाय सञ्जय ॥	237c  
यदाऽश्रौषं ब्रह्मशिरोऽर्जुनेन स्वस्तीत्युक्त्वाऽस्त्रमस्त्रेण शान्तम् ।	238a  
अश्वत्थाम्ना मणिरत्नं च दत्तं तदा नाशंसे विजयाय सञ्जय ॥	238c  
यदाऽश्रौषं द्रोणपुत्रेण गर्भे वैराट्या वै पात्यमाने महास्त्रैः ।	239a  
सञ्जीवयामीति हरेः प्रतिज्ञां तदा नाशंसे विजयाय सञ्जय ॥	239c  
द्वैपायनः केशवो द्रोणपुत्रं परस्पेरणाभिशापैः शशाप ।	240a  
बुद्ध्वा चाहं बुद्धिहीनोऽद्य सूत सन्तप्ये वै पुत्रपौत्रैश्च हीनः ॥	240c  
शोच्या गान्धारी पुत्रपौत्रैर्विहीना तथा वध्वा पितृभिर्भ्रातृभिश्च ।	241a  
कृतं कार्यं दुष्करं पाण्डवेयैः प्राप्तं राज्यमसपत्नं पुनस्तैः ॥	241c  
कष्टं युद्धे दश शेषाः श्रुता मे त्रयोऽस्माकं पाण्डवानां च सप्त ।	242a  
द्व्यूना विंशतिराहताऽक्षौहिणीनां तस्मिन्सङ्ग्रामे भैरवे क्षत्रियाणाम् ॥	242c  
तमस्त्वतीव विस्तीर्णं मोह आविशतीव माम् ।	243a  
सञ्ज्ञां नोपलभे सूत मनो विह्वलतीव मे ॥	243c  
सौतिरुवाच ।	244  
इत्युक्त्वा धृतराष्ट्रोऽथ विलप्य बहु दुःखितः ।	244a  
मूर्च्छितः पुनराश्वस्तः सञ्जयं वाक्यमब्रवीत् ॥	244c  
धृतराष्ट्र उवाच ।	245  
सञ्जयैवं गते प्राणांस्त्यक्तुमिच्छामि मा चिरम् ।	245a  
स्तोकं ह्यपि न पश्यामि फलं जीवितधारणे ॥	245c  
सौतिरुवाच ।	246  
तं तथा वादिनं दीनं विलपन्तं महीपतिम् ।	246a  
निःश्वसन्तं यथा नागं मुह्यमानं पुनः पुनः ॥	246c  
गावल्गणिरिदं धीमान्महार्थं वाक्यमब्रवीत् ।	247a  
सञ्जय उवाच ।	247  
श्रुतवानसि वै राजन्महोत्साहान्महाबलान् ॥	247c  
द्वैपायनस्य वदतो नारदस्य च धीमतः ।	248a  
महत्सु राजवंशेषु गुणैः समुदितेषु च ॥	248c  
जातान्दिव्यास्त्रविदुषः शक्रप्रतिमतेजसः ।	249a  
धर्मेण पृथिवीं जित्वा यज्ञैरिष्ट्वाप्तदक्षिणैः ॥	249c  
अस्मिँल्लोके यशः प्राप्य ततः कालवशं गतान् ।	250a  
शैब्यं महारथं वीरं सृञ्जयं जयतां वरम् ॥	250c  
सुहोत्रं रन्तिदेवं च काक्षीवन्तमथौशिजम् ।	251a  
बाह्लीकं दमनं चैद्यं शर्यातिमजितं नलम् ॥	251c  
विश्वामित्रममित्रघ्नमम्बरीषं महाबलम् ।	252a  
मरुत्तं मनुमिक्ष्वाकुं गयं भरतमेव च ॥	252c  
रामं दाशरथिं चैव शशबिन्दुं भगीरथम् ।	253a  
कृतवीर्यं महाभागं तथैव जनमेजयम् ॥	253c  
ययातिं शुभकर्माणं देवैर्यो याजितः स्वयम् ।	254a  
चैत्ययूपाङ्किता भूमिर्यस्येयं सवनाकरा ॥	254c  
इति राज्ञां चतुर्विंशन्नारदेन सुरर्षिणा ।	255a  
पुत्रशोकाभितप्ताय पुरा श्वैत्याय कीर्तितम् ॥	255c  
तेभ्यश्चान्ये गताः पूर्वं राजानो बलवत्तराः ।	256a  
महारथा महात्मानः सर्वैः समुदिता गुणैः ॥	256c  
पूरुः कुरुर्यदुः शूरो विष्वगश्वो महाद्युतिः ।	257a  
अणुहो युवनाश्वश्च ककुत्स्थो विक्रमी रघुः ॥	257c  
विजयो वीतिहोत्रोऽङ्गो भवः श्वेतो बृहद्गुरुः ।	258a  
उशीनरः शतरथः कङ्को दुलिदुहो द्रुमः ॥	258c  
दम्भोद्भवः परो वेनः सगरः सङ्कृतिर्निमिः ।	259a  
अजेयः परशुः पुण्ड्रः शम्भुर्देवावृधोऽनघः ॥	259c  
देवाह्वयः सुप्रतिमः सुप्रतीको बृहद्रथः ।	260a  
महोत्साहो विनीतात्मा सुक्रतुर्नैषधो नलः ॥	260c  
सत्यव्रतः शान्तभयः सुमित्रः सुबलः प्रभुः ।	261a  
जानुजङ्घोऽनरण्योऽर्कः प्रियभृत्यः शुचिव्रतः ॥	261c  
बलबन्धुर्निरामर्दः केतुशृङ्गो बृहद्बलः ।	262a  
धृष्टकेतुर्बृहत्केतुर्दीप्तकेतुर्निरामयः ॥	262c  
अविक्षिच्चपलो धूर्तः कृतबन्धुर्दृढेषुधिः ।	263a  
महापुराणसम्भाव्यः प्रत्यङ्गः परहा श्रुतिः ॥	263c  
एते चान्ये च राजानः शतशोऽथ सहस्रशः ।	264a  
श्रूयन्ते शतशश्चान्ये सङ्ख्याताश्चैव पद्मशः ॥	264c  
हित्वा सुविपुलान्भोगान्बुद्धिमन्तो महाबलाः ।	265a  
राजानो निधनं प्राप्तास्तव पुत्रैर्महत्तरः ॥	265c  
येषां दिव्यानि कर्माणि विक्रमस्त्याग एव च ।	266a  
माहात्म्यमपि चास्तिक्यं सत्यं शौचं दयाऽर्जवम् ॥	266c  
विद्वद्भिः कथ्यते लोके पुराणैः कविसत्तमैः ।	267a  
सर्वर्द्धिगुणसम्पन्नास्ते चापि निधनं गताः ॥	267c  
तव पुत्रा दुरात्मानः प्रतप्ताश्चैव मन्युना ।	268a  
लुब्धा दुर्वृत्तभूयिष्ठा न ताञ्छोचितुमर्हसि ॥	268c  
श्रुतवानसि मेधावी बुद्धिमान्प्राज्ञसम्मतः ।	269a  
येषां शास्त्रानुगा बुद्धिर्न ते मुह्यन्ति भारत ॥	269c  
निग्रहानुग्रहौ चापि विदितौ ते नराधिप ।	270a  
नात्यन्तमेवानुवृत्तिः कार्या ते पुत्ररक्षणे ॥	270c  
भवितव्यं तथा तच्च नानुशोचितुमर्हसि ।	271a  
दैवं पुरुषकारेण को निवर्तितुमर्हति ॥	271c  
विधातृविहितं मार्गं न कश्चिदतिवर्तते ।	272a  
कालमूलमिदं सर्वं भावाभावौ सुखासुखे ॥	272c  
कालः सृजति भूतानि कालः संहरते प्रजाः ।	273a  
संहरन्तं प्रजाः कालं कालः शमयते पुनः ॥	273c  
कालो विकुरुते भावान्सर्वांल्लोके शुभाशुभान् ।	274a  
कालः सङ्क्षिपते सर्वाः प्रजा विसृजते पुनः ॥	274c  
कालः सुप्तेषु जागर्ति कालो हि दुरतिक्रमः ।	275a  
कालः सर्वेषु भूतेषु चरत्यविधृतः समः ॥	275c  
अतीतानागता भावा ये च वर्तन्ति साम्प्रतम् ।	276a  
तान्कालनिर्मितान्बुद्ध्वा न सञ्ज्ञां हातुमर्हसि ॥	276c  
सौतिरुवाच ।	277  
इत्येवं पुत्रशोकार्तं धृतराष्ट्रं जनेश्वरम् ।	277a  
आश्वास्य स्वस्थमकरोत्सूतो गावल्गणिस्तदा ॥	277c  
धृतराष्ट्रोऽपि तच्छ्रुत्वा धृतिमेव समाश्रयत् ।	278a  
दिष्ट्येदमागतमिति मत्त्वा स प्राज्ञसत्तमः ॥	278c  
लोकानां च हितार्थाय कारुण्यान्मुनिसत्तमः ।	279a  
अत्रोपनिषदं पुण्यां कृष्णद्वैपायनोऽब्रवीत् ॥	279c  
विद्वद्भिः कथ्यते लोक पुराणे कविसत्तमैः ।	280a  
भारताध्ययनं पुण्यमपि पादमधीयतः ।	280c  
श्रद्दधानस्य पूयन्ते सर्वपापान्यशेषतः ॥	280e  
देवा देवर्षयो ह्यत्र तथा ब्रह्मर्षयोऽमलाः ।	281a  
कीर्त्यन्ते शुमकर्माणस्तथा यक्षा महोरगाः ॥	281c  
भगवान्वासुदेवश्च कीर्त्यतेऽत्र सनातनः ।	282a  
स हि सत्यमृतं चैव पवित्रं पुण्यमेव च ॥	282c  
शाश्वतं ब्रह्म परमं ध्रुवं ज्योतिः सनातनम् ।	283a  
यस्य दिव्यानि कर्माणि कथयन्ति मनीषिणः ॥	283c  
असत्सत्सदसच्चैव यस्माद्विश्वं प्रवर्तते ।	284a  
सन्ततिश्च प्रवृत्तिश्च जन्ममृत्युपुनर्भवाः ॥	284c  
अध्यात्मं श्रूयते यत्र पञ्चभूतगुणात्मकम् ।	285a  
अव्यक्तादि परं यच्च स एव परिगीयते ॥	285c  
यं ध्यायन्ति सदा मुक्ता ध्यानयोगबलान्विताः ।	286a  
प्रतिबिम्बमिवादर्शे पश्यन्त्यात्मन्यवस्थितम् ॥	286c  
श्रद्दधानः सदा युक्तः सदा धर्मपरायणः ।	287a  
आसेवन्निममध्यायं नरः पापात्प्रमुच्यते ॥	287c  
अनुक्रमणिकाध्यायं भारतस्येममादितः ।	288a  
आस्तिकः सततं शृण्वन्न कृच्छ्रेष्ववसीदति ॥	288c  
उभे सन्ध्ये जपन्किञ्चित्सद्यो मुच्येत किल्बिषात् ।	289a  
अनुक्रमण्या यावत्स्यादह्ना रात्र्या च सञ्चितम् ॥	289c  
भारतस्य वपुर्ह्येतत्सत्यं चामृतमेव च ।	290a  
नवनीतं यथा दध्नो द्विपदां ब्राह्मणो यथा ॥	290c  
आरण्यकं च वेदेभ्य ओषधिभ्योऽमृतं यथा ।	291a  
ह्रदानामुदधिः श्रेष्ठो गौर्वरिष्ठा चतुष्पदाम् ॥	291c  
यथैतानीतिहासानां तथा भारतमुच्यते ।	292a  
यश्चैनं श्रावयेच्छ्राद्धे ब्राह्मणान्पादमन्ततः ॥	292c  
अक्षय्यमन्नपानं वै पितॄंस्तस्योपतिष्ठते ।	293a  
इतिहासपुराणाभ्यां वेदं समुपबृंहयेत् ॥	293c  
बिभेत्यल्पश्रुताद्वेदो मामयं प्रतरिष्यति ।	294a  
कार्ष्णं वेदमिमं विद्वाञ्श्रावयित्वार्थमश्नुते ॥	294c  
भ्रूणहत्यादिकं चापि पापं जह्यादसंशयम् ।	295a  
य इमं शुचिरध्यायं पठेत्पर्वणि पर्वणि ॥	295c  
अधीतं भारतं तेन कृत्स्नं स्यादिति मे मतिः ।	296a  
यश्चैनं शृणुयान्नित्यमार्षं श्रद्धासमन्वितः ॥	296c  
स दीर्घमायुः कीर्तिं च स्वर्गतिं चाप्नुयान्नरः ।	297a  
एकतश्चतुरो वेदा भारतं चैतदेकतः ॥	297c  
पुरा किल सुरैः सर्वैः समेत्य तुलया धृतम् ।	298a  
चतुर्भ्यः सरहस्येभ्यो वेदेभ्यो ह्यधिकं यदा ॥	298c  
तदाप्रभृति लोकेऽस्मिन्महाभारतमुच्यते ।	299a  
महत्त्वे च गुरुत्वे च ध्रियमाणं यतोऽधिकम् ॥	299c  
महत्त्वाद्भारवत्त्वाच्च महाभारतमुच्यते ।	300a  
निरुक्तमस्य यो वेद सर्वपापैः प्रमुच्यते ॥	300c  
तपो नकल्कोऽध्ययनं नकल्कः स्वाभाविको वेदविधिर्नकल्कः ।	301a  
प्रसह्य वित्ताहरणं नकल्कस्तान्येव भावोपहतानि कल्कः ॥	301c  

इति श्रीमन्माहाभारते आदिपर्वणि अनुक्रमणिकापर्वणि प्रथमोऽध्यायः ॥ 1 ॥ ॥ अनुक्रमणिकापर्व समाप्तम् ॥

1-1-1 श्रीलक्ष्मीनृसिंहाय नमः ॥ श्रीहयग्रीवाय नमः ॥ श्रीवेदव्यासाय नमः ॥ इह खलु भगवान्पाराशर्यः परमकारुणिको मन्दमतीननुग्रहीतुं चतुर्दशविद्यास्थानान्येकत्र दिदर्शयिषुर्महाभारताख्यमितिहासं प्रणेष्यन्प्रारिप्सितस्य निष्प्रत्यूहपरिपूरणाय प्रचयगमनाय च मङ्गलं रचयन् शिष्यशिक्षायै श्लोकरूपेण निबध्नन्नर्थात्तत्र प्रेक्षावत्प्रवृत्त्यङ्गमभिधेयादि दर्शयति ॥ नारायणमिति ॥ नरोत्तमं पुरुषोत्तमं नारायणं नरं देवी सरस्वतीं (व्यासं) चैव नमस्कृत्य जयं भारताख्यमितिहासं उदीरयेत् ॥ 1-1-2 लक्षालङ्कारव्याख्यानरीत्यायमाद्यः श्लोकः ॥ 1-1-3 कतिपयकोशरीत्यायमाद्यः ॥ 3 ॥ 1-1-5 रोमहर्षणपुत्रः रोमाणि हर्षयाञ्चके श्रोतॄणां यः स्वभाषितैः । कर्मणा प्रथितस्तेन रोमहर्षणसञ्ज्ञया । इति कौर्मे निरुक्तार्थनाम्नः पुत्रः । उग्रश्रवाः उग्रस्य नृसिंहस्य श्रवः श्रवणं यस्य सः । पौराणिकः पुराणे कृतश्रमः । नैमिशारण्ये वायवीये । एतन्मनोमयं चक्रं मया सृष्टं विसृज्यते । यत्रास्य शीर्यते नेमिः स देशस्तपसः शुभः । इत्युक्त्वा सूर्यसङ्काशं चक्रं सृष्ट्वा मनोमयम् । प्रणिपत्य महादेवं विससर्ज पितामहः । तेऽपि हृष्टतरा विप्राः प्रणम्य जगतां प्रभुम् । प्रययुस्तस्य चक्रस्य यत्र नेमिर्व्यशीर्यत । तद्वनं तेन विख्यातं नैमिशं मुनिपूजितम् । इति उक्तरूपे । नैमिषेति पाठे तु वाराहे । एवं कृत्वा ततो देवो मुनिं गौरमुखं तदा । उवाच निमिषेणेदं निहतं दानवं बलं । अरण्येऽस्मिंस्ततस्त्वेतन्नैमिषारण्यसञ्ज्ञितं । इति निर्वचनं द्रष्टव्यं । शुनकस्य मुनेरपत्यं शौनकः । कुलपतेः । एको दशसहस्राणि योऽन्नदानादिना भरेत् । स वै कुलपतिः इत्युक्तलक्षणस्य । सत्रे ये यजमानास्तएव ऋत्विजो यस्मिन्बहुकर्तृके क्रतौ स सत्रसञ्ज्ञः तस्मिन् ॥ 5 ॥ 1-1-7 नैमिशारण्यवासिनः तान्सर्वानृषीनुवाचेत्यन्वयः ॥ 7 ॥ 1-1-8 अहं वैयासिकीः सर्वाः कथा वेद जानामि ॥ 8 ॥ 1-1-11 निर्दिष्टं इहोपविश्यतामिति दर्शितम् ॥ 11 ॥ 1-1-12 प्रस्तावयन् उपोद्धातयन् ॥ 12 ॥ 1-1-13 विहृतः नीतः ॥ 13 ॥ 1-1-14 तेषां मुनीनां चादन्येषां राजादीनां च यानि चरितानि तेषामाश्रयभूतम् । भावितात्मनां शोधितचित्तानाम् ॥ 14 ॥ 1-1-18 समन्तपञ्चकं समन्तात् पञ्चकं परशुरामकृतह्रदपञ्चकं यस्मिंस्तत् । स्यमन्तपञ्चकमित्यपि पाठो दृश्यते ॥ 18 ॥ 1-1-21 ब्रवीमि किमहं द्विजाः अहं च पुराणादिष्वन्यतमं किं ब्रवीमि तदाज्ञापयतेति शेषः ॥ 21 ॥ 1-1-25 संस्कारोपगतां पदादिव्युत्पत्तिमतीम् । ब्राह्मीं वाचं । ब्राह्मी तु भारती भाषेत्यमरः ॥ 25 ॥ 1-1-28 मङ्गलाचरणपूर्वकं मुनिभिः प्रार्थितमर्थं वक्तुं प्रतिजानीते आद्यमित्यादिचतुर्भिः । हरिं नमस्कृत्य महर्षेर्मतं प्रवक्ष्यामीत्यन्वयः । पुरुहूतं पुरुभिर्बहुभिर्होतृभिः हूतं आहूतं । पुरुभिः सामगैः स्तुतं । ऋतं सत्यं । एकश्चासावक्षरश्च तं । एकं अद्वितीयं समाधिकरहितमिति वा । अक्षरं नाशरहितं । व्यक्ताव्यक्तं रामकृष्णादिरूपेण दृश्यं । ज्ञानानन्दादिरूपेण मन्दैरदृश्यं ॥ 28 ॥ 1-1-30 मङ्गल्यं मङ्गलप्रदं ॥ 30 ॥ 1-1-36 ज्ञानं ज्ञानसाधनं इदं भारतं त्रिषु लोकेषु प्रतिष्ठितम् ॥ 36 ॥ 1-1-37 समयैः सङ्केतैः । छन्दोवृत्तैः त्रिष्टुबादिछन्दोन्तर्गतैरिन्द्रवज्रादिभिर्वृत्तैः ॥ 37 ॥ 1-1-45 यस्मिन् ब्रह्माण्डे ॥ 45 ॥ 1-1-52 प्रतिकल्पं सृष्टेः समाननामरूपत्वमाह यथेति ॥ 52 ॥ 1-1-53 कल्पानामानन्त्यमाह एवमिति ॥ 53 ॥ 1-1-54 एवं जडसृष्टिमुक्त्वा चेतनसृष्टिमाह त्रयस्त्रिंशदिति ॥ 54 ॥ 1-1-61 भूतस्थानानि नृणां वासस्थानानि नगरादीनि ॥ 61 ॥ 1-1-64 इह सर्वमनुक्रान्तं अनुक्रमेण उक्तं ॥ 64 ॥ 1-1-65 समासः सङ्क्षेपः । व्यासो विस्तारः ॥ 65 ॥ 1-1-66 भारतारम्भे मतभेदमाह मन्वादीति । मन्वादि मनुर्मन्त्रः नारायणं नमस्कृत्येति । ओं नमो भगवते वासुदेवायेति वा तदादि । आस्तीकं आस्तीकचरितं तदादि । उपरिचरो वसुः तच्चरितादि वा ॥ 66 ॥ 1-1-67 बह्वर्थत्वाद्विविधं संहिताज्ञानं दीपयन्ति प्रकाशयन्ति ॥ 67 ॥ 1-1-69 मातुः सत्यवत्याः । गाङ्गेयस्य भीष्मस्य ॥ 69 ॥ 1-1-70 क्षेत्रे भार्यासु अम्बिकादिषु ॥ 70 ॥ 1-1-71 परमां गतिं मृत्युं ॥ 71 ॥ 1-1-73 शशास त्वमेतान् भारतं श्रावयेत्याज्ञापितवान् ॥ 73 ॥ 1-1-84 वसोः अपत्यं स्त्री वासवी तस्याः अपत्यं वासवेयो व्यासः ॥ 84 ॥ 1-1-85 कृष्णो व्यासः ॥ 85 ॥ 1-1-98 विशेषणे अतिशायने ॥ 98 ॥ 1-1-104 विटङ्काः पक्ष्युपवेशनास्थानानि ॥ 104 ॥ 1-1-105 सारो मज्जा ॥ 105 ॥ 1-1-106 विश्रामः छाया ॥ 106 ॥ 1-1-108 आश्रमस्थानसंश्रयः आश्रमवासिकस्थण्डिलः । मौसलश्रुतिसङ्क्षेपः मौसलादिग्रन्थः श्रुतिस्थानीयदीर्घशाखान्तः ॥ 108 ॥ 1-1-112 यतः यत्र देशे ॥ 112 ॥ 1-1-115 अबुद्ध्वा अर्थमिति शेषः । ओमित्यङ्गीकारे ॥ 115 ॥ 1-1-116 ग्रन्थग्रन्थिं ग्रन्थे दुर्भेद्यस्थानं ॥ 116 ॥ 1-1-131 कृच्छ्रां आपदं व्यवायकाले मरिष्यसीत्येवं शापरूपां । तत्र आपदि एवं सत्यामपि पार्थानां पाण्डवानां जन्मप्रभृति आचारविधिक्रमः अभूदिति शेषः ॥ 131 ॥ 1-1-132 आचारविधिक्रममेवाह । मात्रोरिति । मात्रोः कुन्तीमाद्र्योः । धर्मोपनिषदं प्रति आपदि अपत्यार्थे विशिष्टः पुमान्प्रार्थनीय इत्येवंरूपं धर्मरहस्यं प्रति । अभ्युपपत्तिः अङ्गीकारः ॥ 132 ॥ 1-1-137 धार्तराष्ट्रान्धृतराष्ट्रसम्बन्धिगृहान् ॥ 137 ॥ 1-1-142 अन्तर्हितानां भूतानां निःस्वनः पाण्डुपुत्रा एवैते इत्येवंरूपा अशरीरवाक् ॥ 142 ॥ 1-1-148 भर्तारं स्वयमेव वृणुत इति भर्तृस्वयंवरां ॥ 148 ॥ 1-1-150 राज्ञो युधिष्ठिरस्य ॥ 150 ॥ 1-1-157 अनभिजातवत् ग्रामीणवत् ॥ 157 ॥ 1-1-160 धृतराष्ट्रो यद्विवादानन्वमोदत यच्चानयानुपैक्षत तस्माद्वासुदेवस्य कोपः समभवत् ॥ 160 ॥ 1-1-161 दहन् अदहत् ॥ 161 ॥ 1-1-173 प्रवृष्टं वर्षणे प्रवृत्तं ॥ 173 ॥ 1-1-181 चेष्टाः बाहुवीक्षणाद्याः ॥ 181 ॥ 1-1-182 स्नातकानां समापितविद्याव्रतानां ब्राह्मणानां ॥ 182 ॥ 1-1-185 शंसितं प्रशास्यं ॥ 185 ॥ 1-1-197 इमां गां पृथिवीं यस्य वासुदेवस्य एकं विक्रमं पदमात्रमाहुः ॥ 197 ॥ 1-1-198 यौ नरनारायणौ ब्रह्मलोके अहं द्रष्टा अद्राक्षं तौ कृष्णार्जुनौ अर्जुनकृष्णौ इति वदतो नारदस्य नारदात् ॥ 198 ॥ 1-1-200 बहुधा विश्वरूपत्वेन ॥ 200 ॥ 1-1-202 तेषां पाण्डवानां ॥ 202 ॥ 1-1-209 सोमकानेव अल्पशेषान्कृत्वा ॥ 209 ॥ 1-1-210 चोदितमर्जुनं च । गां भित्त्वाम्बो वारुणेनाददाने इति पाठान्तरं ॥ 210 ॥ 1-1-223 व्यंसितां व्यर्थीकृतां ॥ 223 ॥ 1-1-237 क्रुद्धेनैषीकं चावधीद्यन्न गर्भं इति पाठान्तरम् ॥ 1-1-280 पूयन्ते नश्यन्ति ॥ 280 ॥ 1-1-294 कार्ष्णं कृष्णेन व्यासेन प्रोक्तं ॥ 294 ॥ 1-1-301 ननु वेदेभ्यः कथमिदमधिकं अत्र युद्धप्रधानानां कर्मणां बन्धनहेतूनां कथनादुपनिषदि तावन्मोक्षसाधनानां धर्माणां ब्रह्मणश्च प्रतिपादनादिति चेत्तत्राह । तप इति । तपः कृच्छ्रचान्द्रायणादि नकल्कः पापनाशकं । स्वाभाविकः स्वस्ववर्णाश्रमादिपुरस्कारेण विहितः । वेदविधिः वेदोक्तो विधिः सन्ध्योपासनादिः । प्रसह्य प्रकर्षेण सोढ्वा क्षुधादिदुःखमपि सोढ्वा । वित्तस्य आहरणं शिलोञ्छादिना अर्जनं । तान्येव तपआदीन्येव भावेन फलानुसन्धानेन उपहतानि प्रतिषिद्धानि । कल्कः पापहेतुः । तथाचात्रापि मोक्षधर्मादिषु तत्रतत्र निष्कामकर्मणां प्रतिपादनं ब्रह्मनिरूपणं चास्त्येव । अतो वेदादप्युत्तमं भारतं ॥ 301 ॥ इति टिप्पणे प्रथमोऽध्यायः ॥ 1 ॥
