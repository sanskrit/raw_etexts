अध्यायः 050
शून्यारण्ये वृत्तस्य काश्यपतक्षकवृत्तान्तस्योपलब्धिप्रकारकथनम् ॥ 1 ॥ 

मन्त्रिण ऊचुः । 	001  
ततः स राजा राजेन्द्र स्कन्धे तस्य भुजङ्गमम् ।	001a  
मुनेः क्षुत्क्षाम आसज्य स्वपुरं प्रययौ पुनः ॥	001c  
ऋषेस्तस्य तु पुत्रोऽभूद्गवि जातो महायशाः ।	002a  
शृङ्गी नाम महातेजास्तिग्मवीर्योऽतिकोपनः ॥	002c  
ब्रह्माणं समुपागम्य मुनिः पूजां चकार ह ।	003a  
सोऽनुज्ञातस्ततस्तत्र शृङ्गी शुश्राव तं तदा ॥	003c  
सख्युः सकाशात्पितरं पित्रा ते धर्षितं पुरा ।	004a  
मृतं सर्पं समासक्तं स्थाणुभूतस्य तस्य तम् ॥	004c  
वहन्तं राजशार्दूल स्कन्धेनानपकारिणम् ।	005a  
तपस्विनमतीवाथ तं मुनिप्रवरं नृप ॥	005c  
जितेन्द्रियं विशुद्धं च स्थितं कर्मण्यथाद्भुतम् ।	006a  
तपसा द्योतितात्मानं स्वेष्वङ्गेषु यतं तदा ॥	006c  
शुभाचारं शुभकथं सुस्थितं तमलोलुपम् ।	007a  
अक्षुद्रमनसूयं च वृद्धं मौनव्रते स्थितम् । 	007c  
शरण्यं सर्वभूतानां पित्रा विनिकृतं तव ॥ 	007e  
शशापाथ महातेजाः पितरं ते रुषान्वितः ।	008a  
ऋषेः पुत्रो महातेजा बालोऽपि स्थविरद्युतिः ॥	008c  
स क्षिप्रमुदकं स्पृष्ट्वा रोषादिदमुवाच ह ।	009a  
पितरं तेऽभिसन्धाय तेजसा प्रज्वलन्निव ॥	009c  
अनागसि गुरौ यो मे मृतं सर्पवासृजत् ।	010a  
तं नागस्तक्षकः क्रुद्धस्तेजसा प्रदहिष्यति ॥	010c  
आशीविषस्तिग्मतेजा मद्वाक्यबलचोदितः ।	011a  
सप्तरात्रादितः पापं पश्य मे तपसो बलम् ॥	011c  
इत्युक्त्वा प्रययौ तत्र पिता यत्राऽस्य सोऽभवत् ।	012a  
दृष्ट्वा च पितरं तस्मै तं शापं प्रत्यवेदयत् ॥	012c  
स चापि मुनिशार्दूलः प्रेरयामास ते पितुः ।	013a  
शिष्यं गौरमुखं नाम शीलवन्तं गुणान्वितम् ॥	013c  
आचख्यौं सत्त्व विश्रान्तो राज्ञः सर्वमशेषतः ।	014a  
शप्तोऽसि मम पुत्रेण यत्तो भव महीपते ॥	014c  
तक्षकस्त्वां महाराज तेजसाऽसौ दहिष्यति ।	015a  
श्रुत्वा च तद्वचो घोरं पिता ते जनमेजय ॥	015c  
यत्तोऽभवत्परित्रस्तस्तक्षकात्पन्नगोत्तमात् ।	016a  
ततस्तस्मिंस्तु दिवसे सप्तमे समुपस्थिते ॥	016c  
राज्ञः समीपं ब्रह्मर्षिः काश्यपो गन्तुमैच्छत ।	017a  
तं ददर्शाथ नागेन्द्रस्तक्षकः काश्यपं तदा ॥	017c  
तमब्रवीत्पन्नगेन्द्रः काश्यपं त्वरितं द्विजम् ।	018a  
क्व भवांस्त्वरितो याति किं च कार्यं चिकीर्षति ॥	018c  
काश्यप उवाच । 	019  
यत्र राजा कुरुश्रेष्ठः परिक्षिन्नाम वै द्विज ।	019a  
तक्षकेण भुजङ्गेन धक्ष्यते किल सोऽद्य वै ॥	019c  
गच्छाम्यहं तं त्वरितः सद्यः कर्तुमपज्वरम् ।	020a  
मयाऽभिपन्नं तं चापि न सर्पो धर्षयिष्यति ॥	020c  
तक्षक उवाच । 	021  
किमर्थं तं मया दष्टं सञ्जीवयितुमिच्छसि ।	021a  
अहं त तक्षको ब्रह्मन्पश्य मे वीर्यमद्भुतम् ॥	021c  
न शक्तस्त्वं मया दष्टं तं सञ्जीवयितुं नृपम् । 	022a  
मन्त्रिण ऊचुः ।	022  
इत्युक्त्वा तक्षकस्तत्र सोऽदशद्वै वनस्पतिम् ॥ 	022c  
स दष्टमात्रो नागेन भस्मीभूतोऽभवन्नगः ।	023a  
काश्यपश्च ततो राजन्नजीवयत तं नगम् ॥	023c  
ततस्तं लोभयामास कामं ब्रूहीति तक्षकः ।	024a  
स एवमुक्तस्तं प्राह काश्यपस्तक्षकं पुनः ॥	024c  
धनलिप्सुरहं तत्र यामीत्युक्तश्च तेन सः ।	025a  
तमुवाच महात्मानं तक्षकः श्लक्ष्णया गिरा ॥	025c  
यावद्धनं प्रार्थयसे राज्ञस्तस्मात्ततोऽधिकम् ।	026a  
गृहाण मत्त एव त्वं सन्निवर्तस्व चानघ ॥	026c  
स एवमुक्तो नागेन काश्यपो द्विपदां वरः ।	027a  
लब्ध्वा वित्तं निववृते तक्षकाद्यावदीप्सितम् ॥	027c  
तस्मिन्प्रतिगते विप्रे छद्मनोपेत्य तक्षकः ।	028a  
तं नृपं नृपतिश्रेष्ठं पितरं धार्मिकं तव ॥	028c  
प्रासादस्थं यत्तमपि दग्धवान्विषवह्निना ।	029a  
ततस्त्वं पुरुषव्याघ्र विजयायाभिषेचितः ॥	029c  
एतद्दृष्टं श्रुतं चापि यथावन्नृपसत्तम ।	030a  
अस्माभिर्निखिलं सर्वं कथितं तेऽतिदारुणम् ॥	030c  
श्रुत्वा चैतं नरश्रेष्ठ पार्थिवस्य पराभवम् ।	031a  
अस्य चर्षेरुदङ्कस्य विधत्स्व यदनन्तरम् ॥	031c  
सौतिरुवाच । 	032  
एतस्मिन्नेव काले तु स राजा जनमेजयः ।	032a  
उवाच मन्त्रिणः सर्वानिदं वाक्यमरिन्दमः ॥	032c  
जनमेजय उवाच । 	033  
अथ तत्कथितं केन यद्वृत्तं तद्वनस्पतौ ।	033a  
आश्चर्यभूतं लोकस्य भस्मराशीकृतं तदा ॥	033c  
यद्वृक्षं जीवयामास काश्यपस्तक्षकेण वै ।	034a  
नूनं मन्त्रैर्हतविषो न प्रणश्येत काश्यपात् ॥	034c  
चिन्तयामास पापात्मा मनसा पन्नगाधमः ।	035a  
दष्टं यदि मया विप्रः पार्थिवं जीवयिष्यति ॥	035c  
तक्षकः संहतविषो लोके यास्यति हास्यताम् ।	036a  
विचिन्त्यैवं कृता तेन ध्रुवं तुष्टिर्द्विजस्य वै ॥	036c  
भविष्यति ह्युपायेन यस्य दास्यामि यातनाम् ।	037a  
एकं तु श्रोतुमिच्छामि तद्वृत्तं निर्जने वने ॥	037c  
संवादं पन्नगेन्द्रस्य काश्यपस्य च कस्तदा ।	038a  
श्रुतवान्दृष्टवांश्चापि भवत्सु कथमागतम् । 	038c  
श्रुत्वा तस्य विधास्येऽहं पन्नगान्तकरीं मतिम् ॥ 	038e  
मन्त्रिण ऊचुः । 	039  
शृणु राजन्यथास्माकं येन तत्कथितं पुरा ।	039a  
समागतं द्विजेन्द्रस्य पन्नगेन्द्रस्य चाध्वनि ॥	039c  
तस्मिन्वृक्षे नरः कश्चिदिन्धनार्थाय पार्थिव ।	040a  
विचिन्वन्पूर्वमारूढः शुष्कशाखावनस्पतौ ॥	040c  
न बुध्येतामुभौ तौ च नगस्थं पन्नगद्विजौ ।	041a  
सह तेनैव वृक्षेण भस्मीभूतोऽभवन्नृप ॥	041c  
द्विजप्रभावाद्राजेन्द्र व्यजीवत्स वनस्पतिः ।	042a  
तेनागम्य द्विजश्रेष्ठ पुंसाऽस्मासु निवेदितम् ॥	042c  
यथा वृत्तं तु तत्सर्वं तक्षकस्य द्विजस्य च ।	043a  
एतत्ते कथितं राजन्यथादृष्टं श्रुतं च यत् । 	043c  
श्रुत्वा च नृपशार्दूल विधत्स्व यदनन्तरम् ॥ 	043e  
सौतिरुवाच । 	044  
मन्त्रिणां तु वचः श्रुत्वा स राजा जनमेजयः ।	044a  
पर्यतप्यत दुःखार्तः प्रत्यपिंषत्करं करे ॥	044c  
निःश्वासमुष्णमसकृद्दीर्घं राजीवलोचनः ।	045a  
मुमोचाश्रूणि च तदा नेत्राभ्यां प्ररुदन्नृपः ॥	045c  
उवाच च महीपालो दुःखशोकसमन्वितः ।	046a  
दुर्धरं बाष्पमुत्सृज्य स्पृष्ट्वा चापो यथाविधि ॥	046c  
मुहूर्तमिव च ध्यात्वा निश्चित्य मनसा नृपः ।	047a  
अमर्षी मन्त्रिणः सर्वानिदं वचनमब्रवीत् ॥	047c  
जनमेजय उवाच । 	048  
श्रुत्वैतद्भवतां वाक्यं पितुर्मे स्वर्गतिं प्रति ।	048a  
निश्चितेयं मम मतिर्या च तां मे निबोधत । 	048c  
अनन्तरं च मन्येऽहं तक्षकाय दुरात्मने ॥ 	048e  
प्रतिकर्तव्यमित्येवं येन मे हिंसितः पिता ।	049a  
शृङ्गिणं हेतुमात्रं यः कृत्वा दग्ध्वा च पार्थिवम् ॥	049c  
इयं दुरात्मता तस्य काश्यपं यो न्यवर्तयत् ।	050a  
यद्यागच्छेत्स वै विप्रो ननु जीवेत्पिता मम ॥	050c  
परिहीयेत किं तस्य यदि जीवेत्स पार्थिवः ।	051a  
काश्यपस्य प्रसादेन मन्त्रिणां विनयेन च ॥	051c  
स तु वारितवान्मोहात्काश्यपं द्विजसत्तमम् ।	052a  
सञ्जिजीवयिषुं प्राप्तं राजानमपराजितम् ॥	052c  
महानतिक्रमो ह्येष तक्षकस्य दुरात्मनः ।	053a  
द्विजस्य योऽददद्द्रव्यं मा नृपं जीवयेदिति ॥	053c  
उत्तङ्कस्य प्रियं कर्तुमात्मनश्च महत्प्रियम् ।	054a  
भवतां चैव सर्वेषां गच्छाम्यपचितिं पितुः ॥ ॥	054c  
इति श्रीमन्महाभारते आदिपर्वणि आस्तीकपर्वणि पञ्चाशत्तमोऽध्यायः ॥ 50 ॥ 
1-50-6 अङ्गेषु बागादिषु यतं नियतं शमदमवन्तमित्यर्थः ॥ 1-50-7 अक्षुद्रं गम्भीरं । तव पित्रा विनिकृतमपकृतम् ॥ 1-50-20 अभिपन्नं त्रातं धऱ्षयिष्यत्यमिभविष्यति ॥ 1-50-24 कामं काम्यमानमर्थम् ॥ 1-50-27 द्विपदा पुस्त्राणाम् ॥ 1-50-36 संहतविषः सम्या हतं नष्टं विषं यस्य स तथा संहृतविष इति पाठे स्पष्टोथः ॥ 1-50-39 समागणं समागमं भावे निष्ठा ॥ 1-50-44 करं कर निधाय प्रत्यपिंषत् ॥ 1-50-52 मोहान्मदीयसमर्थ्याज्ञानात् ॥ 1-50-54 अपचितिं वैरनिर्यातनम् ॥ पञ्चाशत्तमोऽध्यायः ॥ 50 ॥
