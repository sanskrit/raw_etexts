अध्यायः 160

रात्रौ कुन्त्या अन्नादिना ब्राह्मणपूजनम् ॥ 1 ॥ भीमेन जतुगृहस्यादीपनम् ॥ 2 ॥ तस्य कुन्तीं भ्रातॄंश्चादाय सुरङ्गाद्वारा बहिर्निर्गमनम् ॥ 3 ॥
वैशम्पायन उवाच 	001  
तांस्तु दृष्ट्वा सुमनसः परिसंवत्सरोषितान् ।	001a  
विश्वस्तानिव संलक्ष्य हर्षं चक्रे पुरोचनः ॥	001c  
\'स तु सञ्चिन्तयामास प्रहृष्टेनान्तरात्मना ।	002a  
प्राप्तकालमिदं मन्ये पाण्डवानां विनाशने ॥	002c  
तमस्यान्तर्गतं भावं विज्ञाय कुरुपुङ्गवः ।	003a  
चिन्तयामास मतिमान्धर्मपुत्रो युधिष्ठिरः ॥\'	003c  
पुरोचने तथा हृष्टे कौन्तेयोऽथ युधिष्ठिरः ।	004a  
भीमसेनार्जुनौ चोभौ यमौ प्रोवाच धर्मवित् ॥	004c  
अस्मानयं सुविश्वस्तान्वेत्ति पापः पुरोचनः ।	005a  
वञ्चितोऽयं नृशंसात्मा कालं मन्ये पलायने ॥	005c  
आयुधागारमादीप्य दग्ध्वा चैव पुरोचनम् ।	006a  
षट्प्राणिनो निधायेह द्रवामोऽनभिलक्षिताः ॥	006c  
वैशम्पायन उवाच 	007  
अथ दानापदेशेन कुन्ती ब्राह्मणभोजनम् ।	007a  
चक्रे निशि महाराज आजग्मुस्तत्र योषितः ॥	007c  
ता विहृत्य यथाकामं भुक्त्वा पीत्वा च भारत ।	008a  
जग्मुर्निशिं गृहानेव समनुज्ञाप्य माधवीम् ॥	008c  
\'पुरोचनप्रणिहिता पृथां या सेवते सदा ।	009a  
निषादी दुष्टहृदया नित्यमन्तरचारिणी ॥	009c  
निषादी पञ्चपुत्रा सा तस्मिन्भोज्ये यदृच्छया ।	010a  
पुराभ्यासकृतस्नेहा सखी कुन्त्याः सुतैः सह ॥	010c  
आनीय मधुमूलानि फलानि विविधानि च ।	011a  
अन्नार्थिनी समभ्यागात्सपुत्रा कालचोदिता ।	011c  
सुपापा पञ्चपुत्रा च सा पृथायाः सखी मता ॥\'	011e  
सा पीत्वा मदिरां मत्ता सपुत्रा मदविह्वला ।	012a  
सह सर्वैः सुतै राजंस्तस्मिन्नेव निवेशने ॥	012c  
सुष्वाप विगतज्ञाना मृतकल्पा नराधिप ।	013a  
अथ प्रवाते तुमुले निशि सुप्ते जने तदा ॥	013c  
तदुपादीपयद्भीमः शेते यत्र पुरोचनः ।	014a  
ततो जतुगृहद्वारं दीपयामास पाण्डवः ॥	014c  
समन्ततो ददौ पश्चादग्निं तत्र निवेशने ।	015a  
\'पूर्वमेव गृहं शोध्य भीमसेनो महामतिः ॥	015c  
पाण्डवैः सहितां कुन्तीं प्रावेशयत तद्बिलम् ।	016a  
दत्त्वाग्निं सहसा भीमो गृहे तत्परितः सुधीः ॥	016c  
गृहस्थं द्रविणं गृह्य निर्जगाम बिलेन सः ।	017a  
\'ज्ञात्वा तु तद्गृहं सर्वमादीप्तं पाण्डुनन्दनाः ॥	017c  
सुरङ्गां विविशुस्तूर्णं मात्रा सार्धमरिन्दमाः ।	018a  
ततः प्रतापः सुमहाञ्छब्दश्चैव विभावसोः ॥	018c  
प्रादुरासीत्तदा तेन बुबुधे स जनव्रजः ।	019a  
तदवेक्ष्य गृहं दीप्तमाहुः पौराः कृशाननाः ॥	019c  
दुर्योधनप्रयुक्तेन पापेनाकृतबुद्धिना ।	020a  
गृहमात्मविनाशाय कारितं दाहितं च तत् ॥	020c  
अहो धिग्धृतराष्ट्रस्य बुद्धिर्नातिसमञ्जसा ।	021a  
यः शुचीन्पाण्डुदायादान्दाहयामास शत्रुवत् ॥	021c  
दिष्ट्या त्विदानीं पापात्मादग्ध्वा दग्धः पुरोचनः ।	022a  
अनागसः सुविश्वस्तान्यो ददाह नरोत्तमान् ॥	022c  
वैशम्पायन उवाच 	023  
एवं ते विलपन्ति स्म वारणावतका जनाः ।	023a  
परिवार्य गृहं तच्च तस्थू रात्रौ समन्ततः ॥	023c  
पाण्डवाश्चापि ते सर्वे सह मात्रा सुदुःखिताः ।	024a  
बिलेन तेन निर्गत्य जग्मुर्द्रुतमलक्षिताः ॥	024c  
तेन निद्रोपरोधेन साध्वसेन च पाण्डवाः ।	025a  
न शेकुः सहसा गन्तुं सह मात्रा परन्तपाः ॥	025c  
भीमसेनस्तु राजेन्द्र भीमवेगपराक्रमः ।	026a  
जगाम भ्रातॄनादाय सर्वान्मातरमेव च ॥	026c  
स्कन्धमारोप्य जननीं यमावङ्केन वीर्यवान् ।	027a  
पार्थौ गृहीत्वा पाणिभ्यां भ्रातरौ सुमहाबलः ॥	027c  
उरसा पादपान्भञ्जन्महीं पद्भ्यां विदारयन् ।	028a  
स जगामाशु तेजस्वी वातरंहा वृकोदरः ॥ ॥	028c  

इति श्रीमन्महाभारते आदिपर्वणि जतुगृहपर्वणि षष्ट्यधिकशततमोऽध्यायः ॥ 160 ॥

1-160-6 जातुषागारमिति ङ. पाठः ॥ षष्ट्यधिकशततमोऽध्यायः ॥ 160 ॥
