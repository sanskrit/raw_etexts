अध्यायः 047
जरत्कारोरुद्वाहः ॥ 1 ॥ तस्यां गर्भसंभवः ॥ 2 ॥ समयोल्लङ्घनेन क्रुद्धस्य मुनेः तपोर्थं गमनम् ॥ 3 ॥ 

सौतिरुवाच । 	001  
वासुकिस्त्वब्रवीद्वाक्यं जरत्कारुमृषिं तदा ।	001a  
सनाम्नी तव कन्येयं स्वसा मे तपसान्विता ॥	001c  
भरिष्यामि च ते भार्यां प्रतीच्छेमां द्विजोत्तम ।	002a  
रक्षणं च करिष्येऽस्याः सर्वशक्त्या तपोधन । 	002c  
त्वदर्थं रक्ष्यते चैषा मया मुनिवरोत्तम ॥ 	002e  
जरत्कारुरुवाच । 	003  
न भरिष्येऽहमेतां वै एष मे समयः कृतः ।	003a  
अप्रियं च न कर्तव्यं कृते चैनां त्यजाम्यहम् ॥	003c  
सौतिरुवाच । 	004  
प्रतिश्रुते तु नागेन भरिष्ये भगिनीमिति ।	004a  
जरत्कारुस्तदा वेश्म भुजगस्य जगाम ह ॥	004c  
तत्र मन्त्रविदां श्रेष्ठस्तपोवृद्धो महाव्रतः ।	005a  
जग्राह पाणिं धर्मात्मा विधिमन्त्रपुरस्कृतम् ॥	005c  
ततो वासगृहं रम्यं पन्नगेन्द्रस्य संमतम् ।	006a  
जगाम भार्याम दाय स्तूयमानो महर्षिभिः ॥	006c  
शयनं तत्र संक्लृप्तं स्पर्ध्यास्तरणसंवृतम् ।	007a  
तत्र भार्यासहायो वै जरत्कारुरुवास ह ॥	007c  
स तत्र समयं चक्रे भार्यया सह सत्तमः ।	008a  
विप्रियं मे न कर्तव्यं न च वाच्यं कदाचन ॥	008c  
त्यजेयं विप्रिये च त्वां कृते वासं च ते गृहे ।	009a  
एतद्गृहाण वचनं मया यत्समुदीरितम् ॥	009c  
ततः परमसंविग्ना स्वसा नागपतेस्तदा ।	010a  
अतिदुःखान्विता वाक्यं तमुवाचैवमस्त्विति ॥	010c  
तथैव सा च भर्तारं दुःखशीलमुपचारत् ।	011a  
उपायैः श्वेतकाकीयैः प्रियकामा यशस्विनी ॥	011c  
ऋतुकाले ततः स्नाता कदाचिद्वासुकेः स्वसा ।	012a  
भर्तारं वै यथान्यायमुपतस्थे महामुनिम् ॥	012c  
तत्र तस्याः समभवद्गर्भो ज्वलनसन्निभः ।	013a  
अतीव तेजसा युक्तो वैश्वानरसमद्युतिः ॥	013c  
शुक्लपक्षे यथा सोमो व्यवर्धत तथैव सः ।	014a  
ततः कतिपयाहस्तु जरत्कारुर्महायशाः ॥	014c  
उत्सङ्गेऽस्याः शिरः कृत्वा सुष्वाप परिखिन्नवत् ।	015a  
तस्मिंश्च सुप्ते विप्रेन्द्रे सवितास्तमियाद्गिरिम् ॥	015c  
अह्नः परिक्षये ब्रह्मंस्ततः साऽचिन्तयत्तदा ।	016a  
वासुकेर्भगिनी भीता धर्मलोपान्मनस्विनी ॥	016c  
किं नु मे सुकृतं भूयाद्भर्तुरुत्थापनं न वा ।	017a  
दुःखशीलो हि धर्मात्मा कथं नास्यापराध्नुयाम् ॥	017c  
कोपो वा धर्मशीलस्य धर्मलोपोऽथवा पुनः ।	018a  
धर्मलोपो गरीयान्वै स्यादित्यत्राकरोन्मतिम् ॥	018c  
उत्थापयिष्ये यद्येनं ध्रुवं कोपं करिष्यति ।	019a  
धर्मलोपो भवेदस्य सन्ध्यातिक्रमणे ध्रुवम् ॥	019c  
इति निश्चित्य मनसा जरत्कारुर्भुजंगमा ।	020a  
तमृषिं दीप्ततपसं शयानमनलोपमम् ॥	020c  
उवाचेदं वचः श्लक्ष्णं ततो मधुरभाषिणी ।	021a  
उत्तिष्ठ त्वं महाभाग सूर्योऽस्तमुपगच्छति ॥	021c  
सन्ध्यामुपास्स्व भगवन्नपः स्पृष्ट्वा यतव्रतः ।	022a  
प्रादुष्कृताग्निहोत्रोऽयं मुहूर्तो रम्यदारुणः ॥	022c  
सन्ध्या प्रवर्तते चेयं पश्चिमायां दिशि प्रभो ।	023a  
एवमुक्तः स भगवाञ्जरत्कारुर्महातपाः ॥	023c  
भार्यां प्रस्फुरमाणौष्ठ इदं वचनमब्रवीत् ।	024a  
अवमानः प्रयुक्तोऽयं त्वया मम भुजंगमे ॥	024c  
समीपे ते न वत्स्यामि गमिष्यामि यथागतम् ।	025a  
शक्तिरस्ति न वामोरु मयि सुप्ते विभावसोः ॥	025c  
अस्तं गन्तुं यथाकालमिति मे हृदि वर्तते ।	026a  
न चाप्यवमतस्येह वासो रोचेत कस्यचित् ॥	026c  
किं पुनर्धर्मशीलस्य मम वा मद्विधस्य वा ।	027a  
एवमुक्ता जरत्कारुर्भर्त्रा हृदयकम्पनम् ॥	027c  
अब्रवीद्भगिनी तत्र वासुकेः सन्निवेशने ।	028a  
नावमानात्कृतवती तवाहं विप्रे बोधनम् ॥	028c  
धर्मलोपो न ते विप्र स्यादित्येतन्मया कृतम् ।	029a  
उवाच भार्यामित्युक्तो जरत्कारुर्महातपाः ॥	029c  
ऋषिः कोपसमाविष्टस्त्यक्तुकामो भुजंगमाम् ।	030a  
न मे वागनृतं प्राह गमिष्येऽहं भुजङ्गमे ॥	030c  
समयो ह्येष मे पूर्वं त्वया सह मिथः कृतः ।	031a  
सुखमस्म्युषितो भद्रे ब्रूयास्त्वं भ्रातरं शुभे ॥	031c  
इतो मयि गते भीरु गतः स भगवानिति ।	032a  
त्वं चापि मयि निष्क्रान्ते न शोकं कर्तुमर्हसि ॥	032c  
इत्युक्ता साऽनवद्याङ्गी प्रत्युवाच मुनिं तदा ।	033a  
जरत्कारुं जरत्कारुश्चिन्ताशोकपरायणा ॥	033c  
बाष्पगद्गदया वाचा मुखेन परिशुष्यता ।	034a  
कृताञ्जलिर्वरारोहा पर्यश्रुनयना ततः ॥	034c  
धैर्यमालम्ब्य वामोरूर्हृदयेन प्रवेपता ।	035a  
न मामर्हसि धर्मज्ञ परित्यक्तुमनागसम् ॥	035c  
धर्मे स्थितां स्थितो धर्मे सदा प्रियहिते रताम् ।	036a  
प्रदाने कारणं यच्च मम तुभ्यं द्विजोत्तम ॥	036c  
तदलब्धवतीं मन्दां किं मां वक्ष्यति वासुकिः ।	037a  
मातृशापाभिभूतानां ज्ञातीनां मम सत्तम ॥	037c  
अपत्यमीप्सितं त्वत्तस्तच्च तावन्न दृश्यते ।	038a  
त्वत्तो ह्यपत्यलाभेन ज्ञातीनां मे शिवं भवेत् ॥	038c  
संप्रयोगो भवेन्नायां मम मोघस्त्वया द्विज ।	039a  
ज्ञातीनां हितमिच्छन्ती भगवंस्त्वां प्रसादये ॥	039c  
इममव्यक्तरूपं मे गर्भमाधाय सत्तम ।	040a  
कथं त्यक्त्वा महात्मा सन्गन्तुमिच्छस्यनागसम् ॥	040c  
एवमुक्तस्तु स मुनिर्भार्यां वचनमब्रवीत् ।	041a  
यद्युक्तमनुरूपं च जरत्कारुं तपोधनः ॥	041c  
अस्त्ययं सुभगे गर्भस्तव वैश्वानरोपमः ।	042a  
ऋषिः परमधर्मात्मा वेदवेदाङ्गपारगः ॥	042c  
एवमुक्त्वा स धर्मात्मा जरत्कारुर्महानृषिः ।	043a  
उग्राय तपसे भूयो जगाम कृतनिश्चयः ॥ ॥	043c  
इति श्रीमन्महाभारते आदिपर्वणि आस्तीकपर्वणि सप्तचत्वारिंशोऽध्यायः ॥ 47 ॥ 
1-47-7 स्पर्ध्यं बहुमूल्यम् ॥ 1-47-9 विप्रिये कृते त्वां तव गृहे वासं च त्यजेयम् ॥ 1-47-11 श्वतकाकीयैः अनुकूलैः ॥ 1-47-15 उत्सङ्गे अङ्के ॥ 1-47-18 कोपो वा गरीयान्धर्मलोपो वा गरीयानिति कोदिद्वयमुपन्यस्य धर्मलोपमेव गुरुकरोति । कोपो वेति ॥ 1-47-22 प्रादुष्कृतः उद्धृतः अग्निहोत्रोऽग्निः यस्मिन्सः । धर्मसाधनत्वाद्रम्यः । भूतादिप्रचाराद्दारुणः ॥ 1-47-25 विभावसोः सूर्यस्य ॥ 1-47-39 संप्रयोगः संबन्ध । मोघो निष्फलः ॥ सप्तचत्वारिंशोऽध्यायः ॥ 47 ॥
