अध्यायः 013
(अथास्तीकपर्व ॥ 5 ॥)
आस्तीकजरत्कार्वोराख्यानं ॥ 1 ॥ जरत्कारोस्तत्पितॄणां च संवादः ॥ 2 ॥
शौनक उवाच ।
किमर्थं राजशार्दूलः स राजा जनमेजयः ।	001a  
सर्पसत्रेण सर्पाणां गतोऽन्तं तद्वदस्व मे ॥	001b  
निखिलेन यथातत्त्वं सौते सर्वमशेषतः ।	002a  
आस्तीकश्च द्विजश्रेष्ठः किमर्थं जपतां वरः ॥	002b  
मोक्षयामास भुजगान्प्रदीप्ताद्वसुरेतसः ।	003a  
कस्य पुत्रः स राजासीत्सर्पसत्रं य आहरत् ॥	003b  
स च द्विजातिप्रवरः कस्य पुत्रोऽभिधत्स्व मे ।	004a  
सौतिरुवाच ।
महदाक्यानमास्तीकं यथैतत्प्रोच्यते द्विज ॥	004b  
सर्वमेतदशेषेण शृणु मे वदतां वर ।	005a  
शौनक उवाच ।
श्रोतुमिच्छाम्यशेषेण कथामेतां मनोरमाम् ॥	005b  
आस्तीकस्य पुराणर्षेर्ब्राह्मणस्य यशस्विनः ।	006a  
सौतिरुवाच ।
इतिहासमिमं विप्राः पुराणं परिचक्षते ॥	006b  
कृष्णद्वैपायनप्रोक्तं नैमिषारण्यवासिषु ।	007a  
पूर्वं प्रचोदितः सूतः पिता मे लोमहर्षणः ॥	007b  
शिष्यो व्यासस्य मेधावी ब्राह्मणेष्विदमुक्तवान् ।	008a  
तस्मादहमुपश्रुत्य प्रवक्ष्यामि यथातथम् ॥	008b  
इदमास्तीकमाख्यानं तुभ्यं शौनक पृच्छते ।	009a  
कथयिष्याम्यशेषेण सर्वपापप्रणाशनम् ॥	009b  
आस्तीकस्य पिता ह्यासीत्प्रजापतिसमः प्रभुः ।	010a  
ब्रह्मचारी यताहारस्तपस्युग्रे रतः सदा ॥	010b  
जरत्कारुरिति ख्यात ऊर्ध्वरेता महातपाः ।	011a  
यायावराणां प्रवरो धर्मज्ञः संशितव्रतः ॥	011b  
स कदाचिन्महाभागस्तपोबलसमन्वितः ।	012a  
चचार पृथिवीं सर्वां यत्रसायङ्गृहो मुनिः ॥	012b  
तीर्थेषु च समाप्लावं कुर्वन्नटति सर्वशः ।	013a  
चरन्दीक्षां महातेजा दुश्चरामकृतात्मभिः ॥	013b  
वायुभक्षो निराहारः शुष्यन्ननिमिषो मुनिः ।	014a  
इतस्ततः परिचरन्दीप्तपावकसप्रभः ॥	014b  
अटमानः कदाचित्स्वान्स ददर्श पितामहान् ।	015a  
लम्बमानान्महागर्ते पादैरूर्ध्वैरवाङ्मुखान् ॥	015b  
तानब्रवीत्स दृष्ट्वै जरत्कारुः पितामहान् ।	016a  
के भवन्तोऽवलम्बन्ते गर्ते ह्यस्मिन्नधोमुखाः ॥	016b  
वीरणस्तम्भके लग्नाः सर्वतः परिभक्षिते ।	017a  
मूषकेन निगूढेन गर्तेऽस्मिन्नित्यवासिना ॥	017b  
पितर ऊचुः ।
यायावरा नाम वयमृषयः संशितव्रताः ।	018a  
सन्तानप्रक्षयाद्ब्रह्मन्नधो गच्छाम मेदिनीम् ॥	018b  
अस्माकं सन्ततिस्त्वेको जरत्कारुरिति स्मृतः ।	019a  
मन्दभाग्योऽल्पभाग्यानां तप एकं समास्थितः ॥	019b  
न स पुत्राञ्जनयितुं दारान्मूढश्चिकीर्षति ।	020a  
तेन लम्बामहे गर्ते सन्तानस्य क्षयादिह ॥	020b  
अनाथास्तेन नाथेन यथा दुष्कृतिनस्तथा ।	021a  
येषां तु सन्ततिर्नास्ति मर्त्यलोके सुखावहा ॥	021b  
न ते लभन्ते वसतिं स्वर्गे पुण्यकृतोऽपि हि ।\'	022a  
कस्त्वं बन्धुरिवास्माकमनुशोचसि सत्तम ॥	022b  
ज्ञातुमिच्छामहे ब्रह्मन्को भवानिह नः स्थितः ।	023a  
किमर्थं चैव नः शोच्याननुशोचसि सत्तम ॥	023b  
जरत्कारुरुवाच ।
मम पूर्वे भवन्तो वै पितरः सपितामहाः ।	024a  
ब्रूत किं करवाण्यद्य जरत्कारुरहं स्वयम् ॥	024b  
पितर ऊचुः ।
यतस्व यत्नवांस्तात सन्तानाय कुलस्य नः ।	025a  
आत्मनोऽर्थेऽस्मदर्थे च धर्म इत्येव वा विभो ॥	025b  
न हि धर्मफलैस्तात न तपोऽभिः सुसञ्चितैः ।	026a  
तां गतिं प्राप्नुवन्तीह पुत्रिणो यां व्रजन्ति वै ॥	026b  
तद्दारग्रहणे यत्नं सन्तत्यां च मनः कुरु ।	027a  
पुत्रकास्मन्नियोगात्त्वमेतन्नः परमं हितम् ॥	027b  
जरत्कारुरुवाच ।
न दारान्वै करिष्येऽहं न धनं जीवितार्थतः ।	028a  
भवतां तु हितार्थाय करिष्ये दारसङ्ग्रहम् ॥	028b  
समयेन च कर्ताऽहमनेन विधिपूर्वकम् ।	029a  
तथा यद्युपलप्स्यामि करिष्ये नान्यथा ह्यहम् ॥	029b  
सनाम्नी या भवित्री मे दित्सिता चैव बन्धुभिः ।	030a  
भैक्ष्यवत्तामहं कन्यामुपयंस्ये विधानतः ॥	030b  
दरिद्राय हि मे भार्यां को दास्यति विशेषतः ।	031a  
प्रतिग्रहीष्ये भिक्षां तु यदि कश्चित्प्रदास्यति ॥	031b  
एवं दारक्रियाहेतोः प्रयतिष्ये पितामहाः ।	032a  
अनेन विधिना शश्वन्न करिष्येऽहमन्यथा ॥	032b  
तत्र चोत्पत्स्यते जन्तुर्भवतां तारणाय वै ।	033a  
शाश्वतं स्थानमासाद्य मोदन्तां पितरो मम ॥ ॥	033b  
इति श्रीमन्महाभारते आदिपर्वणि आस्तीकपर्वणि त्रयोदशोऽध्यायः ॥ 13 ॥
*1-13-11 यायावराणां ग्रामैकरात्रवासिनां गृहस्थानां ॥ 1-13-12 यत्रैव सायङ्कालस्तत्रैव गृहमस्येति यत्रसायङ्गृहः ॥ 1-13-30 उपयंस्येपरिणेष्ये ॥ त्रयोदशोऽध्यायः ॥ 13 ॥
