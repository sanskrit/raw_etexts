अध्यायः 069

कुरुवंशकथनम् ॥ 1 ॥ सङ्क्षेपेण ययात्युपाख्यानम् ॥ 2 ॥
जनमेजय उवाच ।	001  
त्वत्तः श्रुतमिदं ब्रह्मन्देवदानवरक्षसाम् ।	001a  
अंशावतरणं सम्यग्गन्धर्वाप्सरसां तथा ॥	001c  
इमं तु भूय इच्छामि कुरूणां वंशमादितः ।	002a  
कथ्यमानं त्वया विप्र विप्रर्षिगणसन्निधौ ॥	002c  
वैशम्पायन उवाच ।	003  
धर्मार्थकामसहितं राजर्षीणां प्रकीर्तितम् ।	003a  
पवित्रं कीर्त्यमानं मे निबोधेदं मनीषिणाम् ॥	003c  
प्रजापतेस्तु दक्षस्य मनोर्वैवस्वतस्य च ।	004a  
भरतस्य कुरोः पूरोराजमीढस्य चानघ ॥	004c  
यादवानामिमं वंशं कौरवाणां च सर्वशः ।	005a  
तथैव भरतानां च पुण्यं स्वस्त्ययनं महत् ॥	005c  
धन्यं यशस्यमायुष्यं कीर्तयिष्यामि तेऽनघ ।	006a  
तेजोभिरुदिताः सर्वे महर्षिसमतेजसः ॥	006c  
दश प्राचेतसः पुत्राः सन्तः पुण्यजनाः स्मृताः ।	007a  
मुखजेनाग्निना यैस्ते पूर्वं दग्धा महौजसः ॥	007c  
तेभ्यः प्राचेतसो जज्ञे दक्षो दक्षादिमाः प्रजाः ।	008a  
सम्भूताः पुरुषव्याघ्र स हि लोकपितामहः ॥	008c  
वीरिण्या सह सङ्गम्य दक्षः प्राचेतसो मुनिः ।	009a  
आत्मतुल्यानजनयत्सहस्रं संशितव्रतान् ॥	009c  
सहस्रसङ्ख्यानसम्भूतान्दक्षपुत्रांश्च नारदः ।	010a  
मोक्षमध्यापयामास साङ्ख्यज्ञानमनुत्तमम् ॥	010c  
नाशार्थं योजयामास दिगन्तज्ञानकर्मसु\' ।	011a  
ततः पञ्चाशतं कन्या पुत्रिका अभिसन्दधे ।	011c  
प्रजापतिः प्रजा दक्षः सिसृक्षुर्जनमेजय ॥	011e  
ददौ दश स धर्माय कश्यपाय त्रयोदश ।	012a  
कालस्य नयने युक्ताः सप्तविंशतिमिन्दवे ॥	012c  
त्रयोदशानां पत्नीनां या तु दाक्षायणी वरा ।	013a  
मारीचः कश्यपस्त्वस्यामादित्यान्समजीजनत् ॥	013c  
इन्द्रादीन्वीर्यसम्पन्नान्विवस्वन्तमथापि च ।	014a  
विवस्वतः सुतो जज्ञे यमो वैवस्वतः प्रभुः ॥	014c  
\'मार्ताण्डस्य यमी चापि सुता राजन्नजायत\' ।	015a  
मार्तण्डस्य मनुर्धीमानजायत सुतः प्रभुः ॥	015c  
धर्मात्मा स मनुर्धीमान्यत्र वंशः प्रतिष्ठितः ।	016a  
मनोर्वंशो मानवानां ततोऽयं प्रथितोऽभवत् ॥	016c  
ब्रह्मक्षत्रादयस्तस्मान्मनोर्जातास्तु मानवाः ।	017a  
ततोऽभवन्महाराज ब्रह्म क्षत्रेण सङ्गतम् ॥	017c  
ब्राह्मणा मानवास्तेषां साङ्गं वेदमदारयन् ।	018a  
वेनं धृष्णुं नरिष्यन्तं नाभागेक्ष्वाकुमेव च ॥	018c  
कारूषमथ शर्यातिं तथा चैवाष्टमीमिलाम् ।	019a  
पृष्टध्रं नवमं प्राहुः क्षत्रधर्मपरायणम् ॥	019c  
नाभागारिष्टदशमान्मनोः पुत्रान्प्रचक्षते ।	020a  
पञ्चाशत्तु मनोः पुत्रास्तथैवान्येऽभवन्क्षितौ ॥	020c  
अन्योन्यभेदात्ते सर्वे विनेशुरिति नः श्रुतम् ।	021a  
पुरूरवास्ततो विद्वानिलायां समपद्यत ॥	021c  
सा वै तस्याभवन्माता पिता चैवेति नः श्रुतम् ।	022a  
त्रयोदश समुद्रस्य द्वीपानश्नन्पुरूरवाः ॥	022c  
अमानुषैर्वृतः सत्वैर्मानुषः सन्महायशाः ।	023a  
विप्रैः स विग्रहं चक्रे वीर्योन्मत्तः पुरूरवाः ॥	023c  
जहार च स विप्राणां रत्नान्युत्क्रोशतामपि ।	024a  
सनत्कुमारस्तं राजन्ब्रह्मलोकादुपेत्य ह ॥	024c  
अनुदर्शं ततश्चक्रे प्रत्यगृह्णान्न चाप्यसौ ।	025a  
ततो महर्षिभिः क्रुद्धैः सद्यः शप्तो व्यनश्यत ॥	025c  
लोभान्वितो बलमदान्नष्टसञ्ज्ञो नराधिपः ।	026a  
स हि गन्धर्वलोकस्थानुर्वश्या सहितो विराट् ॥	026c  
आनिनाय क्रियार्थेऽग्नीन्यथावद्विहितांस्त्रिधा ।	027a  
षट् सुता जज्ञिरे चैलादायुर्धीमानमावसुः ॥	027c  
दृढायुश्च वनायुश्च शतायुश्चोर्वशीसुताः ।	028a  
नहुषं वृद्धशर्माणं रजिं गयमनेनसम् ॥	028c  
स्वर्भानवी सुतानेतानायोः पुत्रान्प्रचक्षते ।	029a  
आयुषो नहुषः पुत्रो धीमान्सत्यपराक्रमः ॥	029c  
राज्यं शशास सुमहद्धर्मेण पृथिवीपते ।	030a  
पितॄन्देवानृषीन्विप्रान्गन्धर्वोरगराक्षसान् ॥	030c  
नहुषः पालयामास ब्रह्मक्षत्रमथो विशः ।	031a  
स हत्वा दस्युसङ्घातानृषीन्करमदापयत् ॥	031c  
पशुवच्चैव तान्पृष्ठे वाहयामास वीर्यवान् ।	032a  
कारयामास चेन्द्रत्वमभिभूय दिवौकसः ॥	032c  
तेजसा तपसा चैव विक्रमेणौजसा तथा ।\'	033a  
विश्लिष्टो नहुषः शप्तः सद्यो ह्यजगरोऽभवत्\' ।	033c  
यतिं ययातिं संयातिमायातिमयतिं ध्रुवम् ॥	033e  
नहुषो जनयामास षट् सुतान्प्रियवादिनः ।	034a  
यतिस्तु योगमास्थाय ब्रह्मीभूतोऽभवन्मुनिः ॥	034c  
ययातिर्नाहुषः सम्राडासीत्सत्यपराक्रमः ।	035a  
स पालयामास महीमीजे च बहुभिर्मखैः ॥	035c  
अतिभक्त्या पितॄनर्चन्देवांश्च प्रयतः सदा ।	036a  
अन्वगृह्णात्प्रजाः सर्वा ययातिरपराजितः ॥	036c  
तस्य पुत्रा महेष्वासाः सर्वैः समुदिता गुणैः ।	037a  
देवयान्यां महाराज शर्मिष्ठायां च जज्ञिरे ॥	037c  
देवयान्यामजायेतां यदुस्तुर्वसुरेव च ।	038a  
द्रुह्युश्चानुश्च पूरुश्च शर्मिष्ठायां च जज्ञिरे ॥	038c  
स शाश्वतीः समा राजन्प्रजा धर्मेण पालयन् ।	039a  
जरामार्च्छन्महाघोरां नाहुषो रूपनाशिनीम् ॥	039c  
जराऽभिभूतः पुत्रान्स राजा वचनमब्रवीत् ।	040a  
यदुं पूरुं तुर्वसुं च द्रुह्युं चानुं च भारत ॥	040c  
यौवनेन चरन्कामान्युवा युवतिभिः सह ।	041a  
बिहर्तुमहमिच्छामि साह्यं कुरुत पुत्रकाः ॥	041c  
तं पुत्रो दैवयानेयः पूर्वजो वाक्यमब्रवीत् ।	042a  
किं कार्यं भवतः कार्यमस्माकं यौवनेन ते ॥	042c  
ययातिरब्रवीत्तं वै जरा मे प्रतिगृह्यताम् ।	043a  
यौवनेन त्वदीयेन चरेयं विषयानहम् ॥	043c  
यजतो दीर्घसत्रैर्मे शापाच्चोशनसो मुनेः ।	044a  
कामार्थः परिहीणोऽयं तप्येयं तेन पुत्रकाः ॥	044c  
मामकेन शरीरेण राज्यमेकः प्रशास्तु वः ।	045a  
अहं तन्वाऽभिनवया युवा काममवाप्नुयाम् ॥	045c  
वैशम्पायन उवाच ।	046  
ते न तस्य प्रत्यगृह्णन्यदुप्रभृतयो जराम् ।	046a  
तमब्रवीत्ततः पूरुः कनीयान्सत्यविक्रमः ॥	046c  
राजंश्चराभिनवया तन्वा यौवनगोचरः ।	047a  
अहं जरां समादाय राज्ये स्थास्यामि तेज्ञया ॥	047c  
एवमुक्तः स राजर्षिस्तपोवीर्यसमाश्रयात् ।	048a  
सञ्चारयामास जरां तदा पुत्रे महात्मनि ॥	048c  
पौरवेणाथ वयसा राजा यौवनमास्थितः ।	049a  
यायातेनापि वयसा राज्यं पूरुरकारयत् ॥	049c  
ततो वर्षसहस्राणि ययातिरपराजितः ।	050a  
स्थितः स नृपशार्दूलः शार्दूलसमविक्रमः ॥	050c  
ययातिरपि पत्नीभ्यां दीर्घकालं विहृत्य च ।	051a  
विश्वाच्या सहितो रेमे पुनश्चैत्ररथे वने ॥	051c  
नाध्यगच्छत्तदा तृप्तिं कामानां स महायशाः ।	052a  
अवेत्य मनसा राजन्निमां गाथां तदा जगौ ॥	052c  
न जातु कामः कामानामुपभोगेन शाम्यति ।	053a  
इविषा कृष्णवर्त्मेव भूय एवाभिवर्धते ॥	053c  
यत्पृथिव्यां व्रीहियवं हिरण्यं पशवः स्त्रियः ।	054a  
नालमेकस्य तत्सर्वमिति मत्वा शमं व्रजेत् ॥	054c  
यदा न कुरुते पापं सर्वभूतेषु कर्हिचित् ।	055a  
कर्मणा मनसा वाचा ब्रह्म सम्पद्यते तदा ॥	055c  
न बिभेति यदा चायं यदा चास्मान्न बिभ्यति ।	056a  
यदा नेच्छति न द्वेष्टि ब्रह्म सम्पद्यते तदा ॥	056c  
इत्यवेक्ष्य महाप्राज्ञः कामानां फल्गुतां नृप ।	057a  
समाधाय मनो बुद्ध्या प्रत्यगृह्णाज्जरां सुतात् ॥	057c  
ततो वर्षसहस्रान्ते ययातिरपराजितः ।	058a  
\'दत्वा च यौवनं राजा पूरुं राज्येऽभिषिच्य च ।	058c  
अतृप्त एव कामानां पूरुं पुत्रमुवाच ह ॥	058e  
त्वया दायादवानस्मि त्वं मे वंशकरः सुतः ।	059a  
पौरवो वंश इति ते ख्यातिं लोके गमिष्यति ॥	059c  
वैशम्पायन उवाच ।	060  
ततः स नृपशार्दूल पूरुं राज्येऽभिषिच्य च ।	060a  
ततः सुचरितं कृत्वा भृगुतुङ्गे महातपाः ॥	060c  
कालेन महता पश्चात्कालधर्ममुपेयिवान् ।	061a  
कारयित्वा त्वनशनं सदारः स्वर्गमाप्तवान् ॥ ॥	061c  

इति श्रीमन्महाभारते आदिपर्वणि सम्भवपर्वणि एकोनसप्ततितमोऽध्यायः ॥ 69 ॥

1-69-7 प्राचेतसः प्राचे देशाय यज्ञक्रियया अतति सततं गच्छतीति प्राचेताः तस्य प्राचेतसः प्राचीनबर्हिषः । पुण्यजनाः पुण्योत्पादकास्तपः शीला इत्यर्थः । यैस्ते महौजसो महाप्रभावा वृक्षौषधयो दग्धाः ॥ 1-69-9 वीरिण्या वीरणपुत्र्या ॥ 1-69-10 मोक्षं मोक्षहेतुं । साङ्ख्यज्ञानं विवेकजं विज्ञानम् ॥ 1-69-15 यमी यमुना ॥ 1-69-21 अन्योन्यभेदात्परस्परवैरात् ॥ 1-69-22 मातैव लब्धपुम्भावा राज्य दानात्पिताप्यभूत् । मुख्यः पिता तु बुध एव ॥ 1-69-25 अनुदश दर्शो दर्शनं स पश्चाद्यस्य स श्रुतियुक्त्युपदेशोऽनुदर्शस्तं तत स्तदुपदेशमित्यर्थः ॥ 1-69-26 विराड्विराजमानः ॥ 1-69-27 त्रिधा गार्हपत्यदक्षिणाग्न्याहवनीयभेदेन । आयुःशब्दः उक रान्तः सान्तश्च ॥ 1-69-42 कार्यं प्रयोजनम् । कार्यं कर्तव्यम् ॥ 1-69-44 व्रतनिर्बन्धाच्छुक्रशापाच्च कामरूपः पुरुषार्थो हीनः ॥ 1-69-47 तेज्ञया तव आज्ञया । पूर्वरूपमाकारलोपो वार्षः ॥ 1-69-52 कामामां कामभोगेन । अवेत्य कामसेवया तृप्त्यभावं ज्ञात्वा ॥ 1-69-53 हविषा समिदाज्यादिना ॥ 1-69-54 एकस्य कामिनः सर्वं नालमपर्याप्तम् । शमं कामशान्तिम् ॥ 1-69-59 दायादवान् पुत्रवान् ॥ 1-69-61 कारयित्वा कृत्वा ॥ एकोनसप्ततितमोऽध्यायः ॥ 69 ॥
