अध्यायः 229

सुन्दोपसुन्दकथा--सुन्दोपसुन्दयोर्ब्रह्मणो वरलाभः ॥ 1 ॥
नारद उवाच ।	001  
शणु मे विस्तरेणेममितिहासं पुरातनम् ।	001a  
भ्रातृभिः सहितः पार्थ यथा वृत्तं युधिष्ठिर ॥	001c  
महासुरस्यान्ववाये हिरण्यकशिपोः पुरा ।	002a  
निकुम्भो नाम दैत्येन्द्रस्तेजस्वी बलवानभूत् ॥	002c  
तस्य पुत्रौ महावीर्यौ जातौ भीमपराक्रमौ ।	003a  
सुन्दोपसुन्दौ दैत्येन्द्रौ दारुणौ क्रूरमानसौ ॥	003c  
तावेकनिश्चयौ दैत्यावेककार्यार्थसम्मतौ ।	004a  
निरन्तरमवर्तेतां समदुःखसुखावुभौ ॥	004c  
विनाऽन्योन्यं न भुञ्जाते विनाऽन्योन्यं न जल्पतः ।	005a  
अन्योन्यस्य प्रियकरावन्योन्यस्य प्रियंवदौ ॥	005c  
एकशीलसमाचारौ द्विधैवैकोऽभवत्कृतः ।	006a  
तौ विवृद्धौ महावीर्यौ कार्येष्वप्येकनिश्चयौ ॥	006c  
त्रैलोक्यविजयार्थाय समाधायैकनिश्चयम् ।	007a  
दीक्षां कृत्वा गतौ विन्ध्यं तावुग्रं तेपतुस्तपः ॥	007c  
तौ तु दीर्घेण कालेन तपोयुक्तौ बभूवतुः ।	008a  
क्षुत्पिपासापरिश्रान्तौ जटावल्कलधारिणौ ॥	008c  
मलोपचितसर्वाङ्गौ वायुभक्षौ बभूवतुः ।	009a  
आत्ममांसानि जुह्वान्तौ पादाङ्गुष्ठाग्रधिष्ठितौ ।	009c  
ऊर्ध्वबाहू चानिमिषौ दीर्घकालं धृतव्रतौ ॥	019e  
तयोस्तपःप्रभावेण दीर्घकालं प्रतापितः ।	010a  
धूमं प्रमुमुचे विन्ध्यस्तद्भुतमिवाभवत् ॥	010c  
ततो देवा भयं जग्मुरुग्रं दृष्ट्वा तयोस्तपः ।	011a  
तपोविघातार्थमथो देवा विघ्नानि चक्रिरे ॥	011c  
रत्नैः प्रलोभयामासुः स्त्रीभिश्चोभौ पुनःपुनः ।	012a  
न च तौ चक्रतुर्भङ्गं व्रतस्य सुमहाव्रतौ ॥	012c  
अथ मायां पुनर्देवास्तयोश्चक्रुर्महात्मनोः ।	013a  
भगिन्यो मातरो भार्यास्तयोश्चात्मजनस्तथा ॥	013c  
प्रपात्यमाना विस्रस्ताः शूलहस्तेन रक्षसा ।	014a  
भ्रष्टाभरणकेशान्ता भ्रष्टाभरणवाससः ॥	014c  
अभिभाष्य ततः सर्वास्तौ त्राहीति विचुक्रुशुः ।	015a  
न च तौ चक्रतुर्भङ्गं व्रतस्य सुमहाव्रतौ ॥	015c  
यदा क्षोभं नोपयाति नार्तिमन्यतरस्तयोः ।	016a  
ततः स्त्रियस्ता भूतं च सर्वमन्तरधीयत ॥	016c  
ततः पितामहः साक्षादभिगम्य महासुरौ ।	017a  
वरेण च्छ्दयामास क्वलोकहितः प्रभुः ॥	017c  
ततः सुन्दोपसुन्दौ तौ भ्रातरौ दृढविक्रमौ ।	018a  
दृष्ट्वा पितामहं देवं तस्थतुः प्राञ्जली तदा ॥	018c  
ऊचतुश्च प्रभुं देवं तस्तौ सहितौ तदा ।	019a  
आवयोस्तपसाऽनेन यदि प्रीतः पितामहः ॥	019c  
मायाविदावस्त्रविदौ बलिनौ कामरूपिणौ ।	020a  
उभावप्यमरौ स्यावः प्रसन्नो यदि नौ प्रभुः ॥	020c  
ब्रह्मोवाच ।	021  
ऋतेऽमरत्वं युवयोः सर्वमुक्तं भविष्यति ।	021a  
अन्यद्वृणीतं मृत्योश्च विधानममरैः सम् ॥	021c  
प्रभविष्याव इति यन्महदभ्युद्यतं तपः ।	022a  
युवयोर्हेतुनानेन नामरत्वं विधीयते ॥	022c  
त्रैलोक्यविजयार्थाय भवद्भ्यामास्थितं तपः ।	023a  
हेतुनाऽनेन दैत्येन्द्रौ न वां कामं करोम्यहम् ॥	023c  
सुन्दोपसुन्दावूचतुः ।	024  
त्रिषु लोकेषु यद्भूतं किञ्चित्स्थावरजङ्गमम् ।	024a  
सर्वस्मान्नौ भयं न स्यादृतेऽन्योन्यं पितामह ॥	024c  
पितामह उवाच ।	025  
यत्प्रार्थितं यथोक्तं च काममेतद्ददानि वाम् ।	025a  
मृत्योर्विधानमेतच्च यथावद्वा भविष्यति ॥	025c  
नारद उवाच ।	026  
ततः पितामहो दत्त्वा वरमेतत्तदा तयोः ।	026a  
निवर्त्य तपसस्तौ च ब्रह्मलोकं जगाम ह ॥	026c  
लब्ध्वा वराणि दैत्येन्द्रावथ तौ भ्रातरावुभौ ।	027a  
अवध्यौ सर्वलोकस्य स्वमेव भवनं गतौ ॥	027c  
तौ तु लब्धवरौ दृष्ट्वा कृतकामौ मनस्विनौ ।	028a  
सर्वः सुहृञ्जनस्ताभ्यां प्रहर्षमुपजग्मिवान् ॥	028c  
ततस्तौ तु जटा भित्त्वा मौलिनौ सम्बभूवतुः ।	029a  
महार्हाभरणोपेतौ विरजोम्बरधारिणौ ॥	029c  
अकालकौमुदीं चैव चक्रतुः सार्वकालिकीम् ।	030a  
नित्यः प्रमुदितः सर्वस्तयोश्चैव सुहृञ्जनः ॥	030c  
भक्ष्यतां भुज्यतां नित्यं दीयतां रम्यतामिति ।	031a  
गीयेतां पीयतां चेति शब्दश्चासीद्गृहे गृहे ॥	031c  
तत्रतत्र महानादैरुत्कृष्टतलनादितैः ।	032a  
हृष्टं प्रमुदितं सर्वं दैत्यानामभवत्पुरम् ॥	032c  
तैस्तैर्विहारैर्बहुभिर्दैत्यानां कामरूपिणाम् ।	033a  
समाः सङ्क्रीडतां तेषामहरेकमिवाभवत् ॥ ॥	033c  

इति श्रीमन्महाभारते आदिपर्वणि विदुरागमनराज्यलाभपर्वणि एकोनत्रिंशदधिकद्विशततमोऽध्यायः ॥ 229 ॥
