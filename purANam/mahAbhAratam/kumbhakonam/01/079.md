अध्यायः 079
विषयानुभवेन ययातेर्वैराग्यप्राप्तिः ॥ 1 ॥ पूरोः ययातिना यौवनप्रत्यर्पणम् ॥ 2 ॥ तस्य राज्याभिषेकः ॥ 3 ॥ ययातेर्वनं प्रति गमनम् ॥ 4 ॥ यदुप्रभृतीनां वंशकथनम् ॥ 5 ॥
वैशम्पायन उवाच ।	001  
पौरवेणाथ वयसा ययातिर्नहुषात्मजः ।	001a  
\'रूपयौवनसम्पन्नः कुमारः समपद्यत ।\'	001c  
प्रीतियुक्तो नृपश्रेष्ठश्चरा विषयान्प्रियान् ॥	001e  
यथाकामं यथोत्साहं यथाकालं यथासुखम् ।	002a  
धर्माविरुद्धं राजेन्द्रो यथा भवति सोऽन्वभूत् ॥	002c  
देवानतर्पयद्यज्ञैः श्राद्धैस्तद्वित्पितॄनपि ।	003a  
दीनाननुग्रहैरिष्टैः कामैश्च द्विजसत्तमान् ॥	003c  
अतिथीनन्नपानैश्च विशश्च परिपालनैः ।	004a  
आनृशंस्येन शूद्रांश्च दस्यून्सन्निग्रहेण च ॥	004c  
धर्मेण च प्रजाः सर्वा यथावदनुरञ्जयन् ।	005a  
ययातिः पालयामास साक्षादिन्द्र इवापरः ॥	005c  
स राजा सिंहविक्रान्तो युवा विषयगोचरः ।	006a  
अविरोधेन धर्मस्य चचार सुखमुत्तमम् ॥	006c  
स सम्प्राप्य शुभान्कामांस्तृप्तः खिन्नश्च पार्थिवः ।	007a  
कालं वर्षसहस्रान्तं सस्मार मनुजाधिपः ॥	007c  
परिसङ्ख्याय कालज्ञः कलाः काष्ठाश्च वीर्यवान् ।	008a  
यौवनं प्राप्य राजर्षिः सहस्रपरिवत्सरान् ॥	008c  
विश्वाच्या सहितो रेमे व्यभ्राजन्नन्दने वने ।	009a  
अलकायां स कालं तु मेरुशृङ्गे तथोत्तरे ॥	009c  
यदा स पश्यते कालं धर्मात्मा तं महीपतिः ।	010a  
पूर्णं मत्वा ततः कालं पूरुं पुत्रमुवाच ह ॥	010c  
यथाकामं यथोत्साहं यथाकालमरिन्दम ।	011a  
सेविता विषयाः पुत्र यौवनेन मया तव ॥	011c  
न जातु कामः कामानामुपभोगेन शाम्यति ।	012a  
हविषा कृष्णवर्त्मेव भूय एवाभिवर्धते ॥	012c  
यत्पृथिव्यां व्रीहियवं हिरण्यं पशवः स्त्रियः ।	013a  
एकस्यापि न पर्याप्तं तस्मान्नृष्णां परित्यजेत् ॥	013c  
या दुस्त्यजा दुर्मतिभिर्या न जीर्यति जीर्यतः ।	014a  
योऽसौ प्राणान्तिको रोगस्तान्तृष्णां त्यजतः सुखम् ॥	014c  
पूर्णं वर्षसहस्रं मे विषयासक्तचेतसः ।	015a  
तथाप्यनुदिनं तृष्णा ममैतेष्वभिजायते ॥	015c  
तस्मादेनामहं त्यक्त्वा ब्रह्मण्याधाय मानसम् ।	016a  
निर्द्वन्द्वो निर्ममो भूत्वा चरिष्यामि मृगैः सह ॥	016c  
पूरो प्रीतोऽस्मि भद्रं ते गृहाणेदं स्वयौवनम् ।	017a  
राज्यं चेदं गृहाण त्वं यावदिच्छसि यौवनम् ।	017c  
तावद्दीर्घायुषा भुङ्ख\' त्वं हि मे प्रियकृत्सुतः ॥	017e  
वैशम्पायन उवाच 	018  
प्रतिपेदे जरां राजा ययातिर्नाहुषस्तदा ।	018a  
यौवनं प्रतिपेदे च पूरुः स्वं पुनरात्मवान् ॥	018c  
अभिषेक्तुकामं नृपतिं पूरुं पुत्रं कनीयसम् ।	019a  
ब्राह्मणप्रमुखा वर्णा इदं वचनमब्रुवन् ॥	019c  
कथं शुक्रस्य नप्तारं देवयान्याः सुतं प्रभो ।	020a  
ज्येष्ठं यदुमतिक्रम्य राज्यं पूरोः प्रयच्छसि ॥	020c  
यदुर्ज्येष्ठस्तव सुतो जातस्तमनु तुर्वसुः ।	021a  
शर्मिष्ठायाः सुतो द्रुह्युस्ततोऽनुः पूरुरेव च ॥	021c  
कथं ज्येष्ठानतिक्रम्य कनीयान्राज्यमर्हति ।	022a  
एतत्सम्बोधयामस्त्वां धर्मं त्वं प्रतिपालय ॥	022c  
ययातिरुवाच 	023  
ब्राह्मणप्रमुखा वर्णाः सर्वे शृण्वन्तु मे वचः ।	023a  
ज्येष्ठं प्रति यथा राज्यं न देयं मे कथञ्चन ॥	023c  
मम ज्येष्ठेन यदुना नियोगो नानुपालितः ।	024a  
प्रतिकूलः पितुर्यश्च न स पुत्रः सतां मतः ॥	024c  
मातापित्रोर्वचनकृद्धितः पथ्यश्च यः सुतः ।	025a  
स पुत्रः पुत्रवद्यश्च वर्तते पितृमातृषु ॥	025c  
\'पुदिति नरकस्याख्या दुःखं च नरकं विदुः ।	026a  
पुतस्त्राणात्ततः पुत्त्रमिहेच्छन्ति परत्र च ॥	026c  
आत्मनः सदृशः पुत्रः पितृदेवर्षिपूजने ।	027a  
यो बहूनां गुणकरः स पुत्रो ज्येष्ठ उच्यते ॥	027c  
मूकोऽन्धो बधिरः श्वित्री स्वधर्मं नानुतिष्ठति ।	028a  
चोरः किल्बिषिकः पुत्रो ज्येष्ठो न ज्येष्ठ उच्यते ॥	028c  
ज्येष्ठांशहारी गुणकृदिह लोके परत्र च ।	029a  
श्रेयान्पुत्रो गुणोपेतः स पुत्रो नेतरो वृथा ।	029c  
वदन्ति धर्मं धर्मज्ञाः पितॄणां पुत्रकारणात् ॥	029e  
वेदोक्तं सम्भवं मह्यमनेन हृदयोद्भवम् ।	030a  
तस्य जातमिदं कृत्स्नमात्मा पुत्र इति श्रुतिः\' ॥	030c  
यदुनाऽहमवज्ञातस्तथा तुर्वसुनापि च ।	031a  
द्रुह्युना चानुना चैव मय्यवज्ञ कृता भृशम् ॥	031c  
पूरुणा तु कृतं वाक्यं मानितं च विशेषतः ।	032a  
कनीयान्मम दायादो धृता येन जरा मम ॥	032c  
मम कामः स च कृतः पूरुणा मित्ररूपिणा ।	033a  
शुक्रेण च वरो दत्तः काव्येनोशनसा स्वयम् ॥	033c  
पुत्रो यस्त्वाऽनुवर्तेत स राजा पृथिवीपतिः ।	034a  
\'यो वानुवर्ती पुत्राणां स पुत्रो दायभाग्भवेत्\' ॥	034c  
भवतोऽनुनयाम्येवं पूरू राज्येऽभिषिच्यताम् ।	035a  
प्रकृतय ऊचुः ।	035  
यः पुत्रो गुणसम्पन्नो मातापित्रोर्हितः सदा ॥	035c  
सर्वमर्हति कल्याणं कनीयानपि सत्तमः ।	036a  
\'वेद धमार्थशास्त्रेषु मुनिभिः कथितं पुरा\' ॥	036c  
अर्हः पूरुरिदं राज्यं यः सुतः प्रियकृत्तव ।	037a  
वरदानेन शुक्रस्य न शक्यं वक्तुमुत्तरम् ॥	037c  
वैशम्पायन उवाच ।	038  
पौरजानपदैस्तुष्टैरित्युक्तो नाहुषस्तदा ।	038a  
अभ्यषिञ्चत्ततः पूरुं राज्ये स्वे सुतमात्मनः ॥	038c  
\'यदुं च तुर्वसुं चोभौ द्रुह्युं चैव सहानुजम् ।	039a  
अन्तेषु स विनिक्षिप्य नाहुषः स्वात्मजान्सुतान्\' ॥	039c  
दत्त्वा च पूरवे राज्यं वनवासाय दीक्षितः ।	040a  
पुरात्स निर्ययौ राजा ब्राह्मणैस्तापसैः सह ॥	040c  
\'देवयान्या च सहितः शर्मिष्ठया च भारत ।	041a  
अकरोत्स वने राजा सभार्यस्तप उत्तमम्\' ॥	041c  
यदोस्तु यादवा जातास्तुर्वसोर्यवनाः स्मृताः ।	042a  
द्रुह्योः सुतास्तु वै भोजा अनोस्तु म्लेच्छजातयः ॥	042c  
पूरोस्तु पौरवो वंशो यत्र जातोऽसि पार्थिव ।	043a  
इदं वर्षसहस्राणि राज्यं कारयितुं वशी ॥ ॥	043c  

इति श्रीमन्महाभारते आदिपर्वणि सम्भवपर्वणि ऊनाशीतितमोऽध्यायः ॥ 79 ॥
1-79-1 चचार बुभोज ॥ 1-79-6 विषया दिव्यगन्धादयो गोचरे वशे यस्य स विषयगोचरः ॥ 1-79-19 कनीयसं कनीयांसम् ॥
