अध्यायः 099

दुष्यन्तशकुन्तलाविवादः ॥ 1 ॥

शकुन्तलोवाच ।	001  
राजन्सर्षपमात्राणि परच्छिद्राणि पश्यसि ।	001a  
आत्मनो बिल्वमात्राणि पश्यन्नपि न पश्यसि ॥	001c  
मेनका त्रिदशेष्वेव त्रिदशाश्चानु मेनकाम् ।	002a  
ममैवोद्रिच्यते जन्म दुष्यन्त तव जन्मतः ॥	002c  
क्षितौ चरसि राजंस्त्वमन्तरिक्षे चराम्यहम् ।	003a  
आवयोरन्तरं पश्य मेरुसर्षपयोरिव ॥	003c  
महेन्द्रस्य कुबेरस्य यमस्य वरुणस्य च ।	004a  
भवनान्यनुसंयामि प्रभावं पश्य मे नृप ॥	004c  
\'पुरा नरवरः पुत्र उर्वश्यां जनितस्तदा ।	005a  
आयुर्नाम महाराज तव पूर्वपितामहः ॥	005c  
महर्षयश्च बहवः क्षत्रियाश्च परन्तपाः ।	006a  
अप्सरःसु ऋषीणां च मातृदोषो न विद्यते ॥\'	006c  
सत्यश्चापि प्रवादोऽयं प्रवक्ष्यामि च ते नृप ।	007a  
निदर्शनार्थं न द्वेषाच्छ्रुत्वा तत्क्षन्तुमर्हसि ॥	007c  
विरूपो यावदादर्शे नात्मनो वीक्षते मुखम् ।	008a  
मन्यते तावदात्मानमन्येभ्यो रूपवत्तरम् ॥	008c  
यदा तु रूपमादर्शे विरूपं सोऽभिवीक्षते ।	009a  
तदा ह्रीमांस्तु जानीयादन्तरं नेतरं जनम् ॥	009c  
अतीव रूपसम्पन्नो न कञ्चिदवमन्यते ।	010a  
अतीव जल्पन्दुर्वाचो भवतीह विहेतुकः ॥	010c  
\'पांसुपातेन हृष्यन्ति कुञ्जरा मदशालिनः ।	011a  
तथा परिवदन्नन्यान्हृष्टो भवति दुर्मतिः ॥	011c  
सत्यधर्मच्युतात्पुंसः क्रुद्धादाशीविषादिव ।	012a  
सुनास्तिकोप्युद्विजते जनः किं पुनरास्तिकः ॥	012c  
स्वयमुत्पाद्य पुत्रं वै सदृशं योऽवमन्यते ।	013a  
तस्य देवाः श्रियं घ्नन्ति तत्रैनं कलिराविशेत् ॥	013c  
अभव्येऽप्यनृतेऽशुद्धे नास्तिके पापकर्मणि ।	014a  
दुराचारे कलिर्ह्याशु न कलिर्धर्मचारिषु ॥\'	014c  
मूर्खो हि जल्पतां पुंसां श्रुत्वा वाचः शुभाशुभाः ।	015a  
अशुभं वाक्यमादत्ते पुरीषमिव सूकरः ॥	015c  
प्राज्ञस्तु जल्पतां पुंसां श्रुत्वा वाचः शुभाशुभाः ।	016a  
गुणवद्वाक्यमादत्ते हंसः क्षीरमिवाम्भसि ॥	016c  
\'आत्मनो दुष्टभावत्वं जानन्नीचोऽप्रसन्नधीः ।	017a  
परेषामपि जानाति स्वधर्मसदृशान्गुणान् ॥	017c  
दह्यमानास्तु तीव्रेण नीचाः परयशोग्निना ।	018a  
अशक्तास्तद्गतिं गन्तुं ततो निन्दां प्रकुर्वते ॥\'	018c  
अन्यान्परिवदन्साधुर्यथा हि परितप्यते ।	019a  
तथा परिवदन्नन्यान्हृष्टो भवति दुर्जनः ॥	019c  
\'अपवादरता मूर्खा भवन्ति हि विशेषतः ।	020a  
नापवादरताः सन्तो भवन्ति स्म विशेषतः ॥\'	020c  
अभिवाद्य यथा वृद्धान्साधुर्गच्छति निर्वृतिम् ।	021a  
एवं सज्जनमाक्रुश्य मूर्खो भवति निर्वृतः ॥	021c  
सुखं जीवन्त्यदोषज्ञा मूर्खा दोषानुदर्शिनः ।	022a  
यथा वाच्याः परैः सन्तः परानाहुस्तथाविधान् ॥	022c  
अतो हास्यतरं लोके किञ्चिदन्यन्न विद्यते ।	023a  
यदि दुर्जन इत्याहुः सज्जनं दुर्जनाः स्वयम् ॥	023c  
\'दारुणाल्लोकसङ्क्लेशाद्दुःखमाप्नोत्यसंशयम् ॥	024a  
\'कुलवंशप्रतिष्ठां हि पितरः पुत्रमब्रुवन् ॥	024c  
उत्तमं सर्वधर्माणां तस्मात्पुत्रं तु न त्यजेत् ।	025a  
स्वपत्नीप्रभवाँल्लब्धान्कृतान्समयवर्धितान् ॥	025c  
क्रीतान्कन्यासु चोत्पन्नान्पुत्रान्वै मनुरब्रवीत् ।	026a  
\'ते च षड्वन्धुदायादाः षडदायादबान्धवाः ॥	026c  
धर्मकृत्यवहा नॄणां मनसः प्रीतिवर्धनाः ।	027a  
त्रायन्ते नरकाज्जाताः पुत्रा धर्मप्लवाः पितॄन् ॥	027c  
स त्वं नृपतिशार्दूल न पुत्रं त्यक्तुमर्हसि ।	028a  
तस्मात्पुत्रं च सत्यं च पालयस्व महीपते ॥	028c  
उभयं पालयस्वैतन्नानृतं वक्तुमर्हसि ।	029a  
\'आत्मानं सत्यधर्मौ च पालयेथा महीपते ।	029c  
नरेन्द्रसिंह कपटं न हि वोढुं त्वमर्हसि ॥	029e  
वरं कूपशताद्वापी वरं वापीशतात्क्रतुः ।	030a  
वरं क्रतुशतात्पुत्रः सत्यं पुत्रशताद्वरम् ॥	030c  
अश्वमेधसहस्रं च सत्यं च तुलया धृतम् ।	031a  
अश्वमेधसहस्राद्धि सत्यमेव विशिष्यते ॥	031c  
सर्ववेदाधिगमनं सर्वतीर्थावगाहनम् ।	032a  
सत्यस्यैव च राजेन्द्र कलां नार्हति षोडशीम् ॥	032c  
नास्ति सत्यसमो धर्मो न सत्याद्विद्यते परम् ।	033a  
न हि तीव्रतरं पापमनृतादिह विद्यते ॥	033c  
राजन्सत्यं परो धर्मः सत्याच्च समयः परः ।	034a  
मात्याक्षीः समयं राजन्सत्यं सङ्गतमस्तु ते ॥	034c  
\'यः पापो न विजानीयात्कर्म कृत्वा नराधिप ।	035a  
न हि तादृक्परं पापमनृतादिह विद्यते ॥	035c  
यस्य ते हृदयं वेद सत्यस्यैवानृतस्य च ।	036a  
कल्याणावेक्षणं तस्मात्कर्तुमर्हसि धर्मतः ॥	036c  
यो न कामान्न च क्रोधान्न द्रोहादतिवर्तते ।	037a  
अमित्रं वापि मित्रं वा स एवोत्तमपूरुषः ॥\'	037c  
अनृतश्चेत्प्रसङ्गस्ते श्रद्दधासि न चेत्स्वयम् ।	038a  
आश्रमं गन्तुमिच्छामि त्वादृशो नास्ति सङ्गतं ॥	038c  
\'पुत्रत्वे शङ्कमानस्य त्वं बुद्ध्या निश्चयं कुरु ।	039a  
गतिः स्वरः स्मृतिः सत्वं शीलं विद्या च विक्रमः ॥	039c  
धृष्णुप्रकृतिभावौ च आवर्ता रोमराजयः ।	040a  
समा यस्य यदा स्युस्ते तस्य पुत्रो न संशयः ॥	040c  
सादृश्येनोद्धृतं बिम्बं तव देहाद्विशाम्पते ।	041a  
तातेति भाषमाणं वै मा स्म राजन्वृथा कृथाः ॥	041c  
ऋते च गर्दभीक्षीरात्पयः पास्यति मे सुतः ।	042a  
\'ऋतेपि त्वां च दुष्यन्त शैलराजावतंसिकाम् ।	042c  
चतुरन्तामिमामुर्वीं पुत्रो मे पालयिष्यति ॥	043a  
\'शकुन्तले तव सुतश्चक्रवर्ती भविष्यति ।	043c  
एवमुक्तं महेन्द्रेण भविष्यति न चान्यथा ॥	044a  
साक्षित्वे बहवो ह्युक्ता देवदूतादयो मया ।	044c  
न ब्रुवन्ति तथा सत्यमुताहो नानृतं किल ॥	045a  
असाक्षिणी मन्दभाग्या गमिष्यामि यथागतम् ॥\'	045c  
वैशम्पायन उवाच 	046  
एतावदुक्त्वा वचनं प्रातिष्ठत शकुन्तला ।	046a  
\'तस्याः क्रोधसमुत्थोग्निः सधूमो मूर्ध्न्यदृश्यत ॥	046c  
सन्नियम्यात्मनोऽङ्गेषु ततः क्रोधाग्निमात्मजम् ।	047a  
प्रस्थितैवानवद्याङ्गी सह पुत्रेण वै वनम्\' ॥ ॥	047c  

इति श्रीमन्महाभारते आदिपर्वणि सम्भवपर्वणि एकोनशततमोऽध्यायः ॥ 99 ॥
