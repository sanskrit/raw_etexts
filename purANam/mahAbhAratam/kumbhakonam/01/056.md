अध्यायः 056

प्रशंसया तुष्टस्य जनमेजयस्य ऋत्विग्भिः संवादः ॥ 1 ॥ ऋत्विगाह्वानेन सतक्षकस्येन्द्रस्यागमनम् ॥ 2 ॥ भयेनेन्द्रे पलायितेऽग्निसमीपे तक्षकागमनम् ॥ 3 ॥ आस्तीकस्य यज्ञसमाप्तिवरयाचनम् ॥ 4 ॥
जनमेजय उवाच ।	001  
बालोऽप्ययं स्थविर इवावभाषतेनायं बालः स्थविरोऽयं मतो मे ।	001a  
इच्छाम्यहं वरमस्मै प्रदातुन्तन्मे विप्राः संविदध्वं यथावत् ॥	001c  
सदस्या ऊचुः ।	002  
बालोऽपि विप्रो मान्य एवेह राज्ञा\'यश्चाविद्वान्यश्च विद्वान्यथावत् ।	002a  
प्रसादयैनं त्वरितो नरेन्द्रद्विजातिवर्यं सकलार्थसिद्धये ।\'	002c  
सर्वान्कामांस्त्वत्त एवार्हतेऽद्ययथा च नस्तक्षक एति शीघ्रम् ॥	002e  
सौतिरुवाच ।	003  
व्याहर्तुकामे वरदे नृपे द्विजंवरं वृणीष्वेति ततोऽब्युवाच ।	003a  
होता वाक्यं नातिहृष्टान्तरात्माकर्मण्यस्मिंस्तक्षको नैति तावत् ॥	003c  
जनमेजय उवाच ।	004  
यथा चेदं कर्म समाप्यते मेयथा च वै तक्षक एति शीघ्रम् ।	004a  
तथा भवन्तः प्रयतन्तु सर्वेपरं शक्त्या स हि मे विद्विषाणः ॥	004c  
ऋत्विज ऊचुः ।	005  
यथा शस्त्राणि नः प्राहुर्यथा शंसति पावकः ।	005a  
इन्द्रस्य भवने राजंस्तक्षको भयपीडितः ॥	005c  
यथा सूतो लोहिताक्षो महात्मापौराणिको वेदितवान्पुरस्तात् ।	006a  
स राजानं प्राह पृष्टस्तदानींयथाहुर्विप्रास्तद्वदेतन्नृदेव ॥	006c  
पुराणमागम्य ततो ब्रवीम्यहन्दत्तं तस्मै वरमिन्द्रेण राजन् ।	007a  
वसेह त्वं मत्सकाशे सुगुप्तोन पावकस्त्वां प्रदहिष्यतीति ॥	007c  
एतच्छ्रुत्वा दीक्षितस्तप्यमानआस्ते होतारं चोदयन्कर्म काले ।	008a  
इन्द्रेण सार्धं तक्षकं पातयध्वंविभावसौ न विमुच्येत नागः ।	008c  
होता च यत्तोऽस्याजुहावाथ मन्त्रै-रथो महेन्द्रः स्वयमाजगाम ॥	008e  
आयातु चेन्द्रोऽपि सतक्षकः पते-द्विभावसौ नागराजेन तूर्णम् ।	009a  
जम्भस्य हन्तेति जुहाव होतातदा जगामाहिदत्ताभयः प्रभुः ॥\'	009c  
विमानमारुह्य महानुभावःसर्वैर्देवैः परिसंस्तूयमानः ।	010a  
बलाहकैश्चाप्यनुगम्यमानोविद्याधरैरप्सरसां गणैश्च\'नागस्य नाशो मम चैव नाशोभविष्यतीत्येव विचिन्तयानः ॥\'	010c  
तस्योत्तरीये निहितः स नागोभयोद्विग्नः शर्म नैवाभ्यगच्छत् ।	011a  
ततो राजा मन्त्रविदोऽब्रवीत्पुनःक्रुद्धो वाक्यं तक्षकस्यान्तमिच्छन् ॥	011c  
जनमेजय उवाच ।	012  
इन्द्रस्य भवने विप्रा यदि नागः स तक्षकः ।	012a  
तमिन्द्रेणैव सहितं पातयध्यं विभावसौ ॥	012c  
सौतिरुवाच ।	013  
जनमेजयेन राज्ञा तु नोदितस्तक्षकं प्रति ।	013a  
होता जुहाव तत्रस्थं तक्षकं पन्नगं तथा ॥	013c  
हूयमाने तथा चैव तक्षकः सपुरन्दरः ।	014a  
आकाशे ददृशे तत्र क्षणेन व्यथितस्तदा ॥	014c  
पुरन्दरस्तु तं यज्ञं दृष्ट्वोरुभयमाविशत् ।	015a  
हित्वा तु तक्षकं त्रस्तः स्वमेव भवनं ययौ ॥	015c  
इन्द्रे गते तु राजेन्द्र तक्षको भयमोहितः ।	016a  
मन्त्रशक्त्या पावकार्चिस्समीपमवशो गतः ।	016c  
तं दृष्ट्वा ऋत्विजस्तत्र वचनं चेदमब्रुवन्\' ॥	016e  
ऋत्विज ऊचुः ।	017  
अयमायाति तूर्णं स तक्षकस्ते वशं नृप ।	017a  
श्रूयतेऽस्य महान्नादो नदतो भैरवं रवम् ॥	017c  
नूनं मुक्तो वज्रभृता स नागोभ्रष्टो नाकान्मन्त्रवित्रस्तकायः ।	018a  
घूर्णन्नाकाशे नष्टसञ्ज्ञोऽभ्युपैतितीव्रान्निश्वासान्निश्वसन्पन्नगेन्द्रः ॥	018c  
वर्तते तव राजेन्द्र कर्मैतद्विधिवत्प्रभो ।	019a  
अस्मै तु द्विजमुख्याय वरं त्वं दातुमर्हसि ॥	019c  
जनमेजय उवाच ।	020  
बालाभिरूपस्य तवाप्रमेयवरं प्रयच्छामि यथानुरूपम् ।	020a  
वृणीष्व यत्तेऽभिमतं हृदि स्थितन्तत्ते प्रदास्याम्यपि चेददेयम् ॥	020c  
सौतिरुवाच ।	021  
पतिष्यमाणे नागेन्द्रे तक्षके जातवेदसि ।	021a  
इदमन्तरमित्येवं तदास्तीकोऽभ्यचोदयत् ॥	021c  
आस्तीक उवाच ।	022  
वरं ददासि चेन्मह्यं वृणोमि जनमेजय ।	022a  
सत्रं ते विरमत्वेतन्न पतेयुरिहोरगाः ॥	022c  
एवमुक्तस्तदा तेन ब्रह्मन्पारिक्षितस्तु सः ।	023a  
नातिहृष्टमनाश्चेदमास्तीकं वाक्यमब्रवीत् ॥	023c  
सुवर्णं रजतं गाश्च यच्चान्यन्मन्यसे विभो ।	024a  
तत्ते दद्यां वरं विप्र न निवर्तेत्क्रतुर्मम ॥	024c  
आस्तीक उवाच ।	025  
सुवर्णं रजतं गाश्च न त्वां राजन्वृणोम्यहम् ।	025a  
सत्रं ते विरमत्वेतत्स्वस्ति मातृकुलस्य नः ॥	025c  
सौतिरुवाच ।	026  
आस्तीकेनैवमुक्तस्तु राजा पारिक्षितस्तदा ।	026a  
पुनःपुनरुवाचेदमास्तीकं वदतां वरः ॥	026c  
अन्यं वरय भद्रं ते वरं द्विज्वरोत्तम ।	027a  
अयाचत न चाप्यन्यं वरं स भृगुनन्दन ॥	027c  
ततो वेदविदस्तात सदस्याः सर्व एव तम् ।	028a  
राजानमूचुः सहिता लभतां ब्राह्मणो वरम् ॥ ॥	028c  

इति श्रीमन्महाभारते आदिपर्वणि आस्तीकपर्वणि षट्पञ्चाशत्तमोऽध्यायः ॥ 56 ॥

1-56-1 संविदध्वमैकमत्यं कुरुध्वम् । संवदध्वमित्यपि पाठः ॥ 1-56-4 विद्विषाणः विद्वेषं कृतवान् । लिटः कान्च । अभ्यासलोप आर्षः ॥ 1-56-5 शस्त्राणि शंसनमन्त्रदेवताः ॥ 1-56-7 पुराणं पूर्वकल्पीयवृत्तान्तम् । आगम्य ज्ञात्वा ॥ 1-56-15 भयं आविशत् प्राप्तवान् ॥ 1-56-20 हे बाल ॥ षट्पञ्चाशत्तमोऽध्यायः ॥ 56 ॥

