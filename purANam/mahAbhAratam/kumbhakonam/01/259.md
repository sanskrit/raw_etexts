अध्यायः 259

पुत्रांश्चन्तयन्तं मन्दपालं प्रति लपितायाः सासूयवचनम् ॥ 1 ॥ अग्निशान्त्यनन्तरं आत्मदिदृक्षयाऽऽगतं मन्दपालं प्रति भार्यया पुत्रैश्च उपालम्भः ॥ 2 ॥ ।

वैशम्पायन उवाच ।	001  

मन्दपालोऽपि कौरव्यं चिन्तयामास पुत्रकान् ।	001a  
उक्त्वाऽपि च स तिग्मांशुं नैव शर्माधिगच्छति ॥	001c  
स तप्यमानः पुत्रार्थे लपितामिदमब्रवीत् ।	002a  
कथं नु शक्ताः शरणे लपिते मम पुत्रकाः ॥	002c  
वर्धमाने हुतवहे वाते चाशु प्रवायति ।	003a  
असमर्था विमोक्षाय भविष्यन्ति ममात्मजाः ॥	003c  
कथं त्वशक्ता त्राणाय माता तेषां तपस्विनी ।	004a  
भविष्यति हि शोकार्ता पुत्रत्राणमपश्यती ॥	004c  
कथमुड्डीयनेऽशक्तान्पतने च ममात्मजान् ।	005a  
सन्तप्यमाना बहुधा वाशमाना प्रधावती ॥	005c  
जरितारिः कथं पुत्रः सारिसृक्कः कथं च मे ।	006a  
स्तम्बमित्रः कथं द्रोणः कथं सा च तपस्विनी ॥	006c  
लालप्यमानं तमृषिं मन्दपालं तथा वने ।	007a  
लपिता प्रत्युवाचेदं सासूयमिव भारत ॥	007c  
न ते पुत्रेष्ववेक्षाऽस्ति यानृषीनुक्तवानसि ।	008a  
तेजस्विनो वीर्यवन्तो न तेषां ज्वलनाद्भयम् ॥	008c  
त्वयाऽग्नौ ते परीताश्च स्वयं हि मम सन्निधौ ।	009a  
प्रतिश्रुतं तथा चेति ज्वलनेन महात्मना ॥	009c  
लोकपालो न तां वाचमुक्त्वा मिथ्या करिष्यति ।	010a  
समक्षं बन्धुकृत्ये न तेन ते स्वस्थ मानसम् ॥	010c  
तामेव तु ममामित्रां चिन्तयन्परितप्यसे ।	011a  
ध्रुवं मयि न ते स्नेहो यथा तस्यां पुराऽभवत् ॥	011c  
नहि पक्षवता न्याय्यं निःस्नेहेन सुहृज्जने ।	012a  
पीड्यमान उपद्रष्टुं शक्तेनामा कथञ्चन ॥	012c  
गच्छ त्वं जरितामेव यदर्थं परितप्यसे ।	013a  
चरिष्याम्यहमप्येका यथा कुपुरुषाश्रिता ॥	013c  
मन्दपाल उवाच ।	014  
नाहमेवं चरे लोके यथा त्वमभिमन्यसे ।	014a  
अपत्यहेतोर्विचरे तच्च कृच्छ्रगतं मम ॥	014c  
भूतं हित्वा च भाव्यर्थे योऽवलम्बेत्स मन्दधीः ।	015a  
अवमन्येत तं लोको यथेच्छसि तथा कुरु ॥	015c  
एष हि प्रज्वलन्नग्निर्लेलिहानो महीरुहान् ।	016a  
आविग्ने हृदि सन्तापं जनयत्यशिवं मम ॥	016c  
वैशम्पायन उवाच ।	017  
\'भर्तुर्हि वाक्यं सा श्रुत्वा लपिता दुःखिताऽभवत् ।	017a  
सान्त्वयामास च पुनः पतिं पतिपरायणा ॥\'	017c  
तस्माद्देशादतिक्रान्ते ज्वलने जरिता पुनः ।	018a  
जगाम पुत्रकानेन जरिता पुत्रगृद्धिनी ॥	018c  
सा तान्कुशलिनः सर्वान्विमुक्ताञ्जातवेदसः ।	019a  
रोरूयमाणान्ददृशे वने पुत्रान्निरामयान् ॥	019c  
अश्रूणि मुमुचे तेषां दर्शनात्सा पुनःपुनः ।	020a  
\'न श्रद्धेयं ततस्तेषां दर्शनं वै पुनःपुनः ॥	020c  
इति मत्वाऽब्रवीद्वाक्यं जरिता पुत्रगृद्धिनी ।	021a  
\'एकाकशश्च पुत्रांस्तन्क्रोशमानान्वपद्यत ॥	021c  
\'जरिता तु परिष्वज्य पुत्रस्नेहाच्चुचुम्ब ह ॥\'	022ac  
ततोऽभ्यगच्छत्सहसा मन्दपालोऽपि भारत ।	023a  
अथ ते सर्व एवैनं नाभ्यनन्दंस्तदा सुताः ॥	023c  
\'गुरुत्वान्मन्दपालस्य तपसश्च विशेषतः ।	024a  
अभिवादामहे सर्वे जातपक्षाः प्रसादतः ॥	024c  
एवमुक्तवतां तेषां प्रतिनन्द्य महातपाः ।	025a  
परिष्वज्य ततो मूर्ध्नि उपाघ्राय च बलकान् ।	025c  
पुत्रान्स्वयं समाहूय प्रीतः प्रोवाच गौतमः ॥\'	025e  
लालप्यमानमेकैकं जरितां च पुनःपुनः ।	026a  
न चैवोचुस्तदा किञ्चित्तमृषिं साध्वसाधु वा ॥	026c  
मन्दपाल उवाच ।	027  
ज्येष्ठः सुतस्ते कतमः कतमस्तस्य चानुजः ।	027a  
मध्यमः कतमश्चैव कनीयान्कतमश्च ते ॥	027c  
एवं ब्रुवन्तं दुःखार्तं किं मा न प्रतिभाषसे ।	028a  
कृतवानस्मि हव्याशे नैव शान्तिमितो लभे ।	028c  
\'एवमुक्त्वा तु तां पत्नीं मन्दपालस्तदाऽस्पृशत् ॥\'	028e  
जरितोवाच ।	029  
किं नु ज्येष्ठेन ते कार्यं किमनन्तरजेन ते ।	029a  
किं वा मध्यमजातेन किं कनिष्ठेन वा पुनः ॥	029c  
यां त्वं मां सर्वतो हीनामुत्सृज्यासि गतः पुरा ।	030a  
तामेव लपितां गच्छ तरुणीं चारुहासिनीम् ॥	030c  
मन्दपाल उवाच ।	031  
न स्त्रीणां विद्यते किञ्चिदमुत्र पुरुषान्तरात् ।	031a  
सापत्नकमृते लोके नान्यदर्थविनाशनम् ॥	031c  
वैराग्निदीपनं चैव भृशमुद्वेगकारि च ।	032a  
सुव्रता चापि कल्याणी सर्वभूतेषु विश्रुता ॥	032c  
अरुन्धती महात्मानं वसिष्ठं पर्यशङ्कत ।	033a  
विशुद्धभावमत्यन्तं सदा प्रियहिते रतम् ॥	033c  
सप्तर्षिमध्यगं वीरमवमेने च तं मुनिम् ।	034a  
अपध्यानेन सा तेन धूमारुणसमप्रभा ।	034c  
लक्ष्याऽलक्ष्या नाभिरूपा निमित्तमिव पश्यति ॥	034e  
अपत्यहेतोः सम्प्राप्तं तथा त्वमपि मामिह ।	035a  
इष्टमेवं गते हि त्वं सा तथैवाद्य वर्तते ॥	035c  
न हि भार्येति विश्वासः कार्यः पुंसा कथञ्चन ।	036a  
न हि कार्यमनुध्याति नारी पुत्रवती सती ॥	036c  
वैशम्पायन उवाच ।	037  
ततस्ते सर्व एवैनं पुत्राः सम्यगुपासते ।	037a  
स च तानात्मजान्सर्वानाश्वासयितुमुद्यतः ॥ ॥	037c  

इति श्रीमन्महाभारते आदिप्रवणि मयदर्शनपर्वणि ऊनषष्ट्यधिकद्विशततमोऽध्यायः ॥ 259 ॥

1-259-10 हे स्वस्थ ते तव मानसं तेन हेतुना बन्धुकृत्यलक्षणे रक्षणे समक्षमभिमुखं न किन्तु तामेवेत्यादि स्पष्टार्थम् || 1-259-12 स्प्रष्टुमिति ङ. पाठः ॥ 1-259-13 ह्यपुरुषा तथा इति ङ. पाठः ॥ ऊनषष्ठ्यधिकद्विशततमोऽध्यायः ॥ 259 ॥
