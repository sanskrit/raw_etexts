अध्यायः 041
मुनिपुत्राच्छृङ्गिणः परीक्षितः शापः ॥ 1 ॥ 

सौतिरुवाच । 	001  
एवमुक्तः स तेजस्वी शृङ्गी कोपसमन्वितः ।	001a  
मृतधारं गुरुं श्रुत्वा पर्यतप्यत मन्युना ॥	001b  
स त कृशमक्षिप्रेक्ष्य सूनृतां वाचमुत्सृजन् ।	002a  
अपृच्छत्तं कथं तातः \'सर्वभूतहिते रतः ॥	002b  
अनन्यचेताः सततं विष्णुं दवेमतोषयत् ।	003a  
वन्यान्नभोजी सततं मुनिर्मौनव्रते स्थितः । 	003b  
एवम्भूतः स तेजस्वी\' स मेऽद्य मृतधारकः ॥ 	003c  
कृश उवाच । 	004  
राज्ञा परिक्षिता तात मृगयां परिधावता ।	004a  
अवसक्तः पितुस्तेऽद्य मृतः स्कन्धे भुजङ्गमः ॥	004b  
शृङ्ग्युवाच । 	005  
किं मे पित्रा कृतं तस्य राज्ञोऽनिष्टं दुरात्मनः ।	005a  
ब्रूहि तत्कृश तत्त्वेन पश्य मे तपसो बलम् ॥	005b  
कृश उवाच । 	006  
स राजा मृगयां यातः परिक्षिदभिमन्युजः ।	006a  
ससार मृगमेकाकी विद्ध्वा बाणेन शीघ्रगम् ॥	006b  
न चापश्यन्मृगं राजा चरंस्तस्मिन्महावने ।	007a  
पितरं ते स दृष्ट्वैव पप्रच्छानभिभाषिणम् ॥	007b  
तं स्थाणुभूतं तिष्ठन्तं क्षुत्पिपासाश्रमातुरः ।	008a  
पुनःपुनर्मृगं नष्टं प्रपच्छ पितरं तव ॥	008b  
स च मौनव्रतोपेतो नैव तं प्रत्यभाषत ।	009a  
तस्य राजा धनुष्कोट्या सर्पं स्कन्धे समासजत् ॥	009b  
शृङ्गिंस्तव पिता सोऽपि तथैवास्ते यतव्रतः ।	010a  
सोऽपि राजा स्वनगरं प्रस्थितो गजसाह्वयम् ॥	010b  
सौतिरुवाच । 	011  
श्रुत्वैवमृषिपुत्रस्तु शवं स्कन्धे प्रतिष्ठितम् ।	011a  
कोपसंरक्तनयनः प्रज्वलन्निव मन्युना ॥	011b  
आविष्टः स हि कोपेन शशाप नृपतिं तदा ।	012a  
वार्युपस्पृश्य तेजस्वी क्रोधवेगबलात्कृतः ॥	012b  
शृङ्ग्युवाच । 	013  
योऽसौ वृद्धस्य तातस्य तथा कृच्छ्रगतस्य ह ।	013a  
स्कन्धे मृतं समास्राक्षीत्पन्नगं राजकिल्विषी ॥	013b  
तं पापमतिसङ्क्रुद्धस्तक्षकः पन्नगेश्वरः ।	014a  
आशीविषस्तिग्मतेजा मद्वाक्यबलचोदितः ॥	014b  
सप्तरात्रादितो नेता यमस्य सदनं प्रति ।	015a  
द्विजानामवमन्तारं कुरूणामयशस्करम् ॥	015b  
सौतिरुवाच । 	016  
इति शप्त्वातिसङ्क्रुद्धः शृङ्गी पितरमभ्यगात् ।	016a  
आसीनं ग्रोव्रजे तस्मिन्वहन्तं शवपन्नगम् ॥	016b  
स तमालक्ष्य पितरं शृङ्गी स्कन्धगतेन वै ।	017a  
शवेन भुजगेनासीद्भूयः क्रोधसमाकुलः ॥	017b  
दुःखाच्चाश्रूणि मुमुचे पितरं चेदमब्रवीत् ।	018a  
श्रुत्वेमां धर्षणां तात तव तेन दुरात्मना ॥	018b  
राज्ञा परिक्षिता कोपादशपं तमहं नृपम् ।	019a  
यथार्हति स एवोग्रं शापं कुरुकुलाधमः । 	019b  
सप्तमेऽहनि तं पापं तक्षकः पन्नगोत्तमः ॥ 	019c  
वैवस्वतस्य सदनं नेता परमदारुणम् । 	020a  
सौतिरुवाच ।	020  
तमब्रवीत्पिता ब्रह्मंस्तथा कोपसमन्वितम् ॥ 	020b  
शमीक उवाच । 	021  
न मे प्रियं कृतं तात नैष धर्मस्तपस्विनाम् ।	021a  
वयं तस्य नरेन्द्रस्य विषये निवसामहे ॥	021b  
न्यायतो रक्षितास्तेन तस्य पापं न रोचये ।	022a  
सर्वथा वर्तमानस्य राज्ञो ह्यस्मद्विधैः सदा ॥	022b  
क्षन्तव्यं पुत्र धर्मो हि हतो हन्ति न संशयः ।	023a  
यदि राजा न संरक्षेत्पीडा नः परमा भवेत् ॥	023b  
न शक्नुयाम चरितुं धर्मं पुत्र यथासुखम् ।	024a  
रक्षमाणा वयं तात राजभिर्धर्मदृष्टिभिः ॥	024b  
चरामो विपुलं धर्मं तेषां भागोऽस्ति धर्मतः ।	025a  
सर्वथा वर्तमानस्य राज्ञः क्षन्तव्यमेव हि ॥	025b  
परिक्षित्तु विशेषेण यथाऽस्य प्रपितामहः ।	026a  
रक्षत्यस्मांस्तथा राज्ञा रक्षितव्याः प्रजा विभो ॥	026b  
अराजके जनपदे दोषा जायन्ति वै सदा ।	027a  
उद्वृत्तं सततं लोकं राजा दण्डेन शास्ति वै ॥	027b  
दण्डात्प्रतिभयं भूयः शान्तिरुत्पद्यते तदा ।	028a  
नोद्विग्नश्चरते धर्मं नोद्विग्नश्चरते क्रियाम् ॥	028b  
राज्ञा प्रतिष्ठितो धर्मो धर्मात्स्वर्गः प्रतिष्ठितः ।	029a  
राज्ञो यज्ञक्रियाः सर्वा यज्ञाद्देवाः प्रतिष्ठिताः ॥	029b  
देवाद्वृष्टिः प्रवर्तेत वृष्टेरोषधयः स्मृताः ।	030a  
ओषधिभ्यो मनुष्याणां धारयन्सततं हितम् ॥	030b  
मनुष्याणां च यो धाता राजा राज्यकरः पुनः ।	031a  
दशश्रोत्रियसमो राजा इत्येवं मनुरब्रवीत् ॥	031b  
तेनेह क्षुधितेनैत्य श्रान्तेन मृगलिप्सुना ।	032a  
अजानता कृतं मन्ये व्रतमेतदिदं मम ॥	032b  
कस्मादिदं त्वया बाल्यात्सहसा दुष्कृतं कृतम् ।	033a  
न ह्यर्हति नृपः शापमस्मत्तः पुत्र सर्वथा ॥ ॥	033b  
इति श्रीमन्महाभारते आदिपर्वणि आस्तीकपर्वणि एकचत्वारिंशोऽध्यायः ॥ 41 ॥ 
*1-41-10 गजसाह्वयं हस्तिनपुरम् ॥ 1-41-13 कृच्छ्रगतस्य मौनव्रतधरस्य । राजा चासौ किल्बिषी च राजकिल्बिषी ॥ 1-41-21 विषये देशे ॥ 1-41-22 पापं द्रोहम् ॥ 1-41-27 दोषाः दस्युपीडादयः ॥ 1-41-30 मनुष्याणां हितं धारयन् कुर्वन् ॥ 1-41-31 धाता पोषकः ॥ 1-41-32 व्रतमजानतेति सम्बन्धः ॥ एकचत्वारिंशोऽध्यायः ॥ 41 ॥
