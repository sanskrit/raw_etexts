अध्यायः 148

गुरुदक्षिणात्वेन जीवतो द्रुपदस्य ग्रहणे द्रोणेनाज्ञापिते तदर्थं तेन सह सर्वशिष्याणां पाञ्चालपुरगमनम् ॥ 1 ॥ द्रुपदग्रहणाय पाण्डववर्जं गतानां कौरवाणां तेन पराजयः ॥ 2 ॥ तदनन्तरं गतेषु पाण्डवेषु अर्जुनेन द्रुपदग्रहणम् ॥ 3 ॥ जीवग्राहं गृहीत्वा भीमार्जुनाभ्यां समर्पितेन द्रुपदेन द्रोणस्य संवादः ॥ 4 ॥ द्रोणेनार्धराज्यापहारेण मुक्तस्य द्रुपदस्य पुत्रोत्पादनार्थं प्रयत्नः ॥ 5 ॥
वैशम्पायन उवाच ।	001  
पाण्डवान्धार्तराष्ट्रांश्च कृतास्त्रान्प्रसमीक्ष्य सः ।	001a  
गुर्वर्थं दक्षिणां काले प्राप्तेऽमन्यत वै गुरुः ॥	001c  
\'अस्त्रशिक्षामनुज्ञातान्रङ्गद्वारमुपागतान् ।	002a  
भारद्वाजस्ततस्तांस्तु सर्वानेवाभ्यभाषत ॥	002c  
इच्छामि दत्तां सहितां मह्यं परमदक्षिणाम् ।	003a  
एवमुक्तास्ततः सर्वे शिष्या द्रोणमथाब्रुवन् ।	003c  
भगवन्किं प्रयच्छाम आज्ञापयतु नो गुरुः ॥\'	003e  
ततः शिष्यान्समाहूय आचार्योऽर्थमचोदयत् ।	004a  
द्रोणः सर्वानशेषेण दक्षिणार्थं महीपते ॥	004c  
पञ्चालराजं द्रुपदं गृहित्वा रणमूर्धनि ।	005a  
पर्यानयत भद्रं वः सा स्यात्परमदक्षिणा ॥	005c  
तथेत्युक्त्वा तु ते सर्वे रथैस्तूर्णं प्रहारिणः ।	006a  
आचार्यधनदानार्थं द्रोणेन सहिता ययुः ॥	006c  
ततोऽभिजग्मुः पञ्चालान्निघ्नन्तस्ते नरर्षभाः ।	007a  
ममृदुस्तस्य नगरं द्रुपदस्य महौजसः ॥	007c  
दुर्योधनश्च कर्णश्च युयुत्सुश्च महाबलः ।	008a  
दुःशासनो विकर्णश्च जलसन्धः सुलोचनः ॥	008c  
एते चान्ये च बहवः कुमारा बहुविक्रमाः ।	009a  
अहं पूर्वमहं पूर्वमित्येवं क्षत्रियर्षभाः ॥	009c  
ततो वरराथारूढाः कुमाराः सादिभिः सह ।	010a  
प्रविश्य नगरं सर्वे राजमार्गमुपाययुः ॥	010c  
तस्मिन्काले तु पाञ्चालः श्रुत्वा दृष्ट्वा महद्बलम् ।	011a  
भ्रातृभिः सहितो राजंस्त्वरया निर्ययौ गृहात् ॥	011c  
ततस्तु कृतसन्नाहा यज्ञसेनसहोदराः ।	012a  
शरवर्षाणि मुञ्चन्तः प्रणेदुः सर्व एव ते ॥	012c  
ततो रथेन शुभ्रेण समासाद्य तु कौरवान् ।	013a  
यज्ञसेनः शरान्घोरान्ववर्ष युधि दुर्जयः ॥	013c  
पूर्वमेव तु सम्मन्त्र्य पार्थो द्रोणमथाऽब्रवीत् ।	014a  
दर्पोद्रेकात्कुमाराणामाचार्यं द्विजसत्तमम् ॥	014c  
एषां पराक्रमस्यान्ते वयं कुर्याम साहसम् ।	015a  
एतैरशक्यः पाञ्चालो ग्रहीतुं रणमूर्धनि ॥	015c  
एवमुक्त्वा तु कौन्तेयो भ्रातृभिः सहितोऽनघः ।	016a  
अर्धक्रोशे तु नगरादतिष्ठद्बहिरेव सः ॥	016c  
द्रुपदः कौरवान्दृष्ट्वा प्राधावत समन्ततः ।	017a  
शरजालेन महता मोहयन्कौरवीं चमूम् ॥	017c  
तमुद्यतं रथेनैकमाशुकारिणमाहवे ।	018a  
अनेकमिव सन्त्रासान्मेनिरे तत्र कौरवाः ॥	018c  
द्रुपदस्य शरा घोरा विचेरुः सर्वतोदिशम् ।	019a  
ततः शङ्खाश्च भेर्यश्च मृदङ्गाश्च सहस्रशः ॥	019c  
प्रावाद्यन्त महाराज पञ्चालानां निवेशने ।	020a  
सिंहनादश्च सञ्जज्ञे पञ्चालानां महात्मनाम् ॥	020c  
धनुर्ज्यातलशब्दश्च संस्पृश्य गगनं महान् ।	021a  
दुर्योधनो विकर्णश्च सुबाहुर्दीर्घलोचनः ॥	021c  
दुःशाशनश्च सङ्क्रुद्धः शरवर्षैरवाकिरन् ।	022a  
सोऽतिविद्धो महेष्वासः पार्षतो युधि दुर्जयः ॥	022c  
व्यधमत्तान्यनीकानि तत्क्षणादेव भारत ।	023a  
दुर्योधनं विकर्णं च कर्णं चापि महाबलम् ॥	023c  
नानानृपसुतान्वीरान्सैन्यानि विविधानि च ।	024a  
अलातचक्रवत्सर्वं चरन्बाणैरतर्पयत् ॥	024c  
ततस्तु नागराः सर्वे मुसलैर्यष्टिभिस्तदा ।	025a  
अभ्यवर्षन्त कौरव्यान्वर्षमाणा घना इव ॥	025c  
सबालवृद्धाः काम्पिल्याः कौरवानभ्ययुस्तदा ।	026a  
श्रुत्वा सुतुमुलं युद्धं कौरवानेव भारत ॥	026c  
द्रवन्तिस्म नदन्तिस्म क्रोशन्तः पाण्डवान्प्रति ।	027a  
पाडवास्तु स्वनं श्रुत्वा आर्तानां रोमहर्षणम् ॥	027c  
अभिवाद्य ततो द्रोणं रथानारुरुहुस्तदा ।	028a  
युधिष्ठिरं निवार्याशु मा युध्यस्वेति पाण्डवम् ॥	028c  
माद्रेयौ चक्ररक्षौ तु फाल्गुनश्च तदाऽकरोत् ।	029a  
सेनाग्रगो भीमसेनस्तदाभूद्गदया सह ॥	029c  
तदा शत्रुस्वनं श्रुत्वा भ्रातृभिः सहितोऽनघः ।	030a  
आयाज्जवेन कौन्तेयो रथेनानादयन्दिशः ॥	030c  
पञ्चालानां ततः सेनामुद्धूतार्णवनिःस्वनाम् ।	031a  
भीमसेनो महाबाहुर्दण्डपाणिरिवान्तकः ॥	031c  
प्रविवेश महासेनां मकरः सागरं यथा ।	032a  
\'चतुरङ्गबलाकीर्णे ततस्तस्मिन्रणोत्सवे ॥\'	032c  
स्वयमभ्यद्रवद्भीमो नागानीकं गदाधरः ॥	033ac  
स युद्धकुशलः पार्थो बाहुवीर्येण चातुलः ।	034a  
अहनत्कुञ्जरानीकं गदया कालरूपधृक् ॥	034c  
ते गजा गिरिसङ्काशाः क्षरन्तो रुधिरं बहु ।	035a  
भीमसेनस्य गदया भिन्नमस्तकपिण्डकाः ॥	035c  
पतन्ति द्विरदा भूमौ वज्रघातादिवाचलाः ।	036a  
गजानश्वान्रथांश्चैव पातयामास पाण्डवः ॥	036c  
पदातींश्च रथांश्चैव न्यवधीदर्जुनाग्रजः ।	037a  
गोपाल इव दण्डेन यथा पशुगणान्वने ॥	037c  
चालयन्रथनागांश्च सञ्चचाल वृकोदरः ।	038a  
भारद्वाजप्रियं कर्तुमुद्यतः फाल्गुनस्तदा ॥	038c  
पार्षतं शरजालेन क्षिपन्नागात्स पाण्डवः ।	039a  
हयौघांश्च रथौघांश्च गजौघांश्च समन्ततः ॥	039c  
पातयन्समरे राजन्युगान्ताग्रिरिव ज्वलन् ।	040a  
ततस्ते हन्यमाना वै पञ्चालाः सृञ्जयास्तथा ॥	040c  
शरैर्नानाविधैस्तूर्णं पार्थं सञ्छाद्य सर्वशः ।	041a  
सिंहनादं मुखैः कृत्वा समयुध्वन्त पाण्डवम् ॥	041c  
तद्युद्धमभवद्धोरं समुहाद्भुतदर्शनम् ।	042a  
सिंहनादस्वनं श्रुत्वा नामृष्यत्पाकशासनिः ॥	042c  
ततः किरीटी सहसा पञ्चालान्समरेऽद्रवत् ।	043a  
छादयन्निषुजालेन महता मोहयन्निव ॥	043c  
शीघ्रमभ्यस्यतो बाणान्सन्दधानस्य चानिशम् ।	044a  
नान्तरं ददृशे किञ्चित्कौन्तेयस्य यशस्विनः ॥	044c  
\'न दिशो नान्तरिक्षं च तदा नैव च मेदिनी ।	045a  
अदृश्यत महाराज तत्र किञ्चिन्न सङ्गरे ॥	045c  
पाञ्चालानां कुरूणां च साधुसाध्विति निस्वनः ।	046a  
तत्र तूर्यनिनादश्च शङ्खानां च महास्वनः ॥\'	046c  
सिंहनादश्च सञ्जज्ञे साधुशब्देन मिश्रितः ।	047a  
ततः पाञ्चालराजस्तु तथा सत्यजिता सह ॥	047c  
त्वरमाणोऽभिदुद्राव महेन्द्रं शम्बरो यथा ।	048a  
महता शरवर्षेण पार्थः पाञ्चालमावृणोत् ॥	048c  
ततो हलहलाशब्द आसीत्पाञ्चालके बले ।	049a  
जिघृक्षति महासिंहे गजानामिव यूथपम् ॥	049c  
दृष्ट्वा पार्थं तदायान्तं सत्यजित्सत्यविक्रमः ।	050a  
पाञ्चालं वै परिप्रेप्सुर्धनञ्जयमदुद्रुवत् ॥	050c  
ततस्त्वर्जुनपाञ्चालौ युद्धाय समुपागतौ ।	051a  
व्यक्षोभयेतां तौ सैन्यमिन्द्रवैरोचनाविव ॥	051c  
ततः सत्यजितं पार्थो दशभिर्मर्मभेदिभिः ।	052a  
विव्याध बवलद्गाढं तदद्भुतमिवाभवत् ॥	052c  
ततः शरशतैः पार्थं पाञ्चालः शीघ्रमार्दयत् ।	053a  
पार्थस्तु शरवर्षेण च्छाद्यमानो महारथः ॥	053c  
वेगं चक्रे महावेगो धनुर्ज्यामवमृज्य च ।	054a  
ततः सत्यजितश्चापं छित्वा राजानमभ्ययात् ॥	054c  
अथान्यद्धनुरादाय सत्यजिद्वेगवत्तरम् ।	055a  
साश्वं ससूतं सरथं पार्थं विव्याध सत्वरः ॥	055c  
स तं न ममृषे पार्थः पाञ्चालेनार्दितो युधि ।	056a  
ततस्तस्य विनाशार्थं सत्वरं व्यसृजच्छरान् ॥	056c  
हयान्ध्वजं धनुर्मुष्टिमुभौ तौ पार्ष्णिसारथी ।	057a  
स तथा भिद्यमानेषु कार्मुकेषु पुनः पुनः ॥	057c  
हयेषु विनिकृत्तेषु विमुखोऽभवदाहवे ।	058a  
स सत्यजितमालेक्य तथा विमुखमाहवे ॥	058c  
वेगेन महता राजन्नभ्यधावत पार्षतम् ।	059a  
तदा चक्रे महद्युद्धमर्जुनो जयतां वरः ॥	059c  
तस्य पार्थो धनुश्छित्त्वा ध्वजं चोर्व्यामपातयत् ।	060a  
पञ्चभिस्तस्य विव्याध हयान्सूतं च सायकैः ॥	060c  
तत उत्सृज्य तच्चापमाददानः शरावरम् ।	061a  
खड्गमुद्धृत्य कौन्तेयः सिंहनादमथाकरोत् ॥	061c  
पाञ्चालस्य रथस्येषामाप्लुत्य सहसाऽपतत् ।	062a  
पाञ्चालरथमास्थाय अवित्रस्तो धनञ्जयः ॥	062c  
विक्षोभ्याम्भोनिधिं तार्क्ष्यस्तं नागमिव सोऽग्रहीत् ।	063a  
ततस्तु सर्वपाञ्चाला विद्रवन्ति दिशो दश ॥	063c  
दर्शयन्सर्वसैन्यानां स बाह्वोर्बलमात्मनः ।	064a  
सिंहनादस्वनं कृत्वा निर्जगाम धनञ्जयः ॥	064c  
आयान्तमर्जुनं दृष्ट्वा कुमाराः सहितास्तदा ।	065a  
ममृदुस्तस्य नगरं द्रुपदस्य महात्मनः ॥	065c  
अर्जुन उवाच ।	066  
सम्बन्धी कुरुवीराणां द्रुपदो राजसत्तमः ।	066a  
मा वधीस्तद्बलं भीम गुरुदानं प्रदीयताम् ॥	066c  
वैशम्पायन उवाच ।	067  
भीमसेनस्तदा राजन्नर्जुनेन निवारितः ।	067a  
अतृप्तो युद्धधर्मेषु न्यवर्तत महाबलः ॥	067c  
ते यज्ञसेनं द्रुपदं गृहीत्वा रणमूर्धनि ।	068a  
उपाजग्मुः सहामात्यं द्रोणाय भरतर्षभ ॥	068c  
भग्नदर्पं हृतधनं तं तथा वशमागतम् ।	069a  
स वैरं मनसा ध्यात्वा द्रोणो द्रुपदमब्रवीत् ॥	069c  
विमृज्य तरसा राष्ट्रं पुरं ते मृदितं मया ।	070a  
प्राप्य जीवन्रिपुवशं सखिपूर्वं किमिष्यते ॥	070c  
एवमुक्त्वा प्रहस्यैनं किञ्चित्स पुनरब्रवीत् ।	071a  
मा भैः प्राणभयाद्वीर क्षमिणो ब्राह्मणा वयम् ॥	071c  
आश्रमे क्रीडितं यत्तु त्वया बाल्ये मया सह ।	072a  
तेन संवर्धितः स्नेहः प्रीतिश्च क्षत्रियर्षभ ॥	072c  
प्रार्थयेयं त्वया सख्यं पुनरेव जनाधिप ।	073a  
वरं ददामि ते राजन्राज्यस्यार्धमवाप्नुहि ॥	073c  
अराजा किल नो राज्ञः सखा भवितुमर्हति ।	074a  
अतः प्रयतितं राज्ये यज्ञसेन मया तव ॥	074c  
राजासि दक्षिणे कूले भागीरथ्याहमुत्तरे ।	075a  
सखायं मां विजानीहि पाञ्चाल यदि मन्यसे ॥	075c  
द्रुपद उवाच ।	076  
अनाश्चर्यमिदं ब्रह्मन्विक्रान्तेषु महात्मसु ।	076a  
प्रीये त्वयाऽहं त्वत्तश्च प्रीतिमिच्छामि शाश्वतीम् ॥	076c  
वैशम्पायन उवाच ।	077  
एवमुक्तः स तं द्रोणो मोक्षयामास भारत ।	077a  
सत्कृत्य चैनं प्रीतात्मा राज्यार्धं प्रत्यपादयत् ॥	077c  
माकन्दीमथ गङ्गायास्तीरे जनपदायुताम् ।	078a  
सोऽध्यावसद्दीनमनाः काम्पिल्यं च पुरोत्तमम् ॥	078c  
दक्षिणांश्चापि पञ्चालान्यावच्चर्मण्वती नदी ।	079a  
द्रोणेन चैवं द्रुपदः परिभूयाथ पालितः ॥	079c  
क्षात्रेण च बलेनास्य नापश्यत्स पराजयम् ।	080a  
हीनं विदित्वा चात्मानं ब्राह्मेण स बलेनतु ॥	080c  
पुत्रजन्म परीप्सन्वै पृथिवीमन्वसञ्चरत् ।	081a  
अहिच्छत्रं च विषयं द्रोणः समभिपद्यत ॥	081c  
एवं राजन्नहिच्छत्रा पुरीजनपदायुता ।	082a  
युधि निर्जित्य पार्थेन द्रोणाय प्रतिपादिता ॥ ॥	082c  

इति श्रीमन्महाभारते आदिपर्वणि सम्भवपर्वणि अष्टचत्वारिंशदधिकशततमोऽध्यायः ॥ 148 ॥

1-148-61 शरावरं चर्म ॥ 1-148-62 ईषा रथस्य युगचक्रसंलग्नं महादारु ॥ 1-148-70 प्राप्य जीवन्नृप वशामिति ङपाठः ॥ अष्टचत्वारिंशदधिकशततमोऽध्यायः ॥ 148 ॥
