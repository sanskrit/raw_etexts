अध्यायः 088

पूरुवंशकथनम् ॥ 1 ॥
जनमेजय उवाच 	001  
पुत्रं ययातेः प्रबूहि पूरुं धर्मभृतां वरम् ।	001a  
आनुपूर्व्येण ये चान्ये पूरोर्वंशविवर्धनाः ॥	001c  
विस्तरेण पुनर्ब्रूहि दौष्यन्तेर्जनमेजयात् ।	002a  
सम्बभूव यथा राजा भरतो द्विजसत्तम ॥	002c  
वैशम्पायन उवाच 	003  
पूरुर्नृपतिशार्दूलो यथैवास्य पिता नृप ।	003a  
धर्मनित्यः स्थितो राज्ये शक्रतुल्यपराक्रमः ॥	003c  
प्रवीरेश्वररौद्राश्वास्त्रयः पुत्रा महारथाः ।	004a  
पूरोः पौष्ट्यामजायन्त प्रवीरो वंशकृत्ततः ॥	004c  
मनस्युरभवत्तस्माच्छूरसेनीसुतः प्रभुः ।	005a  
पृथिव्याश्चतुरन्ताया गोप्ता राजीवलोचनः ॥	005c  
शक्तः संहननो वाग्मी सौवीरीतनयास्त्रयः ।	006a  
मनस्योरभवन्पुत्राः शूराः सर्वे महारथाः ॥	006c  
अन्वग्भानुप्रभृतयो मिश्रकेश्यां मनस्विनः ।	007a  
रौद्राश्वस्य महेष्वासा दशाप्सरसि सूनवः ॥	007c  
यज्वानो जज्ञिरे शूराः प्रजावन्तो बहुश्रुताः ।	008a  
सर्वे सर्वास्त्रविद्वासः सर्वे धर्मपरायणाः ॥	008c  
ऋचेयुरथ कक्षेयुः कृकणेयुश्च वीर्यवान् ।	009a  
स्थण्डिलेयुर्वनेयुश्च जलेयुश्च महायशाः ॥	009c  
तेजेयुर्बलावान्धीमान्सत्येयुश्चन्द्रविक्रमः ।	010a  
धर्मेयुः सन्नतेयुश्च दशमो देवविक्रमः ॥	010c  
अनाधृष्टिरभूत्तेषां विद्वान्भुवि तथैकराट् ।	011a  
ऋचेयुरथ विक्रान्तो देवानामिव वासवः ॥	011c  
अनाधृष्टिसुतस्त्वासीद्राजसूयाश्वमेधकृत् ।	012a  
मतिनार इति ख्यातो राजा परमधार्मिकः ॥	012c  
मतिनारसुता राजंश्चत्वारोऽमितविक्रमाः ।	013a  
तंसुर्महानतिरथो द्रुह्युश्चाप्रतिमद्युतिः ॥	013c  
तेषां तंसुर्महावीर्यः पौरवं वंशमुद्वहन् ।	014a  
आजहार यशो दीप्तं जिगाय च वसुन्धराम् ॥	014c  
ईलिनं तु सुतं तंसुर्जनयामास वीर्यवान् ।	015a  
सोऽपि कृत्स्नामिमां भूमिं विजिग्ये जयतां वरः ॥	015c  
रथन्तर्यां सुतान्पञ्च पञ्चभूतोपमांस्ततः ।	016a  
ईलिनो जनयामास दुष्यन्तप्रभृतीन्नृपान् ॥	016c  
दुष्यन्तं शूरभीमौ च प्रवसुं वसुमेव च ।	017a  
तेषां श्रेष्ठोऽभवद्राजा दुष्यन्तो दुर्जयो युधि ॥	017c  
दुष्यन्ताल्लक्षणायां तु जज्ञे वै जनमेजयः ।	018a  
शकुन्तलायां भरतो दौष्यन्तिरभवत्सुतः ॥	018c  
तस्माद्भरतवंशस्य विप्रतस्थे महद्यशः ॥ ॥	019ac  

इति श्रीमन्महाभारते आदिपर्वणि सम्भवपर्वणि अष्टाशीतितमोऽध्यायः ॥ 88 ॥
