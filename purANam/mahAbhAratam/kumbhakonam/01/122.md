अध्यायः 122

पाण्डोर्माद्र्या विवाहः । दिग्विजयश्च ॥ 1 ॥
वैशम्पायन उवाच ।	001  
ततः शान्तनवो भीष्मो राज्ञः पाण्डोर्यशस्विनः ।	001a  
विवाहस्यापरस्यार्थे चकार मतिमान्मतिम् ॥	001c  
सोऽमात्यैः स्थविरैः सार्धं ब्राह्मणैश्च महर्षिभिः ।	002a  
बलेन चतुरङ्गेण ययौ मद्रपतेः पुरम् ॥	002c  
तमागतमभिश्रुत्य भीष्मं वाहीकपुङ्गवः ।	003a  
प्रत्युद्गम्यार्चयित्वा च पुरं प्रावेशयन्नृपः ॥	003c  
दत्त्वा तस्यासनं शुभ्रं पाद्यमर्घ्यं तथैव च ।	004a  
मधुपर्कं च मद्रेशः पप्रच्छागमनेऽर्थिताम् ॥	004c  
तं भीष्मः प्रत्युवाचेदं मद्रराजं कुरूद्वहः ।	005a  
आगतं मां विजानीहि कन्यार्थिनमरिन्दम ॥	005c  
श्रूयते भवतः साध्वी स्वसा माद्री यशस्विनी ।	006a  
तामहं वरयिष्यामि पाण्डोरर्थे यशस्विनीम् ॥	006c  
युक्तरूपो हि सम्बन्धे त्वं नो राजन्वयं तव ।	007a  
एतत्सञ्चिन्त्य मद्रेश गृहाणास्मान्यथाविधि ॥	007c  
तमेवंवादिनं भीष्मं प्रत्यभाषत मद्रपः ।	008a  
न हि मेऽन्यो वरस्त्वत्तः श्रेयानिति मतिर्मम ॥	008c  
पूर्वैः प्रवर्तितं किञ्चित्कुलेऽस्मिन्नृपसत्तमैः ।	009a  
साधु वा यदि वाऽसाधु तन्नातिक्रान्तुमुत्सहे ॥	009c  
व्यक्तं तद्भवतश्चापि विदितं नात्र संशयः ।	010a  
न च युक्तं तथा वक्तुं भवान्देहीति सत्तम ॥	010c  
कुलधर्मः स नो वीर प्रमाणं परमं च तत् ।	011a  
तेन त्वां न ब्रवीम्येतदसन्दिग्धं वचोऽरिहन् ॥	011c  
तं भीष्मः प्रत्युवाचेदं मद्रराजं जनाधिपः ।	012a  
धर्म एष परो राजन्स्वयमुक्तः स्वयम्भुवा ॥	012c  
नात्र कश्चन दोषोऽस्ति पूर्वैर्विधिरयं कृतः ।	013a  
विदितेयं च ते शल्य मर्यादा साधुसम्मता ॥	013c  
इत्युक्त्वा स महातेजाः शातकुम्भं कृताकृतम् ।	014a  
रत्नानि च विचित्राणि शल्यायादात्सहस्रशः ॥	014c  
गजानश्वान्रथांश्चैव वासांस्याभरणानि च ।	015a  
मणिमुक्ताप्रवालं च गाङ्गेयो व्यसृजच्छुभम् ॥	015c  
तत्प्रगृह्य धनं सर्वं शल्यः सम्प्रतीमानसः ।	016a  
ददौ तां समलङ्कृत्य स्वसारं कौरवर्षभे ॥	016c  
स तां माद्रीमुपादाय भीष्मः सागरगासुतः ।	017a  
आजगाम पुरीं धीमान्प्रविष्टो गजसाह्वयम् ॥	017c  
तत इष्टेऽहनि प्राप्ते मुहूर्ते साधुसम्मते ।	018a  
\'विवाहं कारायामास भीष्मः पाण्डोर्महात्मनः ।\'	018c  
जग्राह विधिवत्पाणिं माद्र्याः पाण्डुर्नराधिपः ॥	018e  
ततो विवाहे निर्वृत्ते स राजा कुरुनन्दनः ।	019a  
स्थापयामास तां भार्यां शुभे वेश्मनि भामिनीं ॥	019c  
स ताभ्यां व्यचरत्सार्धं भार्याभ्यां राजसत्तमः ।	020a  
कुन्त्या माद्र्या च राजेन्द्रो यथाकामं यथासुखम् ॥	020c  
ततः स कौरवो राजा विहृत्य त्रिदशा निशाः ।	021a  
जिगीषया महीं पाण्डुर्निरक्रामत्पुरात्प्रभो ॥	021c  
स भीष्मप्रमुखान्वृद्धानभिवाद्य प्रणम्य च ।	022a  
धृतराष्ट्रं च कौरव्यं तथान्यान्कुरुसत्तमान् ।	022c  
आमन्त्र्य प्रययौ राजा तैश्चैवाप्यनुमोजितः ॥	022e  
मङ्गलाचारयुक्ताभिराशीर्भिरभिनन्दितः ।	023a  
गजवाजिरथौघेन बलेन महताऽगमत् ॥	023c  
स राजा देवगर्भाभो विजिगीषुर्वसुन्धराम् ।	024a  
हृष्टपुष्टबलैः प्रायात्पाण्डुः शत्रूननेकशः ॥	024c  
पूर्वमागस्कृतो गत्वा दशार्णाः समरे जिताः ।	025a  
पाण्डुना नरसिंहेन कौरवाणां यशोभृता ॥	025c  
ततः सेनामुपादाय पाण्डुर्नानाविधध्वजाम् ।	026a  
प्रभूतहस्त्यश्वयुतां पदातिरथसङ्कुलाम् ॥	026c  
आगस्कारी महीपानां बहूनां बलदर्पितः ।	027a  
गोप्ता मगधराष्ट्रस्य दीर्घो राजगृहे हतः ॥	027c  
ततः कोशं समादाय वाहनानि च भूरिशः ।	028a  
पाण्डुना मिथिलां गत्वा विदेहाः समरे जिताः ॥	028c  
तथा काशिषु सुह्मेषु पुण्ड्रेषु च नरर्षभ ।	029a  
स्वबाहुबलवीर्येण कुरूणामकरोद्यशः ॥	029c  
तं शरौघमहाज्वालं शस्त्रार्चिषमरिन्दमम् ।	030a  
पाण्डुपावकमासाद्य व्यदह्यन्त नराधिपाः ॥	030c  
ते ससेनाः ससेनेन विध्वंसितबला नृपाः ।	031a  
पाण्डुना वशगाः कृत्वा कुरुकर्मसु योजिताः ॥	031c  
तेन ते निर्जिताः सर्वे पृथिव्यां सर्वपार्थिवाः ।	032a  
तमेकं मेनिरे शूरं देवेष्विव पुरन्दरम् ॥	032c  
तं कृताञ्जलयः सर्वे प्रणता वसुधाधिपाः ।	033a  
उपाजग्मुर्धनं गृह्य रत्नानि विविधानि च ॥	033c  
मणिमुक्ताप्रवालं च सुवर्णं रजतं बहु ।	034a  
गोरत्नान्यश्वरत्नानि रथरत्नानि कुञ्जरान् ॥	034c  
खरोष्ट्रमहिषांश्चैव यच्च किञ्चिदजाविकम् ।	035a  
कम्लाजिनरत्नानि राङ्कवास्तरणानि च ।	035c  
तत्सर्वं प्रतिजग्राह राजा नागपुराधिपः ॥	035e  
तदादाय ययौ पाण्डुः पुनर्मदितवाहनः ।	036a  
हर्षयिष्यन्स्वराष्ट्राणि पुरं च गजसाह्वयम् ॥	036c  
शान्तनो राजसिंहस्य भरतस्य च धीमतः ।	037a  
प्रनष्टः कीर्तिजः शब्दः पाण्डुना पुनराहृतः ॥	037c  
ये पुरा कुरुराष्ट्राणि जह्रुः कुरुधनानि च ।	038a  
ते नागपुरसिंहेन पाण्डुना करदीकृताः ॥	038c  
इत्यभाषन्त राजानो राजामात्याश्च सङ्गताः ।	039a  
प्रतीतमनसो हृष्टाः पौरजानपदैः सह ॥	039c  
प्रत्युद्ययुश्च तं प्राप्तं सर्वे भीष्मपुरोगमाः ।	040a  
ते नदूरमिवाध्वानं गत्वा नागपुरालयाः ॥	040c  
आवृतं ददृशुर्हृष्टा लोकं बहुविधैर्धनैः ।	041a  
नानायानसमानीतै रत्नैरुच्चावचैस्तदा ॥	041c  
हस्त्यश्वरथरत्नैश्च गोभिरुष्ट्रैस्तथाऽऽविभिः ।	042a  
नान्तं ददृशुरासाद्य भीष्मेण सह कौरवाः ॥	042c  
सोऽभिवाद्य पितुः पादौ कौसल्यानन्दवर्धनः ।	043a  
यथाऽर्हं मानयामास पौरजानपदानपि ॥	043c  
प्रमृद्य परराष्ट्राणि कृतार्थं पुनरागतम् ।	044a  
पुत्रमाश्लिष्य भीष्मस्तु हर्षादश्रूण्यवर्तयत् ॥	044c  
स तूर्यशतशङ्खानां भेरीणां च महास्वनैः ।	045a  
हर्षयन्सर्वशः पौरान्विवेश गजसाह्वयम् ॥ ॥	045c  

इति श्रीमन्महाभारते आदिपर्वणि सम्भवपर्वणि द्वाविंशत्यधिकशततमोऽध्यायः ॥ 122 ॥

1-122-8 मे वरः मम जामाता ॥ 1-122-14 शातकुम्भं काञ्चनम् । कृताकृतं घटितमघटितं च ॥ 1-122-15 व्यसृदत् प्रादात् ॥ 1-122-21 त्रिदशाः त्रिंशत् ॥ 1-122-40 नदूरमिव अदूरमिव । जयोत्साहेन मार्गश्रमाभावात् ॥ द्वाविंशत्यधिकशततमोऽध्यायः ॥ 122 ॥
