अध्यायः 183

पाण्डवानां द्रुपदनगरप्रथानम् ॥ 1 ॥
वैशम्पायन उवाच 	001  
एतच्छ्रुत्वा ततः सर्वे पाण्डवा भरतर्षभ ।	001a  
मनसा द्रौपदीं जग्मुरनङ्गशरपीडिताः ॥\'	001c  
ततस्तां रजनीं राजञ्छल्यविद्धा इवाभवन् ।	002a  
सर्वे चास्वस्थमनसो बभूवुस्ते महाबलाः ॥	002c  
ततः कुन्ती सुतान्दृष्ट्वा सर्वांस्तद्गतचेतसः ।	003a  
युधिष्ठिरमुवाचेदं वचनं सत्यवादिनी ॥	003c  
चिररात्रोषिताः स्मेह ब्राह्मणस्य निवेशने ।	004a  
रममाणाः पुरे रम्ये लब्धभैक्षा महात्मनः ॥	004c  
यानीह रमणीयानि वनान्युपवनानि च ।	005a  
सर्वाणि तानि दृष्टानि पुनःपुनररिन्दम ॥	005c  
पुनर्दृष्टानि तानीह प्रीणयन्ति न नस्तथा ।	006a  
भैक्षं च न तथा वीर लभ्यते कुरुनन्दन ॥	006c  
ते वयं साधु पञ्चालान्गच्छाम यदि मन्यसे ।	007a  
अपूर्वदर्शनं वीर रमणीयं भविष्यति ॥	007c  
सुभिक्षाश्चैव पञ्चालाः श्रूयन्ते शत्रुकर्शन ।	008a  
यज्ञसेनश्च राजाऽसौ ब्रह्मण्य इति सुश्रुम ॥	008c  
एकत्र चिरवासश्च क्षमो न च मतो मम ।	009a  
ते तत्र साधु गच्छामो यदि त्वं पुत्र मन्यसे ॥	009c  
युधिष्ठिर उवाच 	010  
भवत्या यन्मतं कार्यं तदस्माकं परं हितम् ।	010a  
अनुजांस्तु न जानामि गच्छेयुर्नेति वा पुनः ॥	010c  
वैशम्पायन उवाच 	011  
ततः कुन्ती भीमसेनमर्जुनं यमजौ तथा ।	011a  
उवाच गमनं ते च तथेत्येवाब्रुवंस्तदा ॥	011c  
तत आमन्त्र्य तं विप्रं कुन्ती राजसुतैः सह ।	012a  
प्रतस्थे नगरीं रम्यां द्रुपदस्य महात्मनः ॥ ॥	012c  

इति श्रीमन्महाभारते आदिपर्वणि चैत्ररथपर्वणि त्र्यशीत्यधिकशततमोऽध्यायः ॥ 183 ॥
