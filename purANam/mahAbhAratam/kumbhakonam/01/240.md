अध्यायः 240

द्वारकायां उपवने वसतः यतिरूपस्यार्जुतस्य रैवतकपर्वतात्प्रतिनिवृत्तैर्यादवैर्दर्शनम् ॥ 1 ॥ यतिनिवासविषये यादवैः पृष्टे सुभद्रागृहे वसत्विति रामोक्तिः ॥ 2 ॥
वैशम्पायन उवाच ।	001  
चैराः सञ्चारिते तस्मिन्ननुज्ञाते युधिष्ठिरे ।	001a  
वासुदेवाभ्यनुज्ञातः कथयित्वेतिकृत्यताम् ॥	001c  
कृष्णस्य मतमास्थाय प्रययौ भरतर्षभः ।	002a  
द्वारकाया उपवने तस्थौ वै कार्यसाधनः ॥	002c  
निवृत्ते ह्युत्सवे तस्मिन्गिरौ रैवतके तदा ।	003a  
वृष्णयोऽप्यगमन्सर्वे पुरीं द्वारवतीमनु ॥	003c  
चिन्तयानस्ततो भद्रामुपविष्टः शिलातले ।	004a  
रमणीये वनोद्देशे बहुपादपसंवृते ॥	004c  
सालतालाश्वकर्णैश्च बकुलैरर्जुनैस्तथा ।	005a  
चम्पकाशोकपुन्नागैः केतकैः पाटलैस्तथा ॥	005c  
कर्णिकारैरशोकैश्च अङ्कोलैरतिमुक्तकैः ।	006a  
एवमादिभिरन्यैश्च संवृते स शिलातले ॥	006c  
पुनःपुनश्चिन्तयानः सुभद्रां भद्रभाषिणीम् ।	007a  
यदृच्छया चोपपन्नान्वृष्णिवीरान्ददर्श सः ॥	007c  
बलदेवं च हार्दिक्यं साम्बं सारणमेव च ।	008a  
प्रद्युम्नं च गदं चैव चारुदेष्णं विदूरथम् ॥	008c  
भानुं च हरितं चैव विपृथुं पृथुमेव च ।	009a  
तथान्यांश्च बहून्पश्यन्हृदि शोकमधारयत् ॥	009c  
ततस्ते सहिताः सर्वे यतिं दृष्ट्वा समुत्सुकाः ।	010a  
वृष्णयो विनयोपेताः परिवार्योपतस्थिरे ॥	010c  
ततोऽर्जुनः प्रीतमनाः स्वागतं व्याजहार सः ।	011a  
आस्यतामास्यतां सर्वै रमणीये शिलातले ॥	011c  
इत्येवमुक्ता यतिना प्रीतास्ते यादवर्षभाः ।	012a  
उपोपविविशुः सर्वे ते स्वागतमिति ब्रुवन् ॥	012c  
परितः सन्निविष्टेषु वृष्णिवीरेषु पाण्डवः ।	013a  
आकारं गूहमानस्तु कुशलप्रश्नमब्रवीत् ॥	013c  
सर्वत्र कुशलं चोक्त्वा बलदेवोऽब्रवीदिदम् ।	014a  
प्रसादं कुरु मे विप्र कुतस्त्वं चागतो ह्यसि ॥	014c  
त्वया दृष्टानि पुण्यानि वद त्वं वदतांवर ।	015a  
पर्वतांश्चैव तीर्थानि वनान्यायतनानि च ॥	015c  
वैशम्पायन उवाच ।	016  
तीर्थानां दर्शनं चैव पर्वतानां च भारत ।	016a  
आपगानां वनानां च कथयामास ताः कथाः ॥	016c  
श्रुत्वा धर्मकथाः पुण्या वृष्णिवीरा मुदान्विताः ।	017a  
अपूजयंस्तदा भिक्षुं कथान्ते जनमेजय ॥	017c  
ततस्तु यादवाः सर्वे मन्त्रयन्ति स्म भारत ।	018a  
अयं देशातिथिः श्रीमान्यतिलिङ्गधरो द्विजः ॥	018c  
आवासं कमुपाश्रित्य वसेत निरुपद्रवः ।	019a  
इत्येवं प्रब्रुवन्तस्तु रौहिणेयं च यादवाः ॥	019c  
ददृशुः कृष्णमायान्तं सर्वे यादवनन्दनम् ।	020a  
एहि केशव तातेति रौहिणेयो वचोऽब्रवीत् ॥	020c  
यतिलिङ्गधरो विद्वान्देशातिथिरयं द्विजः ।	021a  
वर्षमासनिवासार्थमागतो नः पुरं प्रति ।	021c  
स्थाने यस्मिन्निवसतु तन्मे ब्रूहि जनार्दन ॥	021e  
श्रीकृष्ण उवाच ।	022  
त्वयि स्थिते महाभाग परवानस्मि धर्मतः ।	022a  
स्वयं तु रुचिरे स्थाने वासयेर्यदुनन्दन ॥	022c  
प्रीतः स तेन वाक्येन परिष्वज्य जनार्दनम् ।	023a  
बलदेवोऽब्रवीद्वाक्यं चिन्तयित्वा महाबलः ॥	023c  
आरामे तु वसेद्धीमांश्चतुरो वर्षमासकान् ।	024a  
कन्यागृहे सुभद्राया भुक्त्वा भोजनमिच्छया ॥	024c  
लतागृहेषु वसतामिति मे धीयते मतिः ।	025a  
लब्धानुज्ञास्त्वया तात मन्यन्ते सर्वयादवाः ॥	025c  
श्रीकृष्ण उवाच ।	026  
बलवान्दर्शनीयश्च वाग्मी श्रीमान्बहुश्रुतः ।	026a  
कन्यापुरसमीपे तु न युक्तमिति मे मतिः ॥	026c  
गुरुः शास्ता च नेता च शास्त्रज्ञो धर्मवित्तमः ।	027a  
त्वयोक्तं न विरुध्येहं करिष्यामि वचस्तव ॥	027c  
शुभाशुभस्य विज्ञाता नान्योऽस्मि भुवि कश्चन ॥	028ac  
बलदेव उवाच ।	028  
अयं देशातिथिः श्रीमान्सर्वधर्मभृतां वरः ।	029a  
धृतिमान्विनयोपेतः सत्यबादी जितेन्द्रियः ॥	029c  
यतिलिङ्गधरो ह्येष को विजानाति मानसम् ।	030a  
त्वमिमं पुण्डरीकाक्ष नीत्वा कन्यापुरं शुभम् ॥	030c  
निवेदय सुभद्रायै मद्वाक्यपरिचोदितः ।	031a  
भक्ष्यैर्भोज्यैश्च पानैश्च अन्नैरिष्टैश्च पूजय ॥ ॥	031c  

इति श्रीमन्महाभारते आदिपर्वणि सुभद्राहरणपर्वणि चत्वारिंशदधिकद्विशततमोऽध्यायः ॥ 240 ॥
