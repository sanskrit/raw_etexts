अध्यायः 049
जनमेजयमन्त्रिसंवादमुखेन पुनः परीक्षिच्चरितकथनम् ॥ 1 ॥ 

शौनक उवाच । 	001  
यदपृच्छत्तदा राजा मन्त्रिणो जनमेजयः ।	001a  
पितुः स्वर्गगतिं तन्मे विस्तरेण पुनर्वद ॥	001c  
सौतिरुवाच । 	002  
शृणु ब्रह्मन्यथाऽपृच्छन्मन्त्रिणो नृपतिस्तदा ।	002a  
यथा चाख्यातवन्तस्ते निधनं तत्परिक्षितः ॥	002c  
जनमेजय उवाच । 	003  
जानन्ति स्म भवन्तस्तद्यथावृत्तं पितुर्मम ।	003a  
आसीद्यथा स निधनं गतः काले महायशाः ॥	003c  
श्रुत्वा भवत्सकाशाद्धि पितुर्वृत्तमशेषतः ।	004a  
कल्याणं प्रतिपत्स्यामि विपरीतं न जातुचित् ॥	004c  
सौतिरुवाच । 	005  
मन्त्रिणोऽथाब्रुवन्वाक्यं पृष्टास्तेन महात्मना ।	005a  
सर्वे धर्मविदः प्राज्ञा राजानं जनमेजयम् ॥	005c  
मन्त्रिण ऊचुः । 	006  
शृणु पार्थिव यद्ब्रूषे पितुस्तव महात्मनः ।	006a  
चरितं पार्थिवेन्द्रस्य यथा निष्ठां गतश्च सः ॥	006c  
धर्मात्मा च महात्मा च प्रजापालः पिता तव ।	007a  
आसीदिहयथा वृत्तः स महात्मा शृणुष्व तत् ॥	007c  
चातुर्वर्ण्यं स्वधर्मस्थं स कृत्वा पर्यरक्षत ।	008a  
धर्मतो धर्मविद्राजा धर्मो विग्रहवानिव ॥	008c  
ररक्ष पृथिवीं देवीं श्रीमानतुलविक्रमः ।	009a  
द्वेष्टारस्तस्य नैवासन्स च द्वेष्टि न कञ्चन ॥	009c  
समः सर्वेषु भूतेषु प्रजापतिरिवाभवत् ।	010a  
ब्राह्मणाः क्षत्रिया वैश्याः शूद्राश्चैव स्वकर्मसु ॥	010c  
स्थिताः सुमनसो राजंस्तेन राज्ञा स्वधिष्ठिताः ।	011a  
विधवानाथविकलान्कृपणांश्च बभार सः ॥	011c  
सुदर्शः सर्वभूतानामासीत्सोम इवापरः ।	012a  
तुष्टपुष्टजनः श्रीमान्सत्यवाग्दृढविक्रमः ॥	012c  
धनुर्वेदे तु शिष्योऽभून्नृपः शारद्वतस्य सः ।	013a  
गोविन्दस्य प्रियश्चासीत्पिता ते जनमेजय ॥	013c  
लोकस्य चैव सर्वस्य प्रिय आसीन्महायशाः ।	014a  
परिक्षीणेषु कुरुषु सोत्तरायामजीजनत् ॥	014c  
परिक्षिदभवत्तेन सौभद्रस्यात्मजो बली ।	015a  
राजधर्मार्थकुशलो युक्तः सर्वगुणैर्वृतः ॥	015c  
जितेन्द्रियश्चात्मवांश्च मेधावी धर्मसेविता ।	016a  
षड्वर्गजिन्महाबुद्धिर्नीतिशास्त्रविदुत्तमः ॥	016c  
प्रजा इमास्तव पिता षष्टिवर्षाण्यपालयत् ।	017a  
ततो दिष्टान्तमापन्नः सर्वेषां दुःखमावहन् ॥	017c  
ततस्त्वं पुरुषश्रेष्ठ धर्मेण प्रतिपेदिवान् ।	018a  
इदं वर्षसहस्राणि राज्यं कुरुकुलागतम् । 	018c  
बाल एवाभिषिक्तस्त्वं सर्वभूतानुपालकः ॥ 	018e  
जनमेजय उवाच । 	019  
नास्मिन्कुले जातु बभूव राजायो न प्रजानां प्रियकृत्प्रियश्च । 	019a  
विशेषतः प्रेक्ष्य पितामहानांवृत्तं महद्वृत्तपरायणानाम् ॥ 	019c  
कथं निधनमापन्नः पिता मम तथाविधः ।	020a  
आचक्षध्वं यथावन्मे श्रोतुमिच्छामि तत्त्वतः ॥	020c  
सौतिरुवाच । 	021  
एवं सञ्चोदिता राज्ञा मन्त्रिणस्ते नराधिपम् ।	021a  
ऊचुः सर्वे यथावृत्तं राज्ञः प्रियहितैषिणः ॥	021c  
मन्त्रिण ऊचुः । 	022  
स राजा पृथिवीपालः सर्वशस्त्रभृतां वरः ।	022a  
बभूव मृगयाशीलस्तव राजन्पिता सदा ॥	022c  
यथा पाण्डुर्महाबाहुर्धनुर्धरवरो युधि ।	023a  
अस्मास्वासज्य सर्वाणि राजकार्याण्यशेषतः ॥	023c  
स कदाचिद्वनगतो मृगं विव्याध पत्रिणा ।	024a  
विद्ध्वा चान्वसरत्तूर्णं तं मृगं गहने वने ॥	024c  
पदातिर्बद्धनिस्त्रिंशस्ततायुधकलापवान् ।	025a  
न चाससाद गहने मृगं नष्टं पिता तव ॥	025c  
परिश्रान्तो वयस्थश्च षष्टिवर्षो जरान्वितः ।	026a  
क्षुधितः स महारण्ये ददर्श मुनिसत्तमम् ॥	026c  
स तं पप्रच्छ राजेन्द्रो मुनिं मौनव्रते स्थितम् ।	027a  
न च किञ्चिदुवाचेदं पृष्टोऽपि समुनिस्तदा ॥	027c  
ततो राजा क्षुच्छ्रमार्तस्तं मुनिं स्थाणुवत्स्थितम् ।	028a  
मौनव्रतधरं शान्तं सद्यो मन्युवशं गतः ॥	028c  
न बुबोध च तं राजा मौनव्रतधरं मुनिम् ।	029a  
स तं क्रोधसमाविष्टो धर्षयामास ते पिता ॥	029c  
मृतं सर्पं धनुष्कोट्या समुत्क्षिप्य धरातलात् ।	030a  
तस्य शुद्धात्मनः प्रादात्स्कन्धे भरतसत्तम ॥	030c  
न चोवाच स मेधावी तमथो साध्वसाधु वा ।	031a  
तस्थौ तथैव चाक्रुद्धः सर्पं स्कन्धेन धारयन् ॥ ॥	031c  
इति श्रीमन्महाभारते आदिपर्वणि आस्तीकपर्वणि एकोनपञ्चाशत्तमोऽध्यायः ॥ 49 ॥ 
1-49-4 कल्याणं सर्वलोकहितं चेत्प्रतिपत्स्यामि प्रतीकारं करिष्यामि ॥ 1-49-6 ब्रूषे पृच्छसि । निष्ठां समाप्तिम् ॥ 1-49-11 स्वधिष्ठिताः सुष्ठुपालिताः ॥ 1-49-13 शारद्वतस्य कृपाचार्यस्य ॥ 1-49-14 सोत्तरायमिति पादपूरणार्थः सन्धिः । अजीजनज्जातः ॥ 1-49-17 षष्टिवषाणि जन्मतः षष्टिपर्वपर्यन्तं न तु राज्यलाभात् ॥ 1-49-18 वर्षसहस्राणि चिरकालमित्यर्थः । पालयितुमिति शेषः ॥ 1-49-20 आचक्षध्वं भ्वादेराकृतिगणत्वाच्छपो न लुक् ॥ 1-49-26 वयस्थो वृद्धः ॥ एकोनपञ्चाशत्तमोऽध्यायः ॥ 49 ॥
