अध्यायः 235

अर्जुनस्य मणलूरग्रामगमनम् ॥ 1 ॥ पुत्रिकापुत्रकधर्मेण चित्राङ्गदापरिग्रहः ॥ 2 ॥
वैशम्पायन उवाच ।	001  
कथयित्वा च तत्सर्वं ब्राह्मणेभ्यः स भारत ।	001a  
प्रययौ हिमवत्पार्श्वं ततो वज्रधरात्मजः ॥	001c  
अगस्त्यवटमासाद्य वसिष्ठस्य च पर्वतम् ।	002a  
भृगुतुङ्गे च कौन्तेयः कृतवाञ्शौचमात्मनः ॥	002c  
प्रददौ गोसहस्राणि सुबहूनि च भारत ।	003a  
निवेशांश्च द्विजातिभ्यः सोऽददत्कुरुसत्तमः ॥	003c  
हिरण्यबिन्दोस्तीर्थे च स्नात्वा पुरुषसत्तमः ।	004a  
दृष्टवान्पाण्डवश्रेष्ठः पुण्यान्यायतनानि च ॥	004c  
अवतीर्य नरश्रेष्ठो ब्राह्मणैः सह भारत ।	005a  
प्राचीं दिशमभिप्रेप्सुर्जगाम भरतर्षभः ॥	005c  
आनुपूर्व्येण तीर्थानि दृष्टवान्कुरुसत्तमः ।	006a  
नदीं चोत्पलिनीं रम्यामरण्यं नैमिषं प्रति ॥	006c  
नन्दामपरनन्दां च कौशिकीं च यशस्विनीम् ।	007a  
महानदीं गयां चैव गङ्गामपि च भारत ॥	007c  
एवं तीर्थानि सर्वाणि पश्यमानस्तथाश्रमान् ।	008a  
आत्मनः पावनं कुर्वन्ब्राह्मणेभ्यो ददौ च गाः ॥	008c  
अङ्गवङ्गकलिङ्गेषु यानि तीर्थानि कानिचित् ।	009a  
जगाम तानि सर्वाणि पुण्यान्यायतनानि च ॥	009c  
दृष्ट्वा च विधिवत्तानि धनं चापि ददौ ततः ।	010a  
कलिङ्गराष्ट्रद्वारेषु ब्राह्मणाः पाण्डवानुगाः ।	010c  
अभ्यनुज्ञाय कौन्तेयमुपावर्तन्त भारत ॥	010e  
स तु तैरभ्यनुज्ञातः कुन्तीपुत्रो धनञ्जयः ।	011a  
सहायैरल्पकैः शूरः प्रययौ यत्र सागरः ॥	011c  
स कलिङ्गानतिक्रम्य देशानायतनानि च ।	012a  
हर्म्याणि रमणीयानि प्रेक्षणाणो ययौ प्रभुः ॥	012c  
महेन्द्रपर्वतं दृष्ट्वा तापसैरुपशोभितम् ।	013a  
\'गोदावर्यां ततः स्नात्वा तामतीत्य महाबलः ॥	013c  
कावेरीं तां समासाद्य सङ्गमे सागरस्य च ।	014a  
स्नात्वा सम्पूज्य देवांश्च पितॄंश्च मुनिभिः सह\' ॥	014c  
समुद्रतीरेण शनैर्मणलूरं जगाम ह ॥	015ac  
तत्र सर्वाणि तीर्थानि पुण्यान्यायतनानि च ।	016a  
अभिगम्य महाबाहुरभ्यगच्छन्महीपतिम् ॥	016c  
मणलूरेश्वरं राजन्धर्मज्ञं चित्रवाहनम् ।	017a  
तस्य चित्राङ्गदा नाम दुहिता चारुदर्शना ॥	017c  
तां ददर्श पुरे तस्मिन्विचरन्तीं यदृच्छया ।	018a  
दृष्ट्वा च तां वरारोहां चकमे चैत्रवाहनीम् ॥	018c  
अभिगम्य च राजानमवदत्स्वं प्रयोजनम् ।	019a  
देहि मे खल्विमां राजन्क्षत्रियाय महात्मने ॥	019c  
तच्छ्रुत्वा त्वब्रवीद्राजा कस्य पुत्रोऽसि नाम किम् ।	020a  
उवाच तं पाण्डवोऽहं कुन्तीपुत्रो धनञ्जयः ॥	020c  
तमुवाचाथ राजा स सान्त्वपूर्वमिदं वचः ।	021a  
राजा प्रभञ्जनो नाम कुलेऽस्मिन्सम्बभूव ह ॥	021c  
अपुत्रः प्रसवेनार्थी तपस्तेपे स उत्तमम् ।	022a  
उग्रेण तपसा तेन देवदेवः पिनाकधृक् ॥	022c  
ईश्वरस्तोषितः पार्थ देवदेवः उमापतिः ।	023a  
स तस्मै भघवान्प्रादादेकैकं प्रसवं कुले ॥	023c  
एकैकः प्रसवस्तस्माद्भवत्यस्मिन्कुले सदा ।	024a  
तेषां कुमाराः सर्वेषां पूर्वेषां मम जज्ञिरे ॥	024c  
एका च मम कन्येयं कुलस्योत्पादनी भृशम् ।	025a  
पुत्रो ममायमिति मे भावना पुरुषर्षभ ॥	025c  
पुत्रिकाहेतुविधिना सञ्ज्ञिता भरतर्षभ ।	026a  
तस्मादेकः सुतो योऽस्यां जायते भारत त्वया ॥	026c  
एतच्छुल्कं भवत्वस्याः कुलकृज्जायतामिह ।	027a  
एतेन समयेनेमां प्रतिगृह्णीष्व पाण्डव ॥	027c  
स तथेति प्रतिज्ञाय तां कन्यां प्रतिगृह्य च ।	028a  
\'मासे त्रयोदशे पार्थः कृत्वा वैवाहिकीं क्रियाम् ।\'	028c  
उवास नगरे तस्मिन्मासांस्त्रीन्स तया सह ॥ ॥	028e  

इति श्रीमन्महाभारते आदिपर्वणि अर्जुनवनवासपर्वणि पञ्चत्रिंशदधिकद्विशततमोऽध्यायः ॥ 235 ॥
