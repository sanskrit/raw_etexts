अध्यायः 092

कण्वाश्रमे दुष्यन्तशकुन्तलासंवादः ॥ 1 ॥ शकुन्तलायाः स्वजन्मवृत्तान्तकथनारम्भः ॥ 2 ॥
वैशम्पायन उवाच 	001  
ततो गच्छन्महाबाहुरेकोऽमात्यान्विसृज्य तान् ।	001a  
नापश्यच्चाश्रमे तस्मिंस्तमृषिं संशितव्रतम् ॥	001c  
सोऽपश्यमानस्तमृषिं शून्यं दृष्ट्वा तथाऽऽश्रमम् ।	002a  
उवाच क इहेत्युच्चैर्वनं सन्नादयन्निव ॥	002c  
श्रुत्वाऽथ तस्य तं शब्दं कन्या श्रीरिव रूपिणी ।	003a  
निश्चक्रामाश्रमात्तस्मात्तापसीवेषधारिणी ॥	003c  
सा तं दृष्ट्वैव राजानं दुष्यन्तमसितेक्षणा ।	004a  
\'सुप्रीताऽभ्यागतं तं तु पूज्यं प्राप्तमथेश्वरम् ॥	004c  
रूपयौवनसम्पन्ना शीलाचारवती शुभा ।	005a  
सा तमायतपद्माक्षं व्यूढोरस्कं महाभुजम् ॥	005c  
सिंहस्कन्धं दीर्घबाहुं सर्वलक्षणपूजितम् ।	006a  
स्पृष्टं मधुरया वाचा साऽब्रवीज्जनमेजया ॥\'	006c  
स्वागतं त इति क्षिप्रमुवाच प्रतिपूज्य च ।	007a  
आसनेनार्चयित्वा च पाद्येनार्घ्येण चैव हि ॥	007c  
पप्रच्छानामयं राजन्कुशलं च नराधिपम् ।	008a  
यथावदर्चयित्वाऽथ पृष्ट्वा चानामयं तदा ॥	008c  
उवाच स्मयमानेव किं कार्यं क्रियतामिति ।	009a  
\'आश्रमस्याभिगमने किं त्वं कार्यं चिकीर्षसि ॥	009c  
कस्त्वमद्येह सम्प्राप्तो महर्षेराश्रमं शुभम् ।	010a  
\'तामब्रवीत्ततो राजा कन्यां मधुरभाषिणीम् ॥	010c  
दृष्ट्वा सर्वानवद्याङ्गीं यथावत्प्रतिपूजितः ।	011a  
\'राजर्षेस्तस्य पुत्रोऽहमिलिनस्य महात्मनः ॥	011c  
दुष्यन्त इति मे नाम सत्यं पुष्करलोचने ।	012a  
\'आगतोऽहं महाभागमृषिं कण्वमुपासितुम् ॥	012c  
क्व गतो भगवान्भद्रे तन्ममाचक्ष्व शोभने ।	013a  
शकुन्तलोवाच 	013  
गतः पिता मे भगवान्फलान्याहर्तुमाश्रमात् ।	013c  
मुहूर्तं सम्प्रतीक्षस्व द्रष्टास्येनमुपागतम् ॥	013e  
वैशम्पायन उवाच 	014  
अपश्यमानस्तमृषिं तथा चोक्तस्तया च सः ।	014a  
तां दृष्ट्वा च वरारोहां श्रीमतीं चारुहासिनीम् ॥	014c  
विभ्राजमानां वपुषा तपसा च दमेन च ।	015a  
रूपयौवनसम्पन्नामित्युवाच महीपतिः ॥	015c  
का त्वं कस्यासि सुश्रोणि किमर्थं चागता वनम् ।	016a  
एवंरूपगुणोपेता कुतस्त्वमसि शोभने ॥	016c  
दर्शनादेव हि शुभे त्वया मेऽपहृतं मनः ।	017a  
इच्छामि त्वामहं ज्ञातुं तन्ममाचक्ष्व शोभने ॥	017c  
\'स्थितोस्म्यमितसौभाग्ये विवक्षुश्चास्मि किञ्चन ।	018a  
शृणु मे नागनासोरु वचनं मत्तकाशिनि ॥	018c  
राजर्षेरन्वये जातः पूरोरस्मि विशेषतः ।	019a  
वृण्वे त्वामद्य सुश्रोणि दुष्यन्तो वरवर्णिनि ॥	019c  
न मेऽन्यत्र क्षत्रियाया मनो जातु प्रवर्तते ।	020a  
ऋषिपुत्रीषु चान्यासु नावरासु परासु च ॥	020c  
तस्मात्प्रणिहितात्मानं विद्दि मां कलभाषिणि ।	021a  
यस्यां मे त्वयि भावोऽस्ति क्षत्रिया ह्यसि का वदा ॥	021c  
न हि मे भीरु विप्रायां मनः प्रसहते गतिम् ।	022a  
भजे त्वामायतापाङ्गे भक्तं भजितुमर्हसि ।	022c  
भुङ्क्ष राज्यं विशालाक्षि बुद्धिं मात्वन्यथा कृथाः\' ॥	022e  
एवमुक्ता तु सा कन्या तेन राज्ञा तमाश्रमे ।	023a  
उवाच हसती वाक्यमिदं सुमधुराक्षरम् ॥	023c  
कण्वस्याहं भगवतो दुष्यन्त दुहिता मता ।	024a  
तपस्विनो धृतिमतो धर्मज्ञस्य महात्मनः ॥	024c  
\'अस्वतन्त्रास्मि राजेन्द्र काश्यपो मे गुरुः पिता ।	025a  
तमेव प्रार्थय स्वार्थं नायुक्तं कर्तुमर्हसि ॥\'	025c  
दुष्यन्त उवाच 	026  
ऊर्ध्वरेता महाभागे भगवाँल्लोकपूजितः ।	026a  
चलेद्धि वृत्ताद्धर्मोपि न चलेत्संशितव्रतः ॥	026c  
कथं त्वं तस्य दुहिता सम्भूता वरवर्णिनी ।	027a  
संशयो मे महानत्र तन्मे छेत्तुमिहार्हसि ॥	027c  
शकुन्तलोवाच 	028  
यथाऽयमागमो मह्यं यथा चेदमभूत्पुरा ।	028a  
\'अन्यथा सन्तमात्मानमन्यथा सत्सु भाषते ॥	028c  
स पापेनावृतो मूर्खस्तेन आत्मापहारकः ।	029a  
\'शृणु राजन्यथातत्त्वं यथाऽस्मि दुहिता मुनेः ॥	029c  
ऋषिः कश्चिदिहागम्य मम जन्माभ्यचोदयत् ।	030a  
\'ऊर्ध्वरेता यथासि त्वं कुतस्त्वेयं शकुन्तला ॥	030c  
पुत्री त्वत्तः कथं जाता तत्त्वं मे ब्रूहि काश्यप ।	031a  
\'तस्मै प्रोवाच भगवान्यथा तच्छृणु पार्थिवा ॥	031c  
कण्व उवाच 	032  
तप्यमानः किल पुरा विश्वामित्रो महत्तपः ।	032a  
सुभृशं तापयामास शक्रं सुरगणेश्वरम् ॥	032c  
तपसा दीप्तवीर्योऽयं स्थानान्मां च्यावयेदिति ।	033a  
भीतः पुरन्दरस्तस्मान्मेनकामिदमब्रवीत् ॥	033c  
गुणैरप्सरसां दिव्यैर्मेनके त्वं विशिष्यसे ।	034a  
श्रेयो मे कुरु कल्याणि यत्त्वां वक्ष्यामि तच्छृणु ॥	034c  
असावादित्यशङ्काशो विश्वामित्रो महातपाः ।	035a  
तप्यमानस्तपो घोरं मम कम्पयते मनः ॥	035c  
मेनके तव भारोऽयं विश्वामित्रः सुमध्यमे ।	036a  
शंसितात्मा सुदुर्धर्ष उग्रे तपसि वर्तते ॥	036c  
स मां न च्यावयेत्स्थानात्तं वै गत्वा प्रलोभय ।	037a  
चर तस्य तपोविघ्नं कुरु मे प्रियमुत्तमम् ॥	037c  
रूपयौवनमाधुर्यचेष्टितस्मितभाषणैः ।	038a  
लोभयित्वा वरारोहे तपसस्तं निवर्तय ॥	038c  
मेनकोवाच 	039  
महातेजाः स भगवांस्तथैव च महातपाः ।	039a  
कोपनश्च तथा ह्येनं जानाति भगवानपि ॥	039c  
तेजस्तपसश्चैव कोपस्य च महात्मनः ।	040a  
त्वमप्युद्विजसे यस्य नोद्विजेयमहं कथम् ॥	040c  
महाभागं वसिष्ठं यः पुत्रैरिष्टैर्व्ययोजयत् ।	041a  
क्षत्रजातश्च यः पूर्वमभवद्ब्राह्मणो बलात् ॥	041c  
शौचार्थं यो नदीं चक्रे दुर्गमां बहुभिर्जलैः ।	042a  
यां तां पुण्यतमां लोके कौशिकीति विदुर्जनाः ॥	042c  
बभार यत्रास्य पुरा काले दुर्गे महात्मनः ।	043a  
दारान्मतङ्गो धर्मात्मा राजर्षिर्व्याधतां गतः ॥	043c  
अतीतकाले दुर्भिक्षे अभ्येत्य पुनराक्षमम् ।	044a  
मुनिः पारेति नद्या वै नाम चक्रे तदा प्रभुः ॥	044c  
मतङ्गं याजयाञ्चक्रे यत्र प्रीतमनाः स्वयम् ।	045a  
त्वं च सोमं भयाद्यस्य गतः पातुं सुरेश्वर ॥	045c  
चकारान्यं च लोकं वै क्रुद्धो नक्षत्रसम्पदा ।	046a  
प्रतिश्रवणपूर्वाणि नक्षत्राणि चकार यः ।	046c  
गुरुशापहतस्यापि त्रिशङ्कोः शरणं ददौ ॥	046e  
ब्रह्मर्षिशापं राजर्षिः कथं मोक्ष्यति कौशिकः ।	047a  
अवमत्य तदा देवैर्यज्ञाङ्गं तद्विनाशितम् ॥	047c  
अन्यानि च महातेजा यज्ञाङ्गान्यसृजत्प्रभुः ।	048a  
निनाय च तदा स्वर्गं त्रिशङ्कुं स महातपाः ॥	048c  
एतानि यस्य कर्माणि तस्याहं भृशमुद्विजे ।	049a  
यथाऽसौ न दहेत्क्रुद्धस्तथाऽऽज्ञापय मां विभो ॥	049c  
तेजसा निर्दहेल्लोकान्कम्पयेद्धरणीं पदा ।	050a  
सङ्क्षिपेच्च महामेरुं तूर्णमावर्तयेद्दिशः ॥	050c  
तादृशं तपसा युक्तं प्रदीप्तमिव पावकम् ।	051a  
कथमस्मद्विधा नारी जितेन्द्रियमभिस्पृशेत् ॥	051c  
हुताशनमुखं दीप्तं सूर्यचन्द्राक्षितारकम् ।	052a  
कालजिह्वं सुरश्रेष्ठ कथमस्मद्विधा स्पृशेत् ॥	052c  
यमश्च सोमश्च महर्षयश्चसाध्या विश्वे वालस्विल्याश्च सर्वे ।	053a  
एतेऽपि यस्योद्विजन्ते प्रभावात्तस्मात्कस्मान्मादृशी नोद्विजेत ॥	053c  
त्वयैवमुक्ता च कथं समीपमृषेर्न गच्छेयमहं सुरेन्द्र ।	054a  
रक्षां च मे चिन्तय देवराज यथा त्वदर्थं रक्षिताऽहं चरेयम् ॥	054c  
कामं तु मे मारुतस्तत्र वासः प्रक्रीडिताया विवृणोतु देव ।	055a  
भवेच्च मे मन्मथस्तत्र कार्ये सहायभूतस्तु तव प्रसादात् ॥	055c  
वनाच्च वायुः सुरभिः प्रवायात्तस्मिन्काले तमृषिं लोभयन्त्याः ।	056a  
तथेत्युक्त्वा विहिते चैव तस्मिंस्ततो ययौ साऽऽश्रमं कौशिकस्य ॥ ॥	056c  

इति श्रीमन्महाभारते आदिपर्वणि सम्भवपर्वणि द्विनवतितमोऽध्यायः ॥ 92 ॥

1-92-23 हसती हसन्ती ॥ 
1-92-30 अभ्यचोदयत् पृष्टवान् ॥ 1-92-43 बभार पोषितवान् । मतङ्गस्त्रिशङ्कुः ॥ 1-92-44 आश्रममभ्येत्य तपस्तप्त्वेति शेषः । नद्याः कौशिक्याः ॥ 
1-92-49 तस्य तस्मात् ॥
 1-92-50 आवर्तयेदेकीकुर्यात् ॥
 1-92-52 सूर्यचन्द्रावेवाक्ष्णोः सम्बन्धिनी तारके यस्य तावपि भ्रूभङ्गमात्रेण स्रष्टुं समर्थ इत्यर्थः ॥ 
1-92-55 प्रक्रीडितायाः प्रकृष्टं क्रीडितं यस्याः । विवृणोतु अपसारयतु ॥ द्विनवतितमोऽध्यायः ॥ 92 ॥
