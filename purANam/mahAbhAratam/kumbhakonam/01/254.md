अध्यायः 254

(अथ मयदर्शनपर्व ॥ 19 ॥)

देवेषु पराजितेषु अशरीरवाणीश्रवणेन इन्द्रस्य निवृत्तिः ॥ 1 ॥ पलायमानं मयं हन्तुमुद्युक्ते श्रीकृष्णे आत्मानं शरणागतस्य मयस्य अर्जुनेनाभयदानम् ॥ 2 ॥ खाण्डवदाहेऽपि अश्वसेनादीनामदाहस्य वैशम्पायनेन कथनम् ॥ 3 ॥

वैशम्पायन उवाच ।	001  

तथा शैलनिपातेन भीषिताः खाण्डवालयाः ।	001a  
दानवा राक्षसा नागास्तरक्ष्वृक्षवनौकसः ॥	001c  
द्विपाः प्रभिन्नाः शार्दूलाः सिंहाः केसरिणस्तथा ।	002a  
मृगाश्च महिषाश्चैव शतशः पक्षिणस्तथा ॥	002c  
समुद्विग्ना विससृपुस्तथान्या भूतजातयः ।	003a  
तं दावं समुदैक्षन्त कृष्णौ चाभ्युद्यतायुधौ ॥	003c  
उत्पातनादशब्देन त्रासिता इव चाभवन् ।	004a  
ते वनं प्रसमीक्ष्याथ दह्यमानमनेकधा ॥	004c  
कृष्णमभ्युद्यतास्त्रं च नादं मुमुचुरुल्बणम् ।	005a  
तेन नादेन रौद्रेण नादेन च विभावसोः ॥	005c  
ररास गगनं कृत्स्नमुत्पातजलदैरिव ।	006a  
ततः कृष्णो महाबाहुः स्वतेजोभास्वरं महत् ॥	006c  
चक्रं व्यसृजदत्युग्रं तेषां नाशाय केशवः ।	007a  
तेनार्ता जातयः क्षुद्राः सदानवनिशाचराः ॥	007c  
निकृत्ताः शतशः सर्वा निपेतुरनलं क्षणात् ।	008a  
तत्रादृश्यन्त ते दैत्याः कृष्णचक्रविदारिताः ॥	008c  
वसारुधिरसम्पृक्ताः सन्ध्यायामिव तोयदाः ।	009a  
पिशाचान्पक्षिणो नागान्पशूंश्चैव सहस्रशः ॥	009c  
निघ्नंश्चरति वार्ष्णेयः कालवत्तत्र भारत ।	010a  
क्षिप्तं क्षिप्तं पुनश्चक्रं कृष्णस्यामित्रघातिनः ॥	010c  
छित्त्वानेकानि सत्वानि पाणिमेति पुनः पुनः ।	011a  
तथा तु निघ्नतस्तस्य पिशाचोरगराक्षसान् ॥	011c  
बभूव रूपमत्युग्रं सर्वभूतात्मनस्तदा ।	012a  
समेतानां च सर्वेषां दानवानां च सर्वशः ॥	012c  
विजेता नाभवत्कश्चित्कृष्णपाण्डवयोर्मृधे ।	013a  
तयोर्बलात्परित्रातुं तं च दावं यदा सुराः ॥	013c  
नाशक्नुवञ्शमयितुं तदाऽभूवन्पराङ्मुखाः ।	014a  
शतक्रतुस्तु सम्प्रेक्ष्य विमुखानमरांस्तथा ॥	014c  
बभूव मुदितो राजन्प्रशंसन्केशवार्जुनौ ।	015a  
निवृत्तेष्वथ देवेषु वागुवाचाशरीरिणी ॥	015c  
शतक्रतुं समाभाष्य महागम्भीरनिःस्वना ।	016a  
न ते सखा सन्निहितस्तक्षको भुजगोत्तमः ॥	016c  
दाहकाले खाण्डवस्य कुरुक्षेत्रं गतो ह्यसौ ।	017a  
न च शक्यौ युधा जेतुं कथञ्चिदपि वासव ॥	017c  
वासुदेवार्जुनावेतौ निबोध वचनान्मम ।	018a  
नरनारायणावेतौ पूर्वदेवौ दिवि श्रुतौ ॥	018c  
भवानप्यभिजानाति यद्वीर्यौ यत्पराक्रमौ ।	019a  
नैतौ शक्यौ दुराधर्षौ विजेतुमजितौ युधि ॥	019c  
अपि सर्वेषु लोकेषु पुराणावृषिसत्तमौ ।	020a  
पूजनीयतमावेतावपि सर्वैः सुरासुरैः ॥	020c  
यक्षराक्षसगन्धर्वनरकिन्नरपन्नगैः ।	021a  
तस्मादितः सुरैः सार्धं गन्तुमर्हसि वासव ॥	021c  
दिष्टं चाप्यनुपश्यैतत्खाण्डवस्य विनाशनम् ।	022a  
इति वाक्यमुपश्रुत्य तथ्यमित्यमरेश्वरः ॥	022c  
क्रोधामर्षौ समुत्सृज्य सम्प्रतस्थे दिवं तदा ।	023a  
तं प्रस्थितं महात्मानं समवेक्ष्य दिवौकसः ॥	023c  
सहिताः सेनया राजन्ननुजग्मुः पुरन्दरम् ।	024a  
देवराजं तदा यान्तं सह देवैरवेक्ष्य तु ॥	024c  
वासुदेवार्जुनौ वीरौ सिंहनादं विनेदतुः ।	025a  
देवराजे गते राजन्प्रहृष्टौ केशवार्जुनौ ॥	025c  
निर्विशङ्कं वनं वीरौ दाहयामासतुस्तदा ।	026a  
स मारुत इवाभ्राणि नाशयित्वाऽर्जुनः सुरान् ॥	026c  
व्यधमच्छरसङ्घातैर्देहिनः खाण्डवालयान् ।	027a  
न च स्म किञ्चिच्छक्नोति भूतं निश्चरितुं ततः ॥	027c  
सञ्सछिद्यमानमिषुभिरस्यता सव्यसाचिना ।	028a  
नाशक्नुवंश्च भूतानि महान्त्यपि रणेऽर्जुनम् ॥	028c  
निरीक्षितुममोघास्त्रं योद्धुं चापि कुतो रणे ।	029a  
शतं चैकेन विव्याध शतेनैकं पतत्रिणाम् ॥	029c  
व्यसवस्तेऽपतन्नग्नौ साक्षात्कालहता इव ।	030a  
न चालभन्त ते शर्म रोधःसु विषमेषु च ॥	030c  
पितृदेवनिवासेषु सन्तापश्चाप्यजायत ।	031a  
भूतसङ्घाश्च बहवो दीनाश्चक्रुर्महास्वनम् ॥	031c  
रुरुदुर्वारणाश्चैव तथा मृगतरक्षवः ।	032a  
तेन शब्देन वित्रेसुर्गङ्गोदधिचरा झषाः ॥	032c  
विद्याधरगणाश्चैव ये च तत्र वनौकसः ।	033a  
न त्वर्जुनं महाबाहो नापि कृष्णं जनार्दनम् ॥	033c  
निरीक्षितुं वै शक्नोति कश्चिद्योद्धुं कुतः पुनः ।	034a  
एकायनगता येऽपि निष्पेतुस्तत्र केचन ॥	034c  
राक्षसा दानवा नागा जघ्ने चक्रेण तान्हरिः ।	035a  
ते तु भिन्नशिरोदेहाश्चक्रवेगाद्गतासवः ॥	035c  
पेतुरन्ये महाकायाः प्रदीप्ते वसुरेतसि ।	036a  
समांसरुधिरौधैश्च वसाभिश्चापि तर्पितः ॥	036c  
उपर्याकाशगो भूत्वा विधूमः समपद्यत ।	037a  
दीप्ताक्षो दीप्तजिह्वश्च सम्प्रदीप्तमहाननः ॥	037c  
दीप्तोर्ध्वकेशः पिङ्गाक्षः पिबन्प्राणभृतां वसाम् ।	038a  
तां स कृष्णार्जुनकृतां सुधां प्राप्य हुताशनः ॥	038c  
बभूव मुदितस्तृप्तः परां निर्वृतिमागतः ।	039a  
तथाऽसुरं मयं नाम तक्षकस्य निवेशनात् ॥	039c  
विप्रद्रवन्तं सहसा ददर्श मधुसूदनः ।	040a  
तमग्निः प्रार्थयामास दिधक्षुर्वातसारथिः ॥	040c  
शरीरवाञ्जटी भूत्वा नदन्निव बलाहकः ।	041a  
विज्ञाय दानवेन्द्राणां मयं वै शिल्पिनां वरम् ॥	041c  
जिघांसुर्वासुदेवस्तं चक्रमुद्यम्य धिष्ठितः ।	042a  
स चक्रमुद्यतं दृष्ट्वा दिधक्षन्तं च पावकम् ॥	042c  
अभिधावार्जुनेत्येवं मयस्त्राहीति चाब्रवीत् ।	043a  
तस्य भीतस्वनं श्रुत्वा मा भैरिति धनञ्जयः ॥	043c  
प्रत्युवाच मयं पार्थो जीवयन्निव भारत ।	044a  
तं न भेतव्यमित्याह मयं पार्थो दयापरः ॥	044c  
तं पार्थेनाभये दत्ते नमुचेर्भ्रातरं मयम् ।	045a  
न हन्तुमैच्छद्दाशार्हः पावको न ददाह च ॥	045c  
तद्वनं पावको धीमान्दिनानि दश पञ्च च ।	046a  
ददाह कृष्णपार्थाभ्यां रक्षितः पाकशासनात् ॥	046c  
तस्मिन्वने दह्यमाने षडग्निर्न ददाह च ।	047a  
अश्वसेनं मयं चैव चतुरः शार्ङ्गकांस्तथा ॥ ॥	047c  

इति श्रीमन्महाभारते आदिपर्वणि मयदर्शनपर्वणि चतुःपञ्चाशदधिकद्विशततमोऽध्यायः ॥ 254 ॥
