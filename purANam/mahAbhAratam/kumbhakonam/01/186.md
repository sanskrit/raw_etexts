अध्यायः 186

अर्धरात्रे पाण्डवानां गङ्गातीरगमनम् ॥ 1 ॥ तत्र स्त्रीभिः सह जलक्रीडां कुर्वता चित्ररथेन गन्धर्वेण सह अर्जुनस्य युद्धम् ॥ 2 ॥ आग्नेयास्त्रेण दग्धादधःपतितस्य तस्यार्जुनेन ग्रहणम् ॥ 3 ॥ गन्धर्वपत्न्या प्रार्थितस्य युधिष्ठिरस्याज्ञया गन्धर्वमोचनम् ॥ 4 ॥ गन्धर्वप्रार्थनया आग्नेयास्त्रपरिवर्तनेन तस्माद्गान्धर्वास्त्रग्रहणानुमोदनम् ॥ 5 ॥ गन्धर्वेण पाण्डवानां पुरोहितसम्पादनोपदेशः ॥ 6 ॥
वैशम्पायन उवाच 	001  
ते प्रतस्थुः पुरस्कृत्य मातरं पुरुषर्षभाः ।	001a  
समैरुदङ्मुखैर्मार्गैर्यथोद्दिष्टं च भारत ॥	001c  
अहोरात्रेणाभ्यगच्छन्पाञ्चालनगरं प्रति ।	002a  
अभ्याजग्मुर्लोकनदीं गङ्गां भागीरथीं प्रति ॥	002c  
चन्द्रास्तमयवेलायामर्धरात्रसमागमे ।	003a  
वारि चैवानुमज्जन्तस्तीर्थं सोमाश्रयायणम् ।	003c  
आसेदुः पुरुषव्याघ्रा गङ्गायां पाण्डुनन्दनाः ॥	003e  
उल्मुकं तु समुद्यम्य तेषामग्रे धनञ्जयः ।	004a  
प्रकाशार्थं ययौ तत्र रक्षार्थं च महारथः ॥	004c  
तत्र गङ्गाजले रम्ये विविक्ते क्रीडयन् स्त्रियः ।	005a  
ईर्ष्युर्गन्धर्वराजो वै जलक्रीडामुपागतः	005c  
शब्दं तेषां स शुश्राव नदीं समुपसर्पताम् ।	006a  
तेन शब्देन चाविष्टश्चुक्रोध बलवद्बली ॥	006c  
स दृष्ट्वा पाण्डवांस्तत्र सह मात्रा परन्तपान् ।	007a  
विष्फारयन्धनुर्घोरमिदं वचनमब्रवीत् ॥	007c  
सन्ध्या संरज्यते घोरा पूर्वरात्रागमेषु या ।	008a  
अशीतिभिर्लवैर्हीनं तन्मुहूर्तं प्रचक्षते ॥	008c  
विहितं कामचाराणां यक्षगन्धर्वरक्षसाम् ।	009a  
शेषमन्यन्मनुष्याणां कर्मचारेषु वै स्मृतम् ॥	009c  
लोभात्प्रचारं चरतस्तासु वेलासु वै नरान् ।	010a  
उपक्रान्ता निगृह्णीमो राक्षसैः सह बालिशान् ॥	010c  
अतो रात्रौ प्राप्नुवतो जलं ब्रह्मविदो जनाः ।	011a  
गर्हयन्ति नरान्सर्वान्बलस्थान्नृपतीनपि ॥	011c  
आराच्च तिष्ठतास्माकं समीपं नोपसर्पत ।	012a  
कस्मान्मां नाभिजानीत प्राप्तं भागीरथीजलम् ॥	012c  
अङ्गारपर्णं गन्धर्वं वित्त मां स्वबलाश्रयम् ।	013a  
अहं हि मानी चेर्ष्युश्च कुबेरस्य प्रियः सखा ॥	013c  
अङ्गारपर्णमित्येवं ख्यातं चेदं वनं मम ।	014a  
अनुगङ्गं चरन्कामांश्चित्रं यत्र रमाम्यहम् ॥	014c  
न कौणपाः शृङ्गिणो वा न देवा न च मानुषाः ।	015a  
कुबेरस्य यथोष्णीषं किं मां समुपसर्पथ ॥	015c  
अर्जुन उवाच 	016  
समुद्रे हिमवत्पार्श्वे नद्यामस्यां च दुर्मते ।	016a  
रात्रावहनि सन्ध्यायां कस्य क्लृप्तः परिग्रहः ॥	016c  
भुक्तो वाऽप्यथ वाऽभुक्तो रात्रावहनि खेचर ।	017a  
न कालनियमो ह्यस्ति गङ्गां प्राप्य सरिद्वराम्॥	017c  
वयं च शक्तिसम्पन्ना अकाले त्वामधृष्णुम ।	018a  
अशक्ता हि रणे क्रूर युष्मानर्चन्ति मानवाः ॥	018c  
पुरा हिमवतश्चैषा हेमशृङ्गाद्विनिःसृता ।	019a  
गङ्गा गत्वा समुद्राम्भः सप्तधा समपद्यत ॥	019c  
गङ्गां च यमुनां चैव प्लक्षजातां सरस्वतीम् ।	020a  
रथस्थां सरयूं चैव गोमतीं गण्डकीं तथा ॥	020c  
अपर्युषितपापास्ते नदीः सप्त पिबन्ति ये ।	021a  
इयं भूत्वा चैकवप्रा शुचिराकाशगा पुनः ॥	021c  
देवेषु गङ्गा गन्धर्व प्राप्नोत्यलकनन्दताम् ।	022a  
तथा पितॄन्वैतरणी दुस्तरा पापकर्मभिः ।	022c  
गङ्गा भवति वै प्राप्य कृष्णद्वैपायनोऽब्रवीत् ॥	022e  
असम्बाधा देवनदी स्वर्गसम्पादनी शुभा ।	023a  
कथमिच्छसि तां रोद्धुं नैष धर्मः सनातनः ॥	023c  
अनिवार्यमसम्बाधं तव वाचा कथं वयम् ।	024a  
न स्पृशेम यथाकामं पुण्यं भागीरथीजलम् ॥	024c  
वैशम्पायन उवाच 	025  
अङ्गारपर्णस्तच्छ्रुत्वा क्रुद्ध आनाम्य कार्मुकम् ।	025a  
मुमोच बाणान्निशितानहीनाशीविषानिव ॥	025c  
उल्मुकं भ्रामयंस्तूर्णं पाण्डवश्चर्म चोत्तरम् ।	026a  
व्यपोहत शरांस्तस्य सर्वानेव धनञ्जयः ॥	026c  
अर्जुन उवाच 	027  
बिभीषिका वै गन्धर्व नास्त्रज्ञेषु प्रयुज्यते ।	027a  
अस्त्रज्ञेषु प्रयुक्तेयं फेनवत्प्रविलीयते ॥	027c  
मानुषानति गन्धर्वान्सर्वान् गन्धर्व लक्षये ।	028a  
तस्मादस्त्रेण दिव्येन योत्स्येऽहं न तु मायया ॥	028c  
पुराऽस्त्रमिमाग्नेयं प्रादात्किल बृहस्पतिः ।	029a  
भरद्वाजाय गन्धर्व गुरुर्मान्यः शतक्रतोः ॥	029c  
भरद्वजादग्निवेश्य अग्निवेश्याद्गुरुर्मम ।	030a  
साध्विदं मह्यमददद्द्रोणो ब्राह्मणसत्तमः ॥	030c  
वैशम्पायन उवाच 	031  
इत्युक्त्वा पाण्डवः क्रुद्धो गन्धर्वाय मुमोच ह ।	031a  
प्रदीप्तमस्त्रमाग्नेयं ददाहास्य रथं तु तत् ॥	031c  
विरथं विप्लुतं तं तु स गन्धर्वं महाबलः ।	032a  
अस्त्रतेजःप्रमूढं च प्रपतन्तमवाङ्मुखम् ॥	032c  
शिरोरुहेषु जग्राह माल्यवत्सु धनञ्जयः ।	033a  
भ्रातॄन्प्रति चकर्षाथ सोऽस्त्रपातादचेतसम् ॥	033c  
युधिष्ठिरं तस्य भार्या प्रपेदे शरणार्थिनी ।	034a  
नाम्ना कुम्भीनसी नाम पतित्राणमभीप्सती ॥	034c  
गन्धर्व्युवाच 	035  
त्रायस्व मां महाभाग पतिं चेमं विमुञ्च मे ।	035a  
गन्धर्वी शरणं प्राप्ता नाम्ना कुम्भीनसी प्रभो ॥	035c  
युधिष्ठिर उवाच 	036  
युद्धे जितं यशोहीनं स्त्रीनाथमपराक्रमम् ।	036a  
को निहन्याद्रिपुं तात मुञ्चेमं रिपुसूदन ॥	036c  
अर्जुन उवाच 	037  
जीवितं प्रतिपद्यस्व गच्छ गन्धर्व मा शुचः ।	037a  
प्रदिशत्यभयं तेऽद्य कुरुराजो युधिष्ठिरः ॥	037c  
गन्धर्व उवाच 	038  
जितोऽहं पूर्वकं नाम मुञ्चाम्यङ्गारपर्णताम् ।	038a  
यशोहीनं न च श्लाघ्यं स्वं नाम जनसंसदि ॥	038c  
साध्विमं लब्धवाँल्लाभं योऽहं दिव्यास्त्रधारिणम् ।	039a  
गान्धर्व्या माययेच्छामि संयोजयितुमर्जुनम् ॥	039c  
अस्त्राग्निना विचित्रोऽयं दग्धो मे रथ उत्तमः ।	040a  
सोऽहं चित्ररथो भूत्वा नाम्ना दग्धरथोऽभवं ॥	040c  
सम्भृता चैव विद्येयं तपसेह मया पुरा ।	041a  
निवेदयिष्ये तामद्य प्राणदाय महात्मने ॥	041c  
संस्तम्भयित्वा तरसा जितं शरणमागतम् ।	042a  
यो रिपुं योजयेत्प्राणैः कल्याणं किं न सोऽर्हति ॥	042c  
चाक्षुषी नाम विद्येयं यां सोमाय ददौ मनुः ।	043a  
ददौ स विश्वावसवे मम विश्वावसुर्ददौ ॥	043c  
सेयं कापुरुषं प्राप्ता गुरुदत्ता प्रणश्यति ।	044a  
आगमोऽस्या मया प्रोक्तो वीर्यं प्रतिनिबोध मे ॥	044c  
यच्चक्षुषा द्रष्टुमिच्छेत्त्रिषु लोकेषु किञ्चन ।	045a  
तत्पश्येद्यादृशं चेच्छेत्तादृशं द्रष्टुमर्हति ॥	045c  
एकपादेन षण्मासान्स्थितो विद्यां लभेदिमाम् ।	046a  
अनुनेष्याम्यहं विद्यां स्वयं तुभ्यं व्रते कृते ॥	046c  
विद्यया ह्यनया राजन्वयं नृभ्यो विशेषिताः ।	047a  
अविशिष्टाश्च देवानामनुभावप्रदर्शिनः ॥	047c  
गन्धर्वजानामश्वानामहं पुरुषसत्तम ।	048a  
भ्रातृभ्यस्तव तुभ्यं च पृथग्दाता शतं शतं ॥	048c  
देवगन्धर्ववाहास्ते दिव्यवर्णा मनोजवाः ।	049a  
क्षीणाक्षीणा भवन्त्येते न हीयन्ते च रंहसः ॥	049c  
पुरा कृतं महेन्द्रस्य वज्रं वृत्रनिबर्हणम् ।	050a  
दशधा शतधा चैव तच्छीर्णं वृत्रमूर्धनि ॥	050c  
ततो भागीकृतो देवैर्वज्रभाग उपास्यते ।	051a  
लोके यशोधनं किञ्चित्सैव वज्रतनुः स्मृता ॥	051c  
वज्रपाणिर्ब्राह्मणः स्यात्क्षत्रं वज्ररथं स्मृतम् ।	052a  
वैश्या वै दानवज्राश्च कर्मवज्रा यवीयसः ॥	052c  
क्षत्रवज्रस्य भागेन अवध्या वाजिनः स्मृताः ।	053a  
रथाङ्गं वडबा सूते शूराश्चाश्वेषु ये मताः ॥	053c  
कामवर्णाः कामजवाः कामतः समुपस्थिताः ।	054a  
इति गन्धर्वजाः कामं पूरयिष्यन्ति मे हयाः ॥	054c  
अर्जुन उवाच 	055  
यदि प्रीतेन मे दत्तं संशये जीवितस्य वा ।	055a  
विद्याधनं श्रुतं वाऽपि न तद्गन्धर्व रोचये ॥	055c  
गन्धर्व उवाच 	055  
संयोगो वै प्रीतिकरो महत्सु प्रतिदृश्यते ।	056a  
जीवितस्य प्रदानेन प्रीतो विद्यां ददामि ते ॥	056c  
त्वत्तोऽप्यहं ग्रहीष्यामि अस्त्रमाग्नेयमुत्तमम् ।	057a  
तथैव योग्यं बीभत्सो चिराय मरतर्षभ ॥	057c  
अर्जुन उवाच 	058  
त्वत्तोऽस्त्रेण वृणोम्यश्वान्संयोगः शाश्वतोऽस्तुनौ ।	058a  
सखे तद्ब्रूहि गन्धर्व युष्मभ्यो यद्भयं भवेत् ॥	058c  
कारणं ब्रूहि गन्धर्व किं तद्येन स्म धर्षिताः ।	059a  
यान्तो वेदविदः सर्वे सन्तो रात्रावरिन्दमाः ॥	059c  
गन्धर्व उवाच 	060  
अनग्नयोऽनाहुतयो न च विप्रपुरस्कृताः ।	060a  
यूयं ततो धर्षिताः स्थ मया वै पाण्डुनन्दनाः ॥	060c  
\'यक्षराक्षसगन्धर्वपिशाचपतगोरगाः ।	061a  
धर्षन्ति नरव्याघ्र न ब्राह्मणपुरस्कृतान् ॥	061c  
जानतापि मया तस्मात्तेजश्चाभिजनं च वः ।	062a  
इयमग्निमतां श्रेष्ठ धर्षिता वै पुरागतिः ॥	062c  
को हि वस्त्रिषु लोकेषु न वेद भरतर्षभ ।	063a  
स्वैर्गुणैर्विस्तृतं श्रीमद्यशोऽग्र्यं भूरिवर्चसाम्\' ॥	063c  
यक्षराक्षसगन्धर्वाः पिशाचोरगदानवाः ।	064a  
विस्तरं कुरुवंशस्य धीमन्तः कथयन्ति ते ॥	064c  
नारदप्रभृतीनां तु देवर्षीणां मया श्रुतम् ।	065a  
गुणान्कथयतां वीर पूर्वेषां तव धीमताम् ॥	065c  
स्वयं चापि मया दृष्टश्चरता सागराम्बराम् ।	066a  
इमां वसुमतीं कृत्स्नां प्रभावः सुकुलस्य ते ॥	066c  
वेदे धनुषि चाचार्यमभिजानामि तेऽर्जुन ।	067a  
विश्रुतं त्रिषु लोकेषु भारद्वाजं यशस्विनम् ॥	067c  
\'सर्ववेदविदां श्रेष्ठं सर्वशस्त्रभृतां वरम् ।	068a  
द्रोणमिष्वस्त्रकुशलं धनुष्यङ्गिरसां  वरम् ॥\'	068c  
धर्मं वायुं च शक्रं च विजानाम्यश्विनौ तथा ।	069a  
पाण्डुं च कुरुशार्दूल षडेतान्कुरुवर्धनान् ।	069c  
पितॄनेतानहं पार्थ देवमानुषसत्तमान् ॥	069e  
दिव्यात्मानो महात्मानः सर्वशस्त्रभृतां वराः ।	070a  
भवन्तो भ्रातरः शूराः सर्वे सुचरितव्रताः ॥	070c  
उत्तमां च मनोबुद्धिं भवतां भावितात्मनाम् ।	071a  
जानन्नपि च वः पार्थ कृतवानिह धर्षणाम् ॥	071c  
स्त्रीसकाशे च कौरव्य न पुमान्क्षन्तुमर्हति ।	072a  
धर्षणामात्मनः पश्यन्ब्राहुद्रविणमाश्रितः ॥	072c  
नक्तं च बलमस्माकं भूय एवाभिवर्धते ।	073a  
यतस्ततो मां कौन्तेय सदारं मन्युराविशत् ॥	073c  
सोऽहं त्वयेह विजितः सङ्ख्ये तापत्यवर्धन ।	074a  
येन तेनेह विधिना कीर्त्यमानं निबोध मे ॥	074c  
ब्रह्मचर्यं परो धर्मः स चापि नियतस्त्वयि ।	075a  
यस्मात्तस्मादहं पार्थ रणेऽस्मि विजितस्त्वया ॥	075c  
यस्तु स्यात्क्षत्रियः कश्चित्कामवृत्तः परन्तप ।	076a  
नक्तं च युधि युध्येत न स जीवेत्कथञ्चन ॥	076c  
यस्तु स्यात्कामवृत्तोऽपि पार्थ ब्रह्मपुरस्कृतः ।	077a  
जयेन्नक्तञ्चरान्सर्वान्स पुरोहितधूर्गतः ॥	077c  
तस्मात्तापत्य यत्किञ्चिन्नृणां श्रेय इहेप्सितम् ।	078a  
तस्मिन्कर्मणि योक्तव्या दान्तात्मानः पुरोहिताः ॥	078c  
वेदे षडङ्गे निरताः शुचयः सत्यवादिनः ।	079a  
धर्मात्मानः कृतात्मानः स्युर्नृपाणां पुरोहिताः ॥	079c  
जयश्च नियतो राज्ञः स्वर्गश्च तदनन्तरम् ।	080a  
यस्य स्याद्धर्मविद्वाग्मी पुरोधाः शीलवाञ्शुचिः ॥	080c  
लाभं लब्धुमलब्धं वा लब्धं वा परिरक्षितुम् ।	081a  
पुरोहितं प्रकुर्वीत राजा गुणसमन्वितम् ॥	081c  
पुरोहितमते तिष्ठेद्य इच्छेद्भूतिमात्मनः ।	082a  
प्राप्तुं वसुमतीं सर्वां सर्वशः सागराम्बराम् ॥	082c  
न हि केवलशौर्येण तापत्याभिजनेन च ।	083a  
जयेदब्राह्मणः कश्चिद्भूमिं भूमिपतिः क्वचित् ॥	083c  
तस्मादेवं विजानीहि कुरूणां वंशवर्धन ।	084a  
ब्राह्मणप्रमुखं राज्यं शक्यं पालयितुं चिरम् ॥ ॥	084c  

इति श्रीमन्महाभारते आदिपर्वणि चैत्ररथपर्वणि षडशीत्यधिकशततमोऽध्यायः ॥ 186 ॥

1-186-3 सोमाश्रयश्चन्द्रधरो रुद्रस्तस्य स्थानं सोमाश्रयायणम् ॥
 1-186-8 पूर्वरात्रागमेषु पश्चिमायां दिशि अर्धास्तमितार्कमण्डलरूपा या सन्ध्या संरज्यते रक्ता भवति तस्यां मुहूर्तं प्रस्थानकालमशीतिभिर्लवैर्निमेषार्धैर्हीनं प्रचक्षते ॥
 1-186-9 तदेव मुहूर्तं यक्षादीनां कर्मचारेषु विहितमन्यन्मनुष्याणां कर्मचारेषु स्मृतमित्यन्वयः । सन्ध्यायामशीतिलवोपरि रात्रौ यक्षादीनामेव सञ्चारकालः अन्यदहर्मनुष्याणामित्यर्थः ॥ 
1-186-15 शृङ्गिणः अभिचारिकाः ॥ 
1-186-21 एकवप्रा एकमाकाशरूपं वप्रं यस्याः सा ॥ 
1-186-36 स्त्री नाथो रक्षिता यस्य तम् ॥ 
1-186-38 अङ्गारवद्भास्वरं दुःस्पर्शं च पर्णं वाहनं रथो यस्य सोऽङ्गारपर्णस्तस्य भावस्तत्ताम् ॥
 1-186-41 क्षीणाश्चाऽक्षीणाश्च क्षीणाक्षीणाः वृद्धास्तरुणा वा एते न भवन्ति रंहसो वेगाच्च न हीयन्ते इति नकारानुषङ्गेण योज्यम् । क्षीणे क्षीणे इति घ. पाठः ॥ 
1-186-51 तस्य भागः पृथग्भूतः सर्वैर्भूतैरुपास्यते इति ङ. पाठः ॥ 
1-186-52 वज्रपाणिः पाणिः वज्रं यस्य सः । एवमेव वज्ररथमित्यपि ॥
 1-186-53 रथाङ्गं च तथा सूतो धनुश्च भरतर्षभ इति ङ. पाठः ॥ 
1-186-57 तथैव सख्यं बीभत्सो इति ङ. पाठः ॥ 
1-186-58 अस्त्रेणास्त्रं वृणे त्वत्तः यद्भयं त्यजेत् इति ङ. पाठः ॥ 
1-186-60 अनग्नयो दारहीनत्वात् । अनाहुतयः समावृतत्वात् । आश्रमविशेषहीनो ब्राह्मणो धर्षणीय इत्यर्थः ॥ 
1-186-76 कामवृत्तः  कृतदारः ॥ 
1-186-81 लाभं लब्धव्यं धनम् । अलब्धस्य च लाभाय लब्धस्य परिरक्षणे इति ङ. पाठः ॥ षडशीत्यधिकशततमोऽध्यायः ॥ 186 ॥
