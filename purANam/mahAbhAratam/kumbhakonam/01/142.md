अध्यायः 142

द्रोणेनास्त्रशिक्षायां कुरुपाण्डवानां शिष्यत्वेनाङ्गीकारः ॥ 1 ॥ विद्याभ्याससमाप्त्यनन्तरं बहुशः परीक्षितस्यार्जुनस्य द्रोणाचार्याद्विशेषशिक्षाप्राप्तिः ॥ 2 ॥ मृण्मयद्रोणप्रतिमाराधनेन एकलव्यस्य धनुर्वेदप्रतिभानं ॥ 3 ॥ मृगयार्थं गतेषु कुरुपाण्डवेषु एकलव्येन बाणैः शुनो मुखपूरणम् ॥ 4 ॥ अर्जुनप्रार्थनया द्रोणेनैकलव्यं प्रतिगम्य गुरुदक्षिणात्वेन दक्षिणाङ्गुष्ठयाचनम् ॥ 5 ॥ एकलव्येन दक्षिणाङ्गुष्ठस्य छित्वा दानम् ॥ 6 ॥ द्रोणेन शिष्यपरीक्षा ॥ 7 ॥ शिष्यपरीक्षायां युधिष्ठिरादीनां निराकरणम् ॥ 8 ॥
\'वैशम्पायन उवाच 	001  
प्रतिजग्राह तं भीष्मो गुरुं पाण्डुसुतैः सह ।	001a  
पौत्रानादाय तान्सर्वान्वसूनि विविधानि च ॥	001c  
शिष्या इति ददौ राजन्द्रोणाय विधिपूर्वकम् ।	002a  
तदा द्रोणोऽब्रवीद्वाक्यं भीष्मं बुद्धिमतां वरम् ॥	002c  
कृपस्तिष्ठति चाचार्यः शस्त्रज्ञः प्राज्ञसम्मतः ।	003a  
मयि तिष्ठति चेद्विप्रो वैमनस्यं गमिष्यति ॥	003c  
युष्मान्किञ्चिच्च याचित्वा धनं सङ्गृह्य हर्षितः ।	004a  
स्वमाश्रमपदं राजन्गमिष्यामि यथागतम् ॥	004c  
एवमुक्ते तु विप्रेन्द्रं भीष्मः प्रहरतां वरः ।	005a  
अब्रवीद्द्रोणमाचार्यमुख्यं शस्त्रविदां वरम् ॥	005c  
कृपस्तिष्ठतु पूज्यश्च भर्तव्यश्च मया सदा ।	006a  
त्वं गुरुर्भव पौत्राणामाचार्यस्त्वं मतो मम ।	006c  
प्रतिगृह्णीष्व पुत्रांस्त्वमस्त्रज्ञान्कुरु वै सदा ॥\'	006e  
वैशम्पायन उवाच	007  
ततः सम्पूजितो द्रोणो भीष्मेण द्विपदां वरः ।	007a  
विशश्राम महातेजाः पूजितः कुरुवेश्मनि ॥	007c  
विश्रान्तेऽथ गुरौ तस्मिन्पौत्रानादाय कौरवान् ।	008a  
शिष्यत्वेन ददौ भीष्मो वसूनि विविधानि च ॥	008c  
गृहं च सुपरिच्छन्नं धनधान्यसमाकुलम् ।	009a  
भारद्वाजाय सुप्रीतः प्रत्यपादयत प्रभुः ॥	009c  
स ताञ्शिष्यान्महेष्वासः प्रतिजग्राह कौरवान् ।	010a  
पाण्डवान्धार्तराष्ट्रांश्च द्रोणो मुदितमानसः ॥	010c  
प्रतिगृह्य च तान्सर्वान्द्रोणो वचनमब्रवीत् ।	011a  
रहस्येकः प्रतीतात्मा कृतोपसदनांस्तथा ॥	011c  
द्रोण उवाच	012  
कार्यं मे काङ्क्षितं किञ्चिद्धृदि सम्परिवर्तते ।	012a  
कृतास्त्रैस्तत्प्रदेयं मे तदेतद्वदतानघाः ॥	012c  
वैशम्पायन उवाच	013  
तच्छ्रुत्वा कौरवेयास्ते तूष्णीमासन्विशाम्पते ।	013a  
अर्जुनस्तु ततः सर्वं प्रतिजज्ञे परन्तप ॥	013c  
ततोऽर्जुनं तदा मूर्ध्नि समाघ्राय पुनः पुनः ।	014a  
प्रीतिपूर्वं परिष्वज्य प्ररुरोद मुदा तदा ॥	014c  
\'अश्वत्थामानमाहूय द्रोणो वचनमब्रवीत् ।	015a  
सखायं विद्धि ते पार्थं मया दत्तः प्रगृह्यताम् ॥	015c  
साधुसाध्विति तं पार्थः परिष्वज्येदमब्रवीत् ।	016a  
अद्यप्रभृति विप्रेन्द्र परवानस्मि धर्मतः ॥	016c  
शिष्योऽहं त्वत्प्रसादेन जीवामि द्विजसत्तम ।	017a  
इत्युक्त्वा तु तदा पार्थः पादौ जग्राह पाण्डवः\' ॥	017c  
ततो द्रोणः पाण्डुपुत्रानस्त्राणि विविधानि च ।	018a  
ग्राहयामास दिव्यानि मानुषाणि च वीर्यवान् ॥	018c  
राजपुत्रास्तथा चान्ये समेत्य भरतर्षभ ।	019a  
अभिजग्मुस्ततो द्रोणमस्त्रार्थे द्विजसत्तमम् ॥	019c  
वृष्णयश्चान्धकाश्चैव नानादेश्याश्च पार्थिवाः ।	020a  
सूतपुत्रश्च राधेयो गुरुं द्रोणमियात्तदा ॥	020c  
स्पर्धमानस्तु पार्थेन सूतपुत्रोऽत्यमर्षणः ।	021a  
दुर्योधनं समाश्रित्य सोऽवमन्यत पाण्डवान् ॥	021c  
अभ्ययात्स ततो द्रोणं धनुर्वेदचिकीर्षया ।	022a  
शिक्षाभुजबलोद्योगैस्तेषु सर्वेषु पाण्डवः ॥	022c  
अस्त्रविद्यानुरागाच्च विशिष्टोऽभवदर्जुनः ।	023a  
तुल्येष्वस्त्रप्रयोगेषु लाघवे सौष्टवेषु च ॥	023c  
सर्वेषामेव शिष्याणां बभूवाभ्यधिकोऽर्जुनः ।	024a  
ऐन्द्रिमप्रतिमं द्रोण उपदेशेष्वमन्यत ॥	024c  
एवं सर्वकुमाराणामिष्वस्त्रं प्रत्यपादयत् ।	025a  
कमण्डलुं च सर्वेषां प्रायच्छच्चिरकारणात् ॥	025c  
पुत्राय च ददौ कुम्भमविलम्बनकारणात् ।	026a  
यावत्ते नोपगच्छन्ति तावदस्मै परां क्रियाम् ॥	026c  
द्रोण आचष्ट पुत्राय कर्म तज्जिष्णुरौहत ।	027a  
ततः स वारुणास्त्रेण पूरयित्वा कमण्डलुम् ॥	027c  
सममाचार्यपुत्रेण गुरुमभ्येति फाल्गुनः ।	028a  
आचार्यपुत्रात्तस्मात्तु विशेषोपचयेऽपृथक् ॥	028c  
न व्यहीयत मेधावी पार्थोऽप्यस्त्रविदां वरः ।	029a  
अर्जुनः परमं यत्नमातिष्ठद्गुरुपूजने ॥	029c  
अस्त्रे च परमं योगं प्रियो द्रोणस्य चाभवत् ।	030a  
तं दृष्ट्वा नित्यमुद्युक्तमिष्वस्त्रं प्रति फाल्गुनम् ॥	030c  
आहूय वचनं द्रोणो रहः सूदमभाषत ।	031a  
अन्धकारेऽर्जुनायान्नं न देयं ते कदाचन ।	031c  
न चाख्येयमिदं चापि मद्वाक्यं विजये त्वया ॥	031e  
ततः कदाचिद्भुञ्जाने प्रववौ वायुरर्जुने ।	032a  
तेन तत्र प्रदीपः स दीप्यमानो विलोपितः ॥	032c  
भुक्त एव तु कौन्तेयो नास्यादन्यत्र वर्तते ।	033a  
हस्तस्तेजस्विनस्तस्य अनुग्रहणकारणात् ॥	033c  
तदभ्यासकृतं मत्वा रात्रावपि स पाण्डवः ।	034a  
योग्यां चक्रे महाबाहुर्धनुषा पाण्डुनन्दनः ॥	034c  
तस्य ज्यातलनिर्घोषं द्रोणः शुश्राव भारत ।	035a  
उपेत्य चैनमुत्थाय परिष्वज्येदमब्रवीत् ॥	035c  
द्रोण उवाच	036  
प्रयतिष्ये तथा कर्तुं यथा नान्यो धनुर्धरः ।	036a  
त्वत्समो भविता लोके सत्यमेतद्ब्रवीमि ते ॥	036c  
वैशम्पायन उवाच	037  
ततो द्रोणोऽर्जुनं भूयो हयेषु च गजेषु च ।	037a  
रथेषु भूमावपि च रणशिक्षामशिक्षयत् ॥	037c  
गदायुद्धेऽसिचर्यायां तोमरप्रासशक्तिषु ।	038a  
द्रोणः सङ्कीर्णयुद्धे च शिक्षयामास कौरवान् ॥	038c  
तस्य तत्कौशलं श्रुत्वा धनुर्वेदजिघृक्षवः ।	039a  
राजानो राजपुत्राश्च समाजग्मुः सहस्रशः ॥	039c  
\'तान्सर्वाञ्शिक्षयामास द्रोणः शस्त्रभृतां वरः ।\'	040a  
ततो निषादराजस्य हिरण्यधनुषः सुतः ।	040c  
एकलव्यो महाराज द्रोणमभ्याजगाम ह ॥	040e  
न स तं प्रतिजग्राह नैषादिरिति चिन्तयन् ।	041a  
शिष्यं धनुषि धर्मज्ञस्तेषामेवान्ववेक्षया ॥	041c  
\'द्रोण उवाच	042  
शिष्योऽसि मम नैषादे प्रयोगे बलत्तरः ।	042a  
निवर्तस्व गृहानेव अनुज्ञातोऽसि नित्यशः ॥	042c  
वैशम्पायन उवाच\'	043  
स तु द्रोणस्य शिरसा पादौ गृह्य परन्तपः ।	043a  
अरण्यमनुसम्प्राप्य कृत्वा द्रोणं महीमयम् ॥	043c  
तस्मिन्नाचार्यवृत्तिं च परमामास्थितस्तदा ।	044a  
इष्वस्त्रे योगमातस्थे परं नियममास्थितः ॥	044c  
परया श्रद्धयोपेतो योगेन परमेण च ।	045a  
विमोक्षादानसन्धाने लघुत्वं परमाप सः ॥	045c  
\'लाघवं चास्त्रयोगं च नचिरात्प्रत्यपद्यत ।	046a  
\'अथ द्रोणाभ्यनुज्ञाताः कदाचित्कुरुपाण्डवाः ।	046c  
रथैर्विनिर्ययुः सर्वे मृगयामरिमर्दनाः ॥	046e  
तत्रोपकरणं गृह्य नरः कश्चिद्यदृच्छया ।	047a  
राजन्ननुजगामैकः श्वानमादाय पाण्डवान् ॥	047c  
तेषां विचरतां तत्र तत्तत्कर्मचिकीर्षया ।	048a  
श्वा चरन्स पथा क्रीडन्नैषादिं प्रति जग्मिवान् ॥	048c  
स कृष्णमलदिग्धाङ्गं कृष्णाजिनजटाधरम् ।	049a  
नैषादिं श्वा समालक्ष्य भषंस्तस्थौ तदन्तिके ॥	049c  
तदा तस्याथ भषतः शुनः सप्त शरान्मुखे ।	050a  
लाघवं दर्शन्नस्त्रे मुमोच युगपद्यथा ॥	050c  
स तु श्वा शरपूर्णास्यः पाण्डवानाजगाम ह ।	051a  
तं दृष्ट्वा पाण्डवा वीराः परं विस्मयमागताः ॥	051c  
लाघवं शब्धवेधित्वं दृष्ट्वा तत्परमं तदा ।	052a  
प्रेक्ष्य तं व्रीडिताश्चासन्प्रशशंसुश्च सर्वशः ॥	052c  
तं ततोऽन्वेषमाणास्ते वने वननिवासिनम् ।	053a  
ददृशुः पाण्डवा राजन्नस्यन्तमनिशं शरान् ॥	053c  
न चैनमभ्यजानंस्ते तदा विकृतदर्शनम् ।	054a  
तथैनं परिपप्रच्छ्रुः को भवान्कस्य वेत्युत ॥	054c  
एकलव्य उवाच	055  
निषादाधिपतेर्वीरा हिरण्यधनुषः सुतम् ।	055a  
द्रोणशिष्यं च मां वित्त धुर्वेदकृतश्रमम् ॥	055c  
वैशम्पायन उवाच	056  
ते तमाज्ञाय तत्त्वेन पुनरागम्य पाण्डवाः ।	056a  
यथा वृत्तं वने सर्वं द्रोणायाचख्युरद्भुतम् ॥	056c  
कौन्तेयस्त्वर्जुनो राजन्नेकलव्यमनुस्मरन् ।	057a  
रहो द्रोणं समासाद्य प्रणयादिदमब्रवीत् ॥	057c  
नन्वहं परिरभ्यैकः प्रीतिपूर्वमिदं वचः ।	058a  
भवतोक्तो न मे शिष्यस्त्वद्विशिष्टो भविष्यति ॥	058c  
अथ कस्मान्मद्विशिष्टो लोकादपि च वीर्यवान् ।	059a  
अन्योऽस्ति भवतः शिष्यो निषादाधिपतेः सुतः ।	059c  
वैशम्पायन उवाच	060  
मुहूर्तमिव तं द्रोणश्चिन्तयित्वा विनिश्चयम् ।	060a  
सव्यसाचिनमादाय नैषादिं प्रति जग्मिवान् ॥	060c  
ददर्श मलदिग्धाङ्गं जटिलं चीरवाससम् ।	061a  
एकलव्यं धनुष्पाणिमस्यन्तमनिशं शरान् ॥	061c  
एकलव्यस्तु तं दृष्ट्वा द्रोणमायान्तमन्तिकात् ।	062a  
अभिगम्योपसङ्गृह्य जगाम शिरसा महीम् ॥	062c  
पूजयित्वा ततो द्रोणं विधिवत्स निषादजः ।	063a  
निवेद्य शिष्यमात्मानं तस्थौ प्राञ्जलिरग्रतः ॥	063c  
ततो द्रोणोऽब्रवीद्राजन्नेकलव्यमिदं वचः ।	064a  
यदि शिष्योऽसि मे वीर वेतनं दीयतां मम ॥	064c  
एकलव्यस्तु तच्छ्रुत्वा प्रीयमाणोऽब्रवीदिदम् ।	065a  
किं प्रयच्छामि भगवन्नाज्ञापयतु मां गुरुः ॥	065c  
न हि किञ्चिददेयं मे गुरवे ब्रह्मवित्तम ।	066a  
वैशम्पायन उवाच	066  
तमब्रवीत्त्वयाङ्गुष्ठो दक्षिणो दीयतामिति ॥	066c  
एकलव्यस्तु तच्छ्रुत्वा वचो द्रोणस्य दारुणम् ।	067a  
प्रतिज्ञामात्मनो रक्षन्सत्ये च नियतः सदा ॥	067c  
तथैव हृष्टवदनस्तथैवादीनमानसः ।	068a  
छित्त्वाऽविचार्य तं प्रादाद्द्रोणायाङ्गुष्ठमात्मनः ॥	068c  
ततः शरं तु नैषादिरङ्गुलीभिर्व्यकर्षत ।	069a  
न तथा च स शीघ्रोऽभूद्यथा पूर्वं नराधिप ॥	069c  
ततोऽर्जुनः प्रीतमना बभूव विगतज्वरः ।	070a  
द्रोणश्च सत्यवागासीन्नान्योऽभिभविताऽर्जुनं ॥	070c  
द्रोणस्य तु तदा शिष्यौ गदायोग्यौ बभूवतुः ।	071a  
दुर्योधनश्च भीमश्च सदा संरब्धणानसौ ॥	071c  
अश्वत्थामा रहस्येषु सर्वेष्वभ्यधिकोऽभवत् ।	072a  
तथाऽतिपुरुषानन्यान्त्सारुकौ यमजावुभौ ॥	072c  
युधिष्ठिरो रथश्रेष्ठः सर्वत्र तु धनञ्जयः ।	073a  
प्रथितः सागरान्तायां रथयूथपयूथपः ॥	073c  
बुद्धियोगबलोत्साहः सर्वास्त्रेषु च निष्ठितः ।	074a  
अस्त्रे गुर्वनुरागे च विशिष्टोऽभवदर्जुनः ॥	074c  
तुल्येष्वस्त्रोपदेशेषु सौष्ठवेन च वीर्यवान् ।	075a  
एकः सर्वकुमाराणां बभूवातिरथोऽर्जुनः ॥	075c  
प्राणाधिकं भीमसेनं कृतविद्यं धनञ्जयम् ।	076a  
धार्तराष्ट्रा दुरात्मानो नामृष्यन्त परस्परम् ॥	076c  
तांस्तु सर्वान्समानीय सर्वविद्यास्त्रशिक्षितान् ।	077a  
द्रोणः प्रहरणज्ञाने जिज्ञासुः पुरुषर्षभः ॥	077c  
कृत्रिमं भासमारोप्य वृक्षाग्रे शिल्पिभिः कृतम् ।	078a  
अविज्ञातं कुमाराणां लक्ष्यभूतमुपादिशत् ॥	078c  
द्रोण उवाच	079  
शीघ्रं भवन्तः सर्वेऽपि धनूंष्यादाय सर्वशः ।	079a  
भासमेतं समुद्दिश्य तिष्ठध्वं सन्धितेषतवः ॥	079c  
मद्वाक्यसमकालं तु शिरोऽस्य विनिपात्यताम् ।	080a  
एकैकशो नियोक्ष्यामि तथा कुरुत पुत्रकाः ॥	080c  
वैशम्पायन उवाच	081  
ततो युधिष्ठिरं पूर्वमुवाचाङ्गिरसां वरः ।	081a  
सन्धत्स्व बाणं दुर्धर्ष मद्वाक्यान्ते विमुञ्च तम् ॥	081c  
ततो युधिष्ठिरः पूर्वं धनुर्गृह्य परन्तपः ।	082a  
तस्थौ भासं समुद्दिश्य गुरुवाक्यप्रचोदितः ॥	082c  
ततो विततधन्वानं द्रोणस्तं कुरुनन्दनम् ।	083a  
स मुहूर्तादुवाचेदं वचनं भरतर्षभ ॥	083c  
पश्यसि त्वं द्रुमाग्रस्थं भासं नरवरात्मज ।	084a  
पश्यामीत्येवमाचार्यं प्रत्युवाच युधिष्ठिरः ॥	084c  
स मुहूर्तादिव पुनर्द्रोणस्तं प्रत्यभाषत ।	085a  
अथ वृक्षमिमं मां वा भ्रातॄन्वाऽपि प्रपश्यसि ॥	085c  
तमुवाच स कौन्तेयः पश्याम्येनं वनस्पतिम् ।	086a  
भवन्तं च तथा भ्रातॄन्भासं चेति पुनःपुनः ॥	086c  
तमुवाचापसर्पेति द्रोणोऽप्रीतमना इव ।	087a  
नैतच्छक्यं त्वया वेद्धुं लक्ष्यमित्येव कुत्सयन् ॥	087c  
ततो दुर्योधनादींस्तान्धार्तराष्ट्रान्महायशाः ।	088a  
तेनैव क्रमयोगेन जिज्ञासुः पर्यपृच्छत ॥	088c  
अन्यांश्च शिष्यान्भीमादीन्राज्ञश्चैवान्यदेशजान् ।	089a  
यदा च सर्वे तत्सर्वं पश्याम इति कुत्सिताः ॥ ॥	089c  

इति श्रीमन्महाभारते आदिपर्वणि सम्भवपर्वणि द्विचत्वारिंशदधिकशततमोऽध्यायः ॥ 142 ॥

1-142-12 यत्प्रदेयं मे इति पाठान्तरम् ॥ 1-142-22 द्रोणमभ्ययात् द्रोणतुल्योऽभवत् ॥ 1-142-27 औहत तर्कितवान् ॥ 1-142-28 अपृथक् सहैवास्ते ॥ 1-142-29 अतो न व्यहीयत न विहीनोऽभूत् ॥ 1-142-30 योगमैकाग्र्यम् ॥ 1-142-33 अनुग्रहणमभ्यासः ॥ 1-142-34 योग्यामभ्यासम् ॥ 1-142-35 उत्थायोपेत्येति क्रमः ॥ 1-142-41 तेषामन्ववेक्षया तेभ्योऽधिको माभूदिति बुद्ध्या ॥ 1-142-43 महीमयं मृण्मयम् ॥ 1-142-44 इष्वस्त्रे इषुप्रयोगे योगमैकाग्र्यम् ॥ 1-142-45 लघुत्वं शीघ्रप्रयोक्तृत्वम् ॥ 1-142-64 वेतनं गुरुदक्षिणारूपम् ॥ 1-142-70 नाधिकोऽन्योऽर्जुनादभूत इति पाठान्तरम् ॥ 1-142-71 गदायोग्यौ गदायुद्धेऽभ्यासवन्तौ ॥ 1-142-72 त्सारुकौ खङ्गयुद्धे कुशलौ ॥ 1-142-79 भासं पक्षिविशेषम् ॥ द्विचत्वारिंशदधिकशततमोऽध्यायः ॥ 142 ॥
