अध्यायः 025
*विनतया कद्रूवहनं गरुडेन सर्पवहनं च ॥ 1 ॥ सूर्यातपतप्तस्वपुत्ररक्षार्थं कद्रूकृत इन्द्रस्तवः ॥ 2 ॥
सौतिरुवाच ।	001  
ततः कामगमः पक्षी महावीर्यो महाबलः ।	001a  
मातुरन्तिकमागच्छत्परं पारं महोदधेः ॥	001b  
यत्र सा विनता तस्मिन्पणितेन पराजिता ।	002a  
अतीव दुःखसंतप्ता दासीभावमुपागता ॥	002b  
ततः कदाचिद्विनतां प्रणतां पुत्रसन्निधौ ।	003a  
काले चाहूय वचनं कद्रूरिदमभाषत ॥	003b  
नागानामालयं भद्रे सुरम्यं चारुदर्शनम् ।	004a  
समुद्रकुक्षावेकान्ते तत्र मां विनते नय ॥	004b  
सौतिरुवाच ।	005  
ततः सुपर्णमाता तामवहत्सर्पमातरम् ।	005a  
पन्नगान्गरुडश्चापि मातुर्वचनचोदितः ॥	005b  
स सूर्यमभितो याति वैनतेयो विहंगमः ।	006a  
सूर्यरश्मिप्रतप्ताश्च मूर्च्छिताः पन्नगाऽभवन् ॥	006b  
तदवस्थान्सुतान्दृष्ट्वा कद्रूः शक्रमथास्तुवत् ।	007a  
नमस्ते सर्वदेवेश नमस्ते बलसूदन ॥	007b  
नमुचिघ्न नमस्तेऽस्तु सहस्राक्ष शचीपते ।	008a  
सर्पाणां सूर्यतप्तानां वारिणा त्वं प्लवो भव ॥	008b  
त्वमेव परमं त्राणमस्माकममरोत्तम ।	009a  
ईशो असि पयः स्रष्टुं त्वमनल्पं पुरंदर ॥	009b  
त्वमेव मेघस्त्वं वायुस्त्वमग्निर्विद्युतोऽम्बरे ।	010a  
त्वमभ्रगणविक्षेप्ता त्वामेवाहुर्महाघनम् ॥	010b  
त्वं वज्रमतुलं घोरं घोषवांस्त्वं बलाहकः ।	011a  
स्रष्टा त्वमेव लोकानां संहर्ता चापराजितः ॥	011b  
त्वं ज्योतिः सर्वभूतानां त्वमादित्यो विभावसुः ।	012a  
त्वं महद्भूतमाश्चर्यं त्वं राजा त्वं सुरोत्तमः ॥	012b  
त्वं विष्णुस्त्वं सहस्राक्षस्त्वं देवस्त्वं परायणम् ।	013a  
त्वं सर्वममृतं देव त्वं सोमः परमार्चितः ॥	013b  
त्वं मुहूर्तस्तिथिस्त्वं च त्वं लवस्त्वं पुनः क्षणः ।	014a  
शुक्लस्त्वं बहुलस्त्वं च कला काष्ठा त्रुटिस्तथा ।	014b  
संवत्सरर्तवो मासा रजन्यश्च दिनानि च ॥	014c  
त्वमुत्तमा सगिरिवना वसुंधरा सभास्करं वितिमिरमम्बरं तथा ।	015a  
मदोदधिः सतिमितिमिङ्गिलस्तथा महोर्मिमान्बहुमकरो झषाकुलः ॥	015b  
महायशास्त्वमिति सदाऽभिपूज्यसे मनीषिभिर्मुदितमना महर्षिभिः ।	016a  
अभिष्टुतः पिबसि च सोममध्वरे कषट्कृतान्यपि च हवींषि भूतये ॥	016b  
त्वं विप्रैः सततमिहेज्यसे फलार्थं वेदाङ्गेष्वतुलबलौघ गीयसे च ।	017a  
त्वद्धेतोर्यजनपरायणा द्विजेन्द्रा वेदाङ्गान्यभिगमयन्ति सर्वयत्नैः ॥ ॥	017b  
इति श्रीमन्महाभारते आदिपर्वणि आस्तीकपर्वणि पञ्चविंशोऽध्यायः ॥ 25 ॥
*1-25-6 अभितः संमुखम् ॥ 1-25-14 बहुलः कृष्णपक्षः ॥ पञ्चविंशोऽध्यायः ॥ 25 ॥

