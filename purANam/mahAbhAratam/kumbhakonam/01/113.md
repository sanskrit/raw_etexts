अध्यायः 113

दीर्घतमसो ऋषेरुपाख्यानम् ॥ 1 ॥
भीष्म उवाच ।	001  
जामदग्न्येन रामेण पितुर्वधममृष्यता ।	001a  
राजा परशुना पूर्वं हैहयाधिपतिर्हतः ॥	001c  
शतानि दशबाहूनां निकृत्तान्यर्जुनस्य वै ।	002a  
लोकस्याचरितो धर्मस्तेनाति किल दुश्चरः ॥	002c  
पुनश्च धनुरादाय महास्त्राणि प्रमुञ्चता ।	003a  
निर्दग्धं क्षत्रमसकृद्रथेन जयता महीम् ॥	003c  
एवमुच्चावचैरस्त्रैर्भार्गवेण महात्मना ।	004a  
त्रिःसप्तकृत्वः पृथिवी कृता निःक्षत्रिया पुरा ॥	004c  
एवं निःक्षत्रिये लोके कृते तेन महर्षिणा ।	005a  
ततः सम्भूय सर्वाभिः क्षत्रियाभिः समन्ततः ॥	005c  
उत्पादितान्यपत्यानि ब्राह्मणैर्वेदपारगैः ।	006a  
पाणिग्राहस्य तनय इति वेदेषु निश्चितम् ॥	006c  
धर्मं मनसि संस्थाप्य ब्राह्मणांस्ताः समभ्ययुः ।	007a  
लोकेऽप्याचरितो दृष्टः क्षत्रियाणां पुनर्भवः ॥	007c  
ततः पुनः समुदितं क्षत्रं समभवत्तदा ।	008a  
इमं चैवात्र वक्ष्येऽहमितिहासं पुरातनम् ॥	008c  
अथोचथ्य इति ख्यात आसीद्धीमानृषिः पुरा ।	009a  
ममता नाम तस्यासीद्भार्या परमसम्मता ॥	009c  
उचथ्यस्य यवीयांस्तु पुरोधास्त्रिदिवौकसाम् ।	010a  
बृहस्पतिर्बृहत्तेजा ममतामन्वपद्यत ॥	010c  
उवाच ममता तं तु देवरं वदतां वरम् ।	011a  
अन्तर्वत्नी त्वहं भ्रात्रा ज्येष्ठेनारम्यतामिति ॥	011c  
अयं च मे महाभाग कुक्षावेव बृहस्पते ।	012a  
औचथ्यो वेदमत्रापि षडङ्गं प्रत्यधीयत ॥	012c  
अमोघरेतास्त्वं चापि द्वयोर्नास्त्यत्र सम्भवः ।	013a  
तस्मादेवं गते त्वद्य उपारमितुमर्हसि ॥	013c  
वैशम्पायन उवाच ।	014  
एवमुक्तस्तदा सम्यक् बृहस्पतिरुदारधीः ।	014a  
कामात्मानं तदात्मानं न शशाक नियच्छितुम् ॥	014c  
स बभूव ततः कामी तया सार्धमकामया ।	015a  
उत्सृजन्तं तु तं रेतः स गर्भस्थोऽभ्यभाषत ॥	015c  
भोस्तात मा गमः कामं द्वयोर्नास्तीह सम्भवः ।	016a  
अल्पावकाशो भगवन्पूर्वं चाहमिहागतः ॥	016c  
अमोघरेताश्च भवान्न पीडां कर्तुमर्हति ।	017a  
अश्रुत्वैव तु तद्वाक्यं गर्भस्थस्य बृहस्पतिः ॥	017c  
जगाम मैथुनायैव ममतां चारुलोचनाम् ।	018a  
शुक्रोत्सर्गं ततो बुद्ध्वा तस्या गर्भगतो मुनिः ॥	018c  
पद्भ्यामारोधयन्मार्गं शुक्रस्य च बृहस्पतेः ।	019a  
स्थानमप्राप्तमथ तच्छुक्रं प्रतिहतं तदा ॥	019c  
पपात सहसा भूमौ ततः क्रुद्धो बृहस्पतिः ।	020a  
तं दृष्ट्वा पतितं शुक्रं शशाप स रुषान्वितः ॥	020c  
उचथ्यपुत्रं गर्भस्थं निर्भर्त्स्य भगवानृषिः ।	021a  
यन्मां त्वमीदृशे काले सर्वभूतेप्सिते सति ॥	021c  
एवमात्थ वचस्तस्मात्तमो दीर्घं प्रवेक्ष्यसि ।	022a  
स वै दीर्घतमा नाम शापादृषिरजायत ॥	022c  
बृहस्पतेर्बृहत्कीर्तेर्बृहस्पतिरिवौजसा ।	023a  
जात्यन्धो वेदवित्प्राज्ञः पत्नीं लेभे स विद्यया ॥	023c  
तरुणीं रुपसम्पन्नां प्रद्वेषीं नाम ब्राह्मणीम् ।	024a  
स पुत्राञ्जनयामास गौतमादीन्महायशाः ॥	024c  
ऋषेरुचथ्यस्य तदा सन्तानकुलवृद्धये ।	025a  
धर्मात्मा च महात्मा च वेदवेदाङ्गपारगः ॥	025c  
गोधर्मं सौरभेयाच्च सोऽधीत्य निखिलं मुनिः ।	026a  
प्रावर्तत तदा कर्तुं श्रद्धावांस्तमशङ्कया ॥	026c  
ततो वितथमर्यादं तं दृष्ट्वा मुनिसत्तमाः ।	027a  
क्रुद्धा मोहाभिभूतास्ते सर्वे तत्राश्रमौकसः ॥	027c  
अहोऽयं भिन्नमर्यादो नाश्रमे वस्तुमर्हति ।	028a  
तस्मादेनं वयं सर्वे पापात्मानं त्यजामहे ॥	028c  
इत्यन्योन्यं समाभाष्य ते दीर्घतमसं मुनिम् ।	029a  
पुत्रलाभाच्च सा पत्नी न तुतोष पतिं तदा ॥	029c  
प्रद्विषन्तीं पतिर्भार्यां किं मां द्वेक्षीति चाब्रवीत् ।	030a  
प्रद्वेष्युवाच ।	030  
भार्याया भरणाद्भर्ता पालनाच्च पतिः स्मृतः ॥	030c  
अहं त्वद्भरणाशक्ता जात्यन्धं ससुतं तदा ।	031a  
नित्यकालं श्रमेणार्ता न भरेयं महातपः ॥	031c  
भीष्म उवाच ।	032  
तस्मास्तद्वचनं श्रुत्वा ऋषिः कोपसमन्वितः ।	032a  
प्रत्युवाच ततः पत्नीं प्रद्वेषीं ससुतां तदा ॥	032c  
नीयतां क्षत्रियकुले धनार्थश्च भविष्यति ।	033a  
प्रद्वेष्युवाच ।	033  
त्वया दत्तं धनं विप्र नेच्छेयं दुःखकारणम् ॥	033c  
यथेष्टं कुरु विप्रेन्द्र न भेरयं पुरा यथा ।	034a  
दीर्घतमा उवाच ।	034  
अद्यप्रभृति मर्यादा मया लोके प्रतिष्ठिता ॥	034c  
एक एव पतिर्नार्या यावज्जीवं परायणम् ।	035a  
मृते जीवति वा तस्मिन्नापरं प्राप्नुयान्नरम् ॥	035c  
अभिगम्य परं नारी पतिष्यति न संशयः ।	036a  
अपतीनां तु नारीणामद्यप्रभृति पातकम् ॥	036c  
यद्यस्ति चेद्धनं सर्वं वृथाभोगा भवन्तु ताः ।	037a  
अकीर्तिः परिवादाश्च नित्यं तासां भवन्तु वै ॥	037c  
इति तद्वचनं श्रुत्वा ब्राह्मणी भृशकोपिता ।	038a  
गङ्गायां नीयतामेष पुत्रा इत्येवमब्रवीत् ॥	038c  
लोभमोहाभिभूतास्ते पुत्रास्तं गौतमादयः ।	039a  
वद्ध्वोडुपे परिक्षिप्य गङ्गायां समवासृजन् ॥	039c  
कस्मादन्धश्च वृद्धश्च भर्तव्योऽयमिति स्म ते ।	040a  
चिन्तयित्वा ततः क्रूराः प्रतिजग्मुरथो गृहान् ॥	040c  
सोऽनुस्रोतस्तदा विप्रः प्लवमानो यदृच्छया ।	041a  
जगाम सुबहून्देशानन्धस्तेनोडुपेन ह ॥	041c  
तं तु राजा बलिर्नाम सर्वधर्मविदां वरः ।	042a  
अपश्यन्मज्जनगतः स्रोतसाऽभ्याशमागतम् ॥	042c  
जग्राह चैनं धर्मात्मा बलिः सत्यपराक्रमः ।	043a  
ज्ञात्वा चैवं स वव्रेऽथ पुत्रार्थे भरतर्षभ ॥	043c  
\'तं पूजयित्वा राजर्षिर्विश्रान्तं मुनिमब्रवीत् ।\'	044a  
सन्तानार्थं महाभाग भार्यासु मम मानद ।	044c  
पुत्रान्धर्मार्थकुशलानुत्पादयितुमर्हसि ॥	044e  
भीष्म उवाच ।	045  
एवमुक्तः स तेजस्वी तं तथेत्युक्तवानृषिः ।	045a  
तस्मै स राजा स्वां भार्यां सुदेष्णां प्राहिणोत्तदा ॥	045c  
अन्धं वृद्धं च तं मत्वा न सा देवी जगाम ह ।	046a  
स्वां तु धात्रेयिकां तस्मै वृद्धाय प्राहिणोत्तदा ॥	046c  
तस्यां काक्षीवदादीन्स शूद्रयोनावृषिस्तदा ।	047a  
जनयामास धर्मात्मा पुत्रानेकादशैव तु ॥	047c  
काक्षीवदादीन्पुत्रांस्तान्दृष्ट्वा सर्वानधीयतः ।	048a  
उवाच तमृषिं राजा ममेम इति भारत ॥	048c  
नेत्युवाच महर्षिस्तं ममेम इति चाब्रवीत् ।	049a  
शूद्रयोनौ मया हीमे जाताः काक्षीवदादयः ॥	049c  
अन्धं वृद्धं च मां दृष्ट्वा सुदेष्णा महिषी तव ।	050a  
अवमन्य ददौ मूढा शूद्रां धात्रेयिकां मम ॥	050c  
भीष्म उवाच ।	051  
ततः प्रसादयामास पुनस्तमृषिसत्तमम् ।	051a  
बलिः सुदेष्णां स्वां भार्यां तस्मै स प्राहिणोत्पुनः ॥	051c  
तां स दीर्घतमाङ्गेषु स्पृष्ट्वा देवीमथाब्रवीत् ।	052a  
भविष्यन्ति कुमारास्ते तेजसाऽऽदित्यवर्चसः ॥	052c  
अङ्गो वङ्गः कलिङ्गश्च पुण्ड्रः सुह्मश्च ते सुताः ।	053a  
तेषां देशाः समाख्याताः स्वनामकथिता भुवि ॥	053c  
अङ्गस्याङ्गोऽभवद्देशो वङ्गो वङ्गस्य च स्मृतः ।	054a  
कलिङ्गविषयश्चैव कलिङ्गस्य च स स्मृतः ॥	054c  
पुण्ड्रस्य पुण्ड्राः प्रख्याताः सुह्माः सुह्मस्य च स्मृताः ।	055a  
एवं बलेः पुरा वंशः प्रख्यातो वै महर्षिजः ॥	055c  
एवमन्ये महेष्वासा ब्राह्मणैः क्षत्रिया भुवि ।	056a  
जाताः परमधर्मज्ञा वीर्यवन्तो महाबलाः ।	056c  
एतच्छ्रुत्वा त्वमप्यत्र मातः कुरु यथेप्सितम् ॥ ॥	056e  

इति श्रीमन्महाभारते आदिपर्वणि सम्भवपर्वणि त्रयोदशाधिकशततमोऽध्यायः ॥ 113 ॥

1-113-10 अन्वपद्यत उपगतवान् ॥ 1-113-11 आरम्यतामुपरम्यताम् ॥ 1-113-14 आत्मानं चित्तम् । नियच्छितुं नियन्तुम् ॥ 1-113-16 कामं मैथुनं मा गमः ॥ 1-113-20 तं शशापेति सम्बन्धः ॥ 1-113-22 दीर्घं तमः अन्धत्वम् ॥ 1-113-25 सम्यक् तानं विस्तारो यस्य तस्य कुलस्य वृद्धये विस्तीर्णस्यापि वृद्धये इत्यर्थः ॥ 1-113-26 गोधर्मं प्रकाशमैथुनम् । सौरभेयात् कामधेनुपुत्रादधीत्याधिगम्य ॥ 1-113-27 मोहाभिभूतत्वमपापे पापदर्शित्वात् ॥ 1-113-29 समाभा य क्रुद्धा इति पूर्वेणान्वयः ॥ 1-113-30 द्वेक्षि द्वेषं करोषि । पतिः पालनादुपसर्गेभ्यः । भरणादन्नादिना भर्ता च ॥ 1-113-31 अहं तु प्रत्युत त्वद्भरणाशक्ता सती न भरेयम् । तदा तदेव । लुप्तोपमा । पूर्ववदित्यर्थः ॥ 1-113-33 धनमर्थश्चोपभोगादिः ॥ 1-113-34 न भरेयं यथा पुरा भर्त्रन्तरं करिष्यामीत्याशयः ॥ 1-113-42 मज्जनगतः स्नानार्थं गतः । स्रोतसा प्रवाहेण । अभ्याशं समीपम् ॥ 1-113-46 धात्रेयिकां दासीम् ॥ 1-113-52 अङ्गेषु स्पृष्ट्वा स्वरूपज्ञानार्थमिति भावः । सन्धिरार्षः ॥ 1-113-56 यथेप्सितं ब्राह्मणेभ्यो वंशवृद्धिमित्यर्थः ॥ त्रयोदशाधिकशततमोऽध्यायः ॥ 113 ॥
