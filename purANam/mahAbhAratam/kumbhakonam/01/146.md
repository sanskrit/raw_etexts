अध्यायः 146

कर्णस्य परीक्षा ॥ 1 ॥ कर्णार्जुनयोर्युद्धप्रसङ्गः ॥ 2 ॥ कृपेण कर्णस्याधिक्षेपः, कर्णस्य दुर्योधनेन राज्याभिषेचनं च ॥ 3 ॥
वैशम्पायन उवाच ।	001  
\'एतस्मिन्नेव काले तु तस्मिञ्जनसमागमे ।\'	001a  
दत्तेऽवकाशे पुरुषैर्विस्मयोत्फुल्ललोचनः ।	001c  
विवेश रङ्गं विस्तीर्णं कर्णः परपुरञ्जयः ॥	001e  
सहजं कवचं बिभ्रत्कुण्डलोद्द्योतिताननः ।	002a  
स धनुर्बद्धनिस्त्रिंशः पादचारीव पर्वतः ॥	002c  
कन्यागर्भः पृथुयशाः पृथायाः पृथुलोचनः ।	003a  
तीक्ष्णांशोर्भास्करस्यांशः कर्णोऽरिगणसूदनः ॥	003c  
सिंहर्षभगजेन्द्राणां बलवीर्यपराक्रमः ।	004a  
दीप्तिकान्तिद्युतिगुणैः सूर्येन्दुज्वलनोपमः ॥	004c  
प्रांशुः कनकतालाभः सिंहसंहननो युवा ।	005a  
असङ्ख्येयगुणः श्रीमान्भास्करस्यात्मसम्भवः ॥	005c  
स निरीक्ष्य महाबाहुः सर्वतो रङ्गमण्डलम् ।	006a  
प्रणामं द्रोणकृपयोर्नात्यादृतमिवाकरोत् ॥	006c  
स समाजजनः सर्वो निश्चलः स्थिरलोचनः ।	007a  
कोऽयमित्यागतक्षोभः कौतूहलपरोऽभवत् ॥	007c  
सोऽब्रवीन्मेघगम्भीरस्वरेण वदतां वरः ।	008a  
भ्राता भ्रातरमज्ञातं सावित्रः पाकशासनिम् ॥	008c  
पार्थ यत्ते कृतं कर्म विशेषवदहं ततः ।	009a  
करिष्ये पश्यतां नॄणां माऽऽत्मना विस्मयं गमः ॥	009c  
असमाप्ते ततस्तस्य वचने वदतां वर ।	010a  
यन्त्रोत्क्षिप्त इवोत्तस्थौ क्षिप्रं वै सर्वतो जनः ॥	010c  
प्रीतिश्च मनुजव्याघ्र दुर्योधनमुपाविशत् ।	011a  
ह्रीश्च क्रोधश्च बीभत्सुं क्षणेनान्वाविवेश ह ॥	011c  
ततो द्रोणाभ्यनुज्ञातः कर्णः प्रियरणः सदा ।	012a  
यत्कृतं तत्र पार्थेन तच्चकार महाबलः ॥	012c  
अथ दुर्योधनस्तत्र भ्रातृभिः सह भारत ।	013a  
कर्णं परिष्वज्य मुदा ततो वचनमब्रवीत् ॥	013c  
स्वागतं ते महाबाहो दिष्ट्या प्राप्तोऽसि मानद ।	014a  
अहं च कुरुराज्यं च यथेष्टमुपभुज्यताम् ॥	014c  
कर्ण उवाच ।	015  
कृतं सर्वमहं मन्ये सखित्वं च त्वया वृणे ।	015a  
द्वन्द्वयुद्धं च पार्थेन कर्तुमिच्छाम्यहं प्रभो ॥	015c  
\'वैशम्पायन उवाच ।	016  
एवमुक्तस्तु कर्णेन राजन्दुर्योधनस्तदा ।	016a  
कर्णं दीर्घाञ्चितभुजं परिष्वज्येदमब्रवीत् ॥\'	016c  
भुङ्क्ष्व भोगान्मया सार्धं बन्धूनां प्रियकृद्भव ।	017a  
दुर्हृदां कुरु सर्वेषां मूर्ध्नि पादमरिन्दम ॥	017c  
वैशम्पायन उवाच ।	018  
ततः क्षिप्तमिवात्मानं मत्वा पार्थोऽभ्यभाषत ।	018a  
कर्णं भ्रातृसमूहस्य मध्येऽचलमिव स्थितम् ॥	018c  
अर्जुन उवाच ।	019  
अनाहूतोपसृष्टानामनाहूतोपजल्पिनाम् ।	019a  
ये लोकास्तान्हतः कर्ण मया त्वं प्रतिपत्स्यसे ॥	019c  
कर्ण उवाच ।	020  
रङ्गोऽयं सर्वसामान्यः किमत्र तव फाल्गुन ।	020a  
वीर्यश्रेष्ठाश्च राजानो बलं धर्मोऽनुवर्तते ॥	020c  
किं क्षेपैर्दुर्बलायासैः शरैः कथय भारत ।	021a  
गुरोः समक्षं यावत्ते हराम्यद्य शिरः शरैः ॥	021c  
वैशम्पायन उवाच ।	022  
ततो द्रोणाभ्यनुज्ञातः पार्तः परपुरञ्जयः ।	022a  
भ्रातृभिस्त्वरयाश्लिष्टो रणायोपजगाम तम् ॥	022c  
ततो दुर्योधनेनापि स भ्रात्रा समरोद्यतः ।	023a  
परिष्वक्तः स्थितः कर्णः प्रगृह्य सशरं धनुः ॥	023c  
ततः सविद्युत्स्तनितैः सेन्द्रायुधपुरोगमैः ।	024a  
आवृतं गगनं मेघैर्बलाकापङ्क्तिहासिभिः ॥	024c  
ततः स्नेहाद्धरिहयं दृष्ट्वा रङ्गावलोकिनम् ।	025a  
भास्करोऽप्यनयन्नाशं समीपोपगतान्घनान् ॥	025c  
मेघच्छायोपगूढस्तु ततोऽदृश्यत फाल्गुनः ।	026a  
सूर्यातपपरिक्षिप्तः कर्णोऽपि समदृश्यत ॥	026c  
धार्तराष्ट्रा यतः कर्णस्तस्मिन्देशे व्यवस्थिताः ।	027a  
भारद्वाजः कृपो भीष्मो यतः पार्थस्ततोऽभवन् ॥	027c  
द्विधा रङ्गः समभवत्स्त्रीणां द्वैधमजायत ।	028a  
कुन्तिभोजसुता मोहं विज्ञातार्था जगाम ह ॥	028c  
तां तथा मोहमापन्नां विदुरः सर्वधर्मवित् ।	029a  
कुन्तीमाश्वासयामास प्रेष्याभिश्चन्दनोदकैः ॥	029c  
ततः प्रत्यागतप्राणा तावुभौ परिदंशितौ ।	030a  
पुत्रौ दृष्ट्वा सुसम्भ्रान्ता नान्वपद्यत किञ्चन ॥	030c  
तावुद्यतमहाचापौ कृपः शारद्वतोऽब्रवीत् ।	031a  
द्वन्द्वयुद्धसमाचारे कुशलः सर्वधर्मवित् ॥	031c  
अयं पृथायास्तनयः कनीयान्पाण्डुनन्दनः ।	032a  
कौरवो भवता सार्धं द्वन्द्वयुद्धं करिष्यति ॥	032c  
त्वमप्येवं महाबाहो मातरं पितरं कुलम् ।	033a  
कथयस्व नरेन्द्राणां येषां त्वं कुलभूषणम् ॥	033c  
ततो विदित्वा पार्थस्त्वां प्रतियोत्स्यति वा न वा ।	034a  
वृथाकुलसमाचारैर्न युध्यन्ते नृपात्मजाः ॥	034c  
वैशम्पायन उवाच ।	035  
एवमुक्तस्य कर्णस्य व्रीडावनतमाननम् ।	035a  
बभौ वर्षाम्बुविक्लिन्नं पद्ममागलितं यथा ॥	035c  
दुर्योधन उवाच ।	036  
आचार्य त्रिविधा योनी राज्ञां शास्त्रविनिश्चये ।	036a  
सत्कुलीनश्च शूरश्च यश्च सेनां प्रकर्षति ॥	036c  
\'अद्भ्योऽग्निर्ब्रह्मतः क्षत्रमश्मनो लोहमुत्थितम् ।	037a  
तेषां सर्वत्रगं तेजः स्वासु योनिषु शाम्यति ॥\'	037c  
यद्ययं फाल्गुनो युद्धे नाराज्ञा योद्धुमिच्छति ।	038a  
तस्मादेषोऽङ्गविषये मया राज्येऽभिषिच्यते ॥	038c  
वैशम्पायन उवाच ।	039  
\'ततो राजानमामन्त्र्य गाङ्गेयं च पितामहम् ।	039a  
अभिषेकस्य सम्भारान्समानीय द्विजातिभिः ॥	039c  
गोसहस्रायुतं दत्त्वा युक्तानां पुण्यकर्मणाम् ।	040a  
अर्होऽयमङ्गराज्यस्य इति वाच्य द्विजातिभिः\' ॥	040c  
ततस्तस्मिन्क्षणे कर्णः सलाजकुसुमैर्घटैः ।	041a  
काञ्चनैः काञ्चने पीठे मन्त्रविद्भिर्महारथः ॥	041c  
अभिषिक्तोऽङ्गराजे स श्रिया युक्तो महाबलः ।	042a  
\'स मौलिहारकेयूरः सहस्ताभरणाङ्गदः ॥	042c  
राजलिङ्गैस्तथाऽन्यैश्च भूषितो भूषणैः शुभैः ।\'	043a  
सच्छत्रवालव्यजनो जयशब्दोत्तरेण च ॥	043c  
उवाच कौरवं राजन्वचनं स वृषस्तदा ।	044a  
अस्य राज्यप्रदानस्य सदृशं किं ददानि ते ॥	044c  
प्रब्रूहि राजशार्दूल कर्ता ह्यस्मि तथा नृप ।	045a  
अत्यन्तं सख्यमिच्छामीत्याह तं स सुयोधनः ॥	045c  
एवमुक्तस्ततः कर्णस्तथेति प्रत्युवाच तम् ।	046a  
हर्षाच्चोभौ समाश्लिष्य परां मुदमवापतुः ॥ ॥	046c  

इति श्रीमन्महाभारते आदिपर्वणि सम्भवपर्वणि षट्चत्वारिंशदधिकशततमोऽध्यायः ॥ 146 ॥

1-146-1 दत्तावकाश इति च पाठः ॥ 1-146-6 नामपूर्वमथाकरोत् इति पाठान्तरम् ॥ 1-146-26 सूर्यातपपरिवक्त इति डपाठः ॥ 1-146-28 विज्ञातार्था कर्णस्य स्वपुत्रत्वज्ञानवती । हेतुगर्भमेतत् ॥ 1-146-34 वृथाकुलसमाचारैः अज्ञातकुलाचारैः ॥ 1-146-40 वाच्य वाचयित्वा ॥ षट्चत्वारिंशदधिकशततमोऽध्यायझ ॥ 146 ॥
