अध्यायः 038
*एलापत्रभाषणम् ॥ 1 ॥ देवब्रह्मसंवादमुखेनास्तीकोत्पत्तिकथनम् ॥ 2 ॥ 

सौतिरुवाच । 	001  
सर्पाणां तु वचः श्रुत्वा सर्वेषामिति चेति च ।	001a  
वासुकेश्च वचः श्रुत्वा एलापत्रोऽब्रवीदिदम् ॥	001b  
प्रागेव दर्शिता बुद्धिर्मयैषा भुजगोत्तमाः ।	002a  
हेयेति यदि वो बुद्धिस्तवापि च तथा प्रभो ॥	002b  
अस्तु कामं मभाद्यापि बुद्धिः स्मरणमागता ।	003a  
तां शृणुध्वं प्रवक्ष्यामि याथातथ्येन पन्नगाः ॥\' 	003b  
न स यज्ञो न भविता न स राजा तथाविधः ।	004a  
जनमेजयः पाण्डवेयो यतोऽस्माकं महद्भयम् ॥	004b  
दैवेनोपहतो राजन्यो भवेदिह पूरुषः ।	005a  
स दैवमेवाश्रयेत नान्यत्तत्र परायणम् ॥	005b  
तदिदं चैवमस्माकं भयं पन्नगसत्तमाः ।	006a  
दैवमेवाश्रयामोऽत्र शृणुध्वं च वचो मम ॥	006b  
अहं शापे समुत्सृष्टे समश्रौषं वचस्तदा ।	007a  
मातुरुत्सङ्गमारूढो भयात्पन्नगसत्तमाः । 	007b  
देवानां पन्नगश्रेष्ठास्तीक्ष्णास्तीक्ष्ण इति प्रभो ॥ 	007c  
शापदुःखाग्नितप्तानां पन्नगानामनामयम् ।	008a  
कृपया परयाऽऽविष्टाः प्रार्थयन्तो दिवौकसः ॥\' 	008b  
पितामहमुपागम्य देवा वचनमब्रुवन् |	009a  
देवा ऊचुः । 	009  
का हि लब्ध्वा प्रियान्पुत्राञ्शपेदेवं पितामह ।	009b  
ऋते कद्रूं तीक्ष्णरूपां देवदेव तवाग्रतः ॥	009c  
तथेति च वचस्तस्यास्त्वयाप्युक्तं पितामह ।	010a  
इच्छाम एतद्विज्ञातुं कारणं यन्न वारिता ॥	010b  
ब्रह्मोवाच । 	011  
बहवः पन्नगास्तीक्ष्णा घोररूपा विषोल्बणाः ।	011a  
प्रजानां हितकामोऽहं न च वारितवांस्तदा ॥	011b  
ये दन्दशूकाः क्षुद्राश्च पापाचारा विषोल्बणाः ।	012a  
तेषां विनाशो भविता न तु ये धर्मचारिणः ॥	012b  
यन्निमित्तं च भविता मोक्षस्तेषां महाभयात् ।	013a  
पन्नगानां निबोधध्वं तस्मिन्काले समागते ॥	013b  
यायावरकुले धीमान्भविष्यति महानृषिः ।	014a  
जरत्कारुरिति ख्यातस्तपस्वी नियतेन्द्रियः ॥	014b  
तस्य पुत्रो जरत्कारोर्भविष्यति तपोधनः ।	015a  
आस्तीको नाम यज्ञं स प्रतिषेत्स्यति तं तदा । 	015b  
तत्र मोक्ष्यन्ति भुजगा ये भविष्यन्ति धार्मिकाः ॥ 	015c  
देवा ऊचुः । 	016  
स मुनिप्रवरो ब्रह्मञ्जरत्कारुर्महातपाः ।	016a  
कस्यां पुत्रं महात्मानं जनयिष्यति वीर्यवान् ॥	016b  
ब्रह्मोवाच । 	017  
वासुकेर्भगिनी कन्या समुत्पन्ना सुशोभना ।	017a  
तस्मै दास्यति तां कन्यां वासुकिर्भुजगोत्तमः ॥	017b  
तस्यां जनयिता पुत्रं वेदवेदाङ्गपारगम् ।	018a  
सनामायां सनामा स कन्यायां द्विजसत्तमः ॥ 	018b  
एलापत्र उवाच । 	019  
एवमस्त्विति तं देवाः पितामहमथाब्रुवन् ।	019a  
उक्त्वैवं वचनं देवान्विरिञ्चिस्त्रिदिवं ययौ ॥	019b  
सोऽहमेवं प्रपश्यामि वासुके भगिनी तव ।	020a  
जरत्कारुरिति ख्याता तां तस्मै प्रतिपादय ॥	020b  
भैक्षवद्भिक्षमाणाय नागानां भयशान्तये ।	021a  
ऋषये सुव्रतायैनामेष मोक्षः श्रुतो मया ॥ ॥	021b  
इति श्रीमन्महाभारते आदिपर्वणि आस्तीकपर्वणि अष्टत्रिंशोऽध्यायः ॥ 38 ॥ 
*1-38-1 इतिचेतिचेति तत्तद्वचनाभिनयप्रदर्शनम् ॥ 1-38-4 न भवितेति न भवितैवेत्यर्थः । न तथाविधः यस्य राष्ट्रमृत्विजः स्वरूपं वा द्रष्टुं शक्यं तादृशो न भवति मन्त्रवीर्यसम्पन्नत्वात् ॥ 1-38-7 तीक्ष्णास्तीक्ष्णाः अत्यन्तं तीक्ष्णाः स्त्रिय इति शेषः ॥ 1-38-12 दन्दशूकाः दंशनशीलाः । क्षुद्राः अल्पेपि निमित्ते प्राणग्राहकाः ॥ अष्टत्रिंशोऽध्यायः ॥ 38 ॥ 
