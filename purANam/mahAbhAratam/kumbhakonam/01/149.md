अध्यायः 149

द्रुपदस्य याजोपयाजसमीपगमनम् ॥ 1 ॥ उपयाजेन द्रोणविनाशकपुत्रोत्पादनार्थं याजनाय प्रार्थिते याजनस्य प्रत्याख्यानम् ॥ 2 ॥ याजेनाङ्गीकारे यजनारम्भः ॥ 3 ॥ अपत्यप्रदहविःप्राशनार्थं द्रुपदपत्न्या आह्वाने गर्वात्तया विलम्बनम् ॥ 4 ॥ क्रुद्धाभ्यां याजोपयाजाभ्यां अग्नौ हृविषो होमेनाग्निकुण्डाद्धृष्टद्युम्नस्योत्पत्तिः ॥ 5 ॥ द्वितीयहविषो होमेन पाञ्चाल्या उत्पत्तिः ॥ 6 ॥ तयोर्नामकरणम् ॥ 7 ॥ द्रोणाद्धृष्टद्युम्नस्यास्त्रशिक्षणम् ॥ 8 ॥
\'वैशम्पायन उवाच ।	001  
द्रोणेन वैरं द्रुपदो न सुष्वाप स्मरंस्तदा ।	001a  
क्षात्रेण वै बलेनास्य नाऽशशंसे पराजयम् ॥	001c  
हीनं विदित्वा चात्मानं ब्राह्मेणापि बलेन च ।	002a  
द्रुपदोऽमर्षणाद्राजा कर्मसिद्धान्द्विजोत्तमान् ॥	002c  
अन्विच्छन्परिचक्राम ब्राह्मणावसथान्बहून् ।	003a  
नास्ति श्रेष्ठं ममापत्यं धिग्बन्धूनिति च ब्रुवन् ॥	003c  
निश्वासपरमो ह्यासीद्द्रोणं प्रतिचिकीर्षया ।	004a  
न सन्ति मम मित्राणि लोकेऽस्मिन्नास्ति वीर्यवान् ॥	004c  
पुत्रजन्म परीप्सन्वै पृथिवीमन्वयादिमाम् ।	005a  
प्रभावशिक्षाविनयाद्द्रोणस्यास्त्रबलेन च ॥	005c  
कर्तुं प्रयतमानो वै न शशाक पराजयम् ।	006a  
अभितः सोऽथ कल्माषीं गङ्गातीरे परिभ्रमन् ॥	006c  
ब्राह्मणावसथं पुण्यमाससाद महीपतिः ।	007a  
तत्र नास्नातकः कश्चिन्न चासीदव्रतो द्विजः ॥	007c  
तथैव तौ महाभागौ सोऽपश्यच्छंसितव्रतौ ।	008a  
याजोपयाजौ ब्रह्मर्षी भ्रातरौ पृषतात्मजः ॥	008c  
संहिताध्ययने युक्तौ गोत्रतश्चापि काश्यपौ ।	009a  
अरण्ये युक्तरूपौ तौ ब्राह्मणावृषिसत्तमौ ॥	009c  
स उपामन्त्रयामास सर्वकामैरतन्द्रितः ।	010a  
बुद्ध्वा तयोर्बलं बुद्धिं कनीयांसमुपह्वरे ॥	010c  
प्रपेदे छन्दयन्कामैरुपयाजं धृतव्रतम् ।	011a  
गुरुशुश्रूषणे युक्तः प्रियकृत्सर्वकामदम् ॥	011c  
पाद्येनासनदानेन तथाऽर्घ्येण फलैश्च तम् ।	012a  
अर्हयित्वा यथान्यायमुपयाजोऽब्रवीत्ततः ॥	012c  
येन कार्यविशेषेण त्वमस्मानभिकाङ्क्षसे ।	013a  
कृतश्चायं समुद्योगस्तद्ब्रवीतु भवानिति ॥	013c  
वैशम्पायन उवाच ।	014  
स बुद्ध्वा प्रीतिसंयुक्तमृषीणामुत्तमं तदा ।	014a  
उवाच छन्दयन्कामैर्द्रुपदः स तपस्विनम् ॥	014c  
येन मे कर्मणा ब्रह्मन्पुत्रः स्याद्द्रोणमृत्येव ।	015a  
उपयाज चरस्वैतत्प्रदास्यामि धनं तव ॥	015c  
उपयाज उवाच ।	016  
नाहं फलार्थी द्रुपद योऽर्थी स्यात्तत्र गम्यताम् ।	016a  
वैशम्पायन उवाच ।	016  
प्रत्याख्यातस्तु तेनैवं स वै सज्जनसन्निधौ ॥	016c  
आराधयिष्यन्द्रुपदः स तं पर्यचरत्तदा ।	017a  
ततः संवत्सरस्यान्ते द्रुपदं द्विजसत्तमः ॥	017c  
उपयाजोऽब्रवीद्वाक्यं काले मधुरया गिरा ।	018a  
ज्येष्ठो भ्राता न मेऽत्याक्षीद्विचरन्विजने वने ॥	018c  
अपरिज्ञातशौचायां भूमौ निपतितं फलम् ।	019a  
तदपश्यमहं भ्रातुरसाम्प्रतमनुव्रजन् ॥	019c  
विमर्शं हि फलादाने नायं कुर्यात्कथञ्चन ।	020a  
स नापश्यत्फलं दृष्ट्वा दोषांस्तस्याऽऽनुबन्धिकान् ॥	020c  
विविनक्ति न शौचार्थी सोऽन्यत्रापि कथं भवेत् ।	021a  
संहिताध्ययनस्यान्ते पञ्चयज्ञान्निरूप्य च ॥	021c  
भैक्षमुञ्छेन सहितं भुञ्जानस्तु तदा तदा ।	022a  
कीर्तयत्येव राजर्षे भोजनस्य रसं पुनः ॥	022c  
संहिताध्ययनं कुर्वन्वने गुरुकुले वसन् ।	023a  
भैक्षमुच्छिष्टमन्येषां भुङ्क्ते स्म सततं तथा ॥	023c  
कीर्तयन्गुणमन्नानामथ प्रीतो मुहुर्मुहुः ।	024a  
एवं फलार्थिनस्तस्मान्मन्येऽहं तर्कचक्षुषा ॥	024c  
तं वै गच्छेह नृपते त्वां स संयाजयिष्यति ॥	025ac  
वैशम्पायन उवाच ।	026  
उपयाजवचः श्रुत्वा याजस्याश्रममभ्यगात् ।	026a  
जुगुप्समानो नृपतिर्मनसेदं विचिन्तयन् ॥	026c  
भृशं सम्पूज्य पूजार्हमृषिं याजमुवाच ह ।	027a  
गोशतानि ददान्यष्टौ याज याजय मां विभो ॥	027c  
द्रोणवैरान्तरे तप्तं विषण्णं शरणागतम् ।	028a  
ब्रह्मबन्धुप्रणिहितं न क्षत्रं क्षत्रियो जयेत् ॥	028c  
तस्माद्द्रोणभयार्तं मां भवांस्त्रातुमिहार्हति ।	029a  
येन मे कर्मणा ब्रह्मन्पुत्रः स्याद्द्रोणमृत्यवे ॥	029c  
अर्जुनस्यापि वै भार्या भवेद्या वरवर्णिनी ।	030a  
स हि ब्रह्मविदां श्रेष्ठो ब्राह्मे क्षात्रेऽप्यनुत्तमः ॥	030c  
ततो द्रोणस्तु माऽजैषीत्सखिविग्रहकारणात् ।	031a  
क्षत्रियो नास्ति तुल्योऽस्य पृथिव्यां कश्चिदग्रणीः ॥	031c  
भारताचार्यमुख्यस्य भारद्वाजस्य धीमतः ।	032a  
द्रोणस्य शरजालानि रिपुदेहहराणि च ॥	032c  
षडरत्नि धनुश्चास्य खड्गमप्रतिम तथा ।	033a  
स हि ब्राह्मणवेषेण क्षात्रं वेगमसंशयम् ॥	033c  
प्रतिहन्ति महेष्वासो भारद्वाजो महामनाः ।	034a  
कार्तवीर्यसमो ह्येष खट्वाङ्गप्रतिमो रणे ॥	034c  
क्षत्रोच्छेदाय विहितो जामदग्न्य इवास्थितः ॥	035ac  
सहितं क्षत्रवेगेन ब्रह्मवेगेन साम्प्रतम् ।	036a  
उपपन्नं हि मन्येऽहं भारद्वाजं यशस्विनम् ॥	036c  
नेषवस्तमपाकुर्युर्न च प्रासा न चासयः ।	037a  
ब्राह्मं तस्य महातेजो मन्त्राहुतिहुतं यथा ॥	037c  
तस्य ह्यस्त्रबलं घोरमप्रसह्यं परैर्भुवि ।	038a  
शत्रून्समेत्य जयति क्षत्रं ब्रह्मपुरस्कृतम् ॥	038c  
ब्रह्मक्षत्रे च सहिते ब्रह्मतेजो विशिष्यते ।	039a  
सोऽहं क्षत्रबलाद्दीनो ब्रह्मतेजः प्रपेदिवान् ॥	039c  
द्रोणाद्विशिष्टमासाद्य भवन्तं ब्रह्मवित्तमम् ।	040a  
द्रोणान्तकमहं पुत्रं लभेयं युधि दुर्जयम् ॥	040c  
द्रोणमृत्युर्यथा मेऽद्य पुत्रो जायेत वीर्यवान् ।	041a  
तत्कर्म कुरु मे याज निर्वपाम्यर्बुद्धं गवाम् ॥	041c  
वैशम्पायन उवाच ।	042  
तथेत्युक्त्वा तु तं याजो यज्ञार्थमुपकल्पयन् ।	042a  
गुर्वर्थ इति चाकाममुपयाजमचोदयत् ॥	042c  
द्रुपदं च महाराजमिदं वचनमब्रवीत् ।	043a  
मा भैस्त्वं सम्प्रदास्यामि कर्मणा भवतः सुतम् ॥	043c  
क्षिप्रमुत्तिष्ठ चाव्यग्रः सम्भारानुपकल्पय ।	044a  
वैशम्पायन उवाच ।	044  
एवमुक्त्वा प्रतिज्ञाय कर्म चास्याददे मुनिः ॥	044c  
ब्राह्मणो द्विपदां श्रेष्ठो यथाविधि कथाक्रमम् ।	045a  
याजो द्रोणविनाशाय याजयामास तं नृपम् ॥	045c  
गुर्वर्थेऽयोजयत्कर्म याजस्यापि समीपतः ।	046a  
ततस्तस्य नरेन्द्रस्य उपयाजो महातपाः ॥	046c  
आचव्यौ कर्म वैतानं तथा पुत्रफलाय वै ।	047a  
इह पुत्रो महावीर्यो महातेजा महाबलः ।	047c  
इष्यते यद्विधो राजन्भविता स तथाविधः ॥	047e  
वैशम्पायन उवाच ।	048  
भारद्वाजस्य हन्तारं सोऽभिसन्धाय पार्थिवः ।	048a  
आजह्रेऽथ तदा राजन्द्रुपदः कर्म सिद्धये ॥	048c  
ब्राह्मणो द्विपदां श्रेष्ठो जुहाव च यथाविधि ।	049a  
कौसवी नाम तस्यासीद्या वै तां पुत्रगृद्धिनः ॥	049c  
सौत्रामणिं तथा पत्नीं ततः कालेऽभ्ययात्तदा ।	050a  
याजस्तु सवनस्यान्ते देवीमाह्वापयत्तदा ॥	050c  
प्रेहि मां राज्ञि पृषति मिथुनं त्वामुपस्थितम् ।	051a  
कुमारश्च कुमारी च पितृवंशविवृद्धये ॥	051c  
पृषत्युवाच ।	052  
नालिप्तं वै मम मुखं पुण्यान्गन्धान्बिभर्मि च ।	052a  
न पत्नी तेऽस्मि सूत्यर्थे तिष्ठ याज मम प्रिये ॥	052c  
याज उवाच ।	053  
याजेन श्रपितं हव्यमुपयाजेन मन्त्रितम् ।	053a  
कथं कामं न सन्दध्यात्पृषति प्रेहि तिष्ठ वा ॥	053c  
वैशम्पायन उवाच ।	054  
एवमुक्त्वा तु याजेन हुते हविषि संस्कृते ।	054a  
उत्तस्थौ पावकात्तस्मात्कुमारो देवसन्निभः ॥	054c  
ज्वालावर्णो घोररूपः किरीटी वर्म धारयन् ।	055a  
वीरः सखङ्गः सशरो धनुष्मान्स नदन्मुहुः ॥	055c  
सोऽभ्यरोहद्रथवरं तेन च प्रययौ तदा ।	056a  
जातमात्रे कुमारे च वाक्किलान्तर्हिताब्रवीत् ॥	056c  
एष शिष्यश्च मृत्युश्च भारद्वाजस्य जायते ।	057a  
भयापहो राजपुत्रः पाञ्चालानां यशस्करः ॥	057c  
राज्ञः शोकापहो जात एष द्रोणवधाय हि ।	058a  
इत्यवोचन्महद्भूतमदृश्यं खेचरं तदा ॥	058c  
ततः प्रणेदुः पाञ्चालाः प्रहृष्टाः साधुसाध्विति ।	059a  
द्वितीयायां च होत्रायां हुते हविषि मन्त्रिते ॥	059c  
कुमारी चापि पाञ्चाली वेदिमध्यात्समुत्थिता ।	060a  
प्रत्याख्याते पृषत्या च याजके भरतर्षभ ॥	060c  
पुनः कुमारी पाञ्चाली सुभगा वेदिमध्यगा ।	061a  
अन्तर्वेद्यां समुद्भूता कन्या सा सुमनोहरा ॥	061c  
श्यामा पद्मपलाशाक्षी नीलकुञ्चितमूर्धजा ।	062a  
मानुषं विग्रहं कृत्वा साक्षाच्छ्रीरिव वर्णिनी ॥	062c  
ताम्रतुङ्गनखी सुभ्रूश्चारुपीनपयोधरा ।	063a  
नीलोत्पलसमो गन्धो यस्याः क्रोशात्प्रधावति ॥	063c  
या बिभर्ति परं रूपं यस्या नास्त्युपमा भुवि ।	064a  
देवदानवयक्षाणामीप्सिता वरवर्णिनी ॥	064c  
तां चापि जातां सुश्रोणीं वागुवाचाशरीरिणी ।	065a  
सर्वयोषिद्वरा कृष्णा क्षयं क्षत्रस्य नेष्यति ॥	065c  
सुरकार्यमियं काले करिष्यति सुमध्यमा ।	066a  
अस्या हेतोः क्षत्रियाणां महदुत्पत्स्यते भयम् ॥	066c  
तच्छ्रुत्वा सर्वपाञ्चालाः प्रणेदुः सिंहसङ्घवत् ।	067a  
न चैनान्हर्षसम्पन्नानियं सेहे वसुन्धरा ॥	067c  
तथा तु मिथुनं जज्ञे द्रुपदस्य महात्मनः ।	068a  
कुमारश्च कुमारी च मनोज्ञौ तौ नरर्षभौ ॥	068c  
श्रिया परमया युक्तौ क्षात्रेण वपुषा तथा ।	069a  
तौ दृष्ट्वा पृषती याजं प्रपेदे सा सुतार्थिनी ॥	069c  
न वै मदन्यां जननीं जानीयातामिमाविति ।	070a  
तथेत्युवाच तां याजो राज्ञः प्रियचिकीर्षया ॥	070c  
तयोस्तु नामनी चक्रुर्द्विजाः सम्पूर्णमानसाः ।	071a  
धृष्टत्वादप्रधृष्यत्वात् द्युम्नाद्युत्सम्भवादपि ॥	071c  
धृष्टद्युम्नः कुमारोऽयं द्रुपद्सय भवत्विति ।	072a  
कृष्णेत्येवाभवत्कन्या कृष्णा भूत्सा हि वर्णतः ॥	072c  
तथा तन्मिथुनं जज्ञे द्रुपदस्य महामखे ।	073a  
वैदिकाध्ययने पारं धृष्टद्युम्नो गतस्तदा ॥	073c  
धृष्टद्युम्नं तु पाञ्चाल्यमानीय स्वं निवेशनम् ।	074a  
उपाकरोदस्त्रहेतोर्भारद्वाजः प्रतापवान् ॥	074c  
अमोक्षणीयं दैवं हि भावि मत्वा महामतिः ।	075a  
तथा तत्कृतवान्द्रोण आत्मकीर्त्यनुरक्षणात् ॥	075c  
सर्वास्त्राणि स तु क्षिप्रमाप्तवान्परया धिया ॥ ॥	076ac  

इति श्रीमन्महाभारते आदिपर्वणि सम्भवपर्वणि ऊनपञ्चाशदधिकशततमोऽध्यायः ॥ 149 ॥

1-149-63 क्रोशात् क्रोशमभिव्याप्य ॥ 1-149-71 द्युम्नाद्युत्सम्भवात् हिरण्यादिभिः सह जातत्वात् ॥ ऊनपञ्चाशदधिकशततमोऽध्यायः ॥ 149 ॥
