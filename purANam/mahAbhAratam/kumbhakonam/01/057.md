अध्यायः 057

सर्पसत्रे हतानां नागानां नामकथनम् ॥ 1 ।
शौनक उवाच ।	001  
ये सर्पाः सर्पसत्रेऽस्मिन्पतिता हव्यवाहने ।	001a  
तेषां नामानि सर्वेषां श्रोतुमिच्छामि सूतज ॥	001c  
सौतिरुवाच ।	002  
सहस्राणि बहून्यस्मिन्प्रयुतान्यर्बुदानि च ।	002a  
न शक्यं परिसङ्ख्यातुं बहुत्वाद्द्विजसत्तम ॥	002c  
यथास्मृति तु नामानि पन्नगानां निबोध मे ।	003a  
उच्यमानानि मुख्यानां हुतानां जातवेदसि ॥	003c  
वासुकेः कुलजातांस्तु प्राधान्येन निबोध मे ।	004a  
नीलरक्तान्सितान्घोरान्महाकायान्विषोल्बणान् ॥	004c  
अवशान्मातृवाग्दण्डपीडितान्कृपणान्हूतान् ।	005a  
कोटिशो मानसः पूर्णः शलः पालो हलीमकः ॥	005c  
पिच्छलः कौणपश्चक्रः कालवेगः प्रकालनः ।	006a  
हिरण्यबाहुः शरणः कक्षकः कालदन्तकः ॥	006c  
एते वासुकिजा नागाः प्रविष्टा हव्यवाहने ।	007a  
अन्ये च बहवो विप्र तथा वै कुलसम्भवाः ।	007c  
प्रदीप्ताग्नौ हुताः सर्वे घोररूपा महाबलाः ॥	007e  
तक्षकस्य कुले जातान्प्रवक्ष्यामि निबोध तान् ।	008a  
पुच्छाण्डको मण्डलकः पिण्डसेक्ता रभेणकः ॥	008c  
उच्छिखः शरभो भङ्गो बिल्वतेजा विरोहणः ।	009a  
शिली शलकरो मूकः सुकुमारः प्रवेपनः ॥	009c  
मुद्गरः शिशुरोमा च सुरोमा च महाहनुः ।	010a  
एते तक्षकजा नागाः प्रविष्टा हव्यवाहनम् ॥	010c  
पारावतः पारियात्रः पाण्डरो हरिणः कृशः ।	011a  
विहङ्गः शरभो मोदः प्रमोदः संहतापनः ॥	011c  
ऐरावतकुलादेते प्रविष्टा हव्यवाहनम् ।	012a  
कौरव्यकुलजान्नागाञ्शृणु मे त्वं द्विजोत्तम ॥	012c  
एरकः कुण्डलो वेणी वेणीस्कन्धः कुमारकः ।	013a  
बाहुकः शृङ्गबेरश्च धूर्तकः प्रातरातकौ ॥	013c  
कौरव्यकुलजास्त्वेते प्रविष्टा हव्यवाहनम् ।	014a  
धृतराष्ट्रकुले जाताञ्शृणु नागान्यथातथम् ॥	014c  
कीर्त्यमानान्मया ब्रह्मन्वातवेगान्विषोल्बणान् ।	015a  
शङ्कुकर्णः पिठरकः कुठारमुखसेचकौ ॥	015c  
पूर्णाङ्गदः पूर्णमुखः प्रहासः शकुनिर्दरिः ।	016a  
अमाहठः कामठकः सुषेणो मानसोऽव्ययः ॥	016c  
अष्टावक्रः कोमलकः श्वसनो मौनवेपगः ।	017a  
भैरवो मुण्डवेदाङ्गः पिशङ्गश्चोदपारकः ।	017c  
ऋषभो वेगवान्नागः पिण्डारकमहाहनू ॥	017e  
रक्ताङ्गः सर्वसारङ्गः समृद्धपटवासकौ ।	018a  
वराहको वीरणकः सुचित्रश्चित्रवेगिकः ॥	018c  
पराशरस्तरुणको मणिः स्कन्धस्तथाऽऽरुणिः ।	019a  
इति नागा मया ब्रह्मन्कीर्तिताः कीर्तिवर्धनाः ॥	019c  
प्राधान्येन बहुत्वात्तु न सर्वे परिकीर्तिताः ।	020a  
एतेषां प्रसवो यश्च प्रसवस्य च सन्ततिः ॥	020c  
न शक्यं परिसङ्ख्यातुं ये दीप्तं पावकं गताः ।\'	021a  
द्विशीर्षाः पञ्चशीर्षाश्च सप्तशीर्षास्तथाऽपरे ।	021c  
दशशीर्षाः शतशीर्षास्तथान्ये बहुशीर्षकाः\' ॥	021e  
कालानलविषा घोरा हुताः शतसहस्रशः ।	022a  
महाकाया महावेगाः शैलशृङ्गसमुच्छ्रयाः ॥	022c  
योजनायामविस्तारा द्वियोजनसमायताः ।	023a  
कामरूपाः कामबला दीप्तानलविषोल्बणाः ॥	023c  
दग्धास्तत्र महासत्रे ब्रह्मदण्डनिपाडिताः ॥ ॥	024ac  

इति श्रीमन्महाभारते आदिपर्वणि आस्तीकपर्वणि सप्तपञ्चाशत्तमोऽध्यायः ॥ 57 ॥
