अध्यायः 094

समयबन्धपूर्वकं गान्धर्वेण विवाहेन शकुन्तलापाणिग्रहणम् ॥ 1 ॥ कण्वस्य स्वाश्रमं प्रति प्रत्यागमनम् ॥ 2 ॥ कण्वशकुन्तलासंवादः ॥ 3 ॥ कण्वाच्छकुन्तलाया वरलाभः ॥ 4 ॥
दुष्यन्त उवाच 	001  
सुव्यक्तं राजपुत्री त्वं यथा कल्याणि भाषसे ।	001a  
भार्या मे भव सुश्रोणि ब्रूहि किं करवाणि ते ॥	001c  
सुवर्णमालां वासांसि कुण्डले परिहाटके ।	002a  
नानापत्तनजे शुभ्रे मणिरत्ने च शोभने ॥	002c  
आहरामि तवाद्याहं निष्कादीन्यजिनानि च ।	003a  
सर्वं राज्यं तवाद्यास्तु भार्या मे भव शोभने ॥	003c  
गान्धर्वेण च मां भीरु विवाहेनैहि सुन्दरि ।	004a  
विवाहानां हि रम्भोरु गान्धर्वः श्रेष्ठ उच्यते ॥	004c  
शकुन्तलोवाच 	005  
फलाहारो गतो राजन्पिता मे इत आश्रमात् ।	005a  
मुहूर्तं सम्प्रतीक्षस्व स मां तुभ्यं प्रदास्यति ॥	005c  
\'पिता हि मे प्रभुर्नित्यं दैवतं परमं मम ।	006a  
यस्मै मां दास्यति पिता स मे भर्ता भविष्यति ॥	006c  
पिता रक्षति कौमारे भर्ता रक्षति यौवने ।	007a  
पुत्रस्तु स्थाविरे भावे न स्त्री स्वातन्त्र्यमर्हति ॥	007c  
समन्यमाना राजेन्द्र पितरं मे तपस्विनम् ।	008a  
अधर्मेण हि धर्मिष्ठ कथं वरमुपास्महे ॥	008c  
दुष्यन्त उवाच 	009  
मामैवं वद कल्याणि तपोराशिं दमात्मकम् ।	009a  
शकुन्तलोवाच 	009  
मन्युप्रहरणा विप्रा न विप्राः शस्त्रपाणयः ॥	009c  
मन्युना घ्नन्ति ते शत्रून्वज्रेणेन्द्र इवासुरान् ।	010a  
अग्निर्दहति तेजोभिः सूर्यो दहति रश्मिभिः ॥	010c  
राजा दहति दण्डेन ब्राह्मणो मन्युना दहेत् ।	011a  
क्रोधिता मन्युना घ्नन्ति वज्रपाणिरिवासुरान् ॥	011c  
दुष्यन्त उवाच 	012  
जाने भद्रे महर्षिं तं तस्य मन्युर्न विद्यते ।	012a  
\'इच्छामि त्वां वरारोहे भजमानामनिन्दिते ।	012c  
त्वदर्थं मां स्थितं विद्धि त्वद्गतं हि मनो मम ॥	012e  
आत्मनो बन्धुरात्मैव गतिरात्मैव चात्मनः ।	013a  
आत्मनैवात्मनो दानं कर्तुमर्हसि धर्मतः ॥	013c  
अष्टावेव समासेन विवाहा धर्मतः स्मृताः ।	014a  
ब्राह्मो दैवस्तथैवार्षः प्राजापत्यस्तथाऽऽसुरः ॥	014c  
गान्धर्वो राक्षसश्चैव पैशाचश्चाष्टमः स्मृतः ।	015a  
तेषां धर्म्यान्यथापूर्वं मनुः स्वायम्भुवोऽब्रवीत् ॥	015c  
प्रशस्तांश्चतुरः पूर्वान्ब्राह्मणस्योपधारय ।	016a  
षडानुपूर्व्या क्षत्रस्य विद्धि धर्म्याननिन्दिते ॥	016c  
राज्ञां तु राक्षसोऽप्युक्तो विट्शूद्रेष्वासुरः स्मृतः ।	017a  
पञ्चानां तु त्रयो धर्म्या अधर्म्यौ द्वौ स्मृताविह ॥	017c  
पैशाच आसुरश्चैव न कर्तव्यौ कदाचन ।	018a  
अनेन विधिना कार्यो धर्मस्यैषा गतिः स्मृता ॥	018c  
गान्धर्वराक्षसौ क्षत्रे धर्म्यौ तौ मा विशङ्किथाः ।	019a  
पृथग्वा यदि वा मिश्रौ कर्तव्यौ नात्र संशयः ॥	019c  
सा त्वं मम सकामस्य सकामा वरवर्णिनी ।	020a  
गान्धर्वेण विवाहेन भार्या भवितुमर्हसि ॥	020c  
शकुन्तलोवाच 	021  
यदि धर्मपथस्त्वेव यदि चात्मा प्रभुर्मम ।	021a  
प्रदाने पौरवश्रेष्ठ शृणु मे समयं प्रभो ॥	021c  
सत्यं मे प्रतिजानीहि यथा वक्ष्याम्यहं रहः ।	022a  
मयि जायेत यः पुत्रः स भवेत्त्वदनन्तरः ॥	022c  
युवराजो महाराज सत्यमेतद्ब्रवीमि ते ।	023a  
यद्येतदेवं दुष्यन्त अस्तु मे सङ्गमस्त्वया ॥	023c  
वैशम्पायन उवाच 	024  
\'तस्यास्तु सर्वं संश्रुत्य यथोक्तं स विशाम्पतिः ।	024a  
दुष्यन्तः पुनरेवाह यद्यदिच्छसि तद्वद ॥	024c  
शकुन्तलोवाच 	025  
ख्यातो लोकप्रवादोयं विवाह इति शास्त्रतः ।	025a  
वैवाहिकीं क्रियां सन्तः प्रशंसन्ति प्रजाहिताम् ॥	025c  
लोकप्रवादशान्त्यर्थं विवाहं विधिना कुरु ।	026a  
सन्त्यत्र यज्ञपात्राणि दर्भाः सुमनसोऽक्षताः ॥	026c  
यथा युक्तो विवाहः स्यात्तथा युक्ता प्रजा भवेत् ।	027a  
तस्मादाज्यं हविर्लाजाः सिकता ब्राह्मणास्तव ॥	027c  
वैवाहिकानि चान्यानि समस्तानीह पार्थिव ।	028a  
दुरुक्तमपि राजेन्द्र क्षन्तव्यं धर्मकारणात् ॥	028c  
वैशम्पायन उवाच \'	029  
एवमस्त्विति तां राजा प्रत्युवाचाविचारयन् ।	029a  
अपि च त्वां हि नेष्यामि नगरं स्वं शुचिस्मिते ॥	029c  
यथा त्वमर्हा सुश्रोणि मन्यसे तद्ब्रवीमि ते ।	030a  
एवमुक्त्वा स राजर्षिस्तामनिन्दितगामिनीम् ॥	030c  
\'पुरोहितं समाहूय वचनं युक्तमब्रवीत् ।	031a  
राजपुत्र्या यदुक्तं वै न वृथा कर्तुमुत्सहे ॥	031c  
क्रियाहीनो हि न भवेन्मम पुत्रो महाद्युतिः ।	032a  
तथा कुरुष्व शास्त्रोक्तं विवाहं मा चिरं कुरु ॥	032c  
एवमुक्तो नृपतिना द्विजः परमयन्त्रितः ।	033a  
शोभनं राजराजेति विधिना कृतवान्द्विजः ॥	033c  
शासनाद्विप्रमुख्यस्य कृतकौतुकमङ्गलः ।	034a  
\'जग्राह विधिवत्पाणावुवास च तया सह ॥	034c  
विश्वास्य चैनां स प्रायादब्रवीच्च पुनः पुनः ।	035a  
प्रेषयिष्ये तवार्थाय वाहिनीं चतुरङ्गिणीम् ॥	035c  
\'त्रैविद्यवृद्धैः सहितां नानाराजजनैः सह ।	036a  
शिबिकासहस्रैः सहिता वयमायान्ति बान्धवाः ॥	036c  
मूकाश्चैव किराताश्च कुब्जा वामनकैः सह ।	037a  
सहिताः कञ्चुकिवरैर्वाहिनी सूतमागधैः ॥	037c  
शङ्खदुन्दुभिनिर्घोषैर्वनं च समुपैष्यति ।	038a  
तथा त्वामानयिष्यामि नगरं स्वं शुचिस्मिते ॥	038c  
अन्यथा त्वां न नेष्यामि स्वनिवेशमसत्कृताम् ।	039a  
सर्वमङ्गलसत्कारैः सुभ्रु सत्यं करोमि ते ॥	039c  
वैशम्पायन उवाच 	040  
एवमुक्त्वा स राजर्षिस्तामनिन्दितगामिनीम् ।	040a  
परिष्वज्य च बाहुभ्यां स्मितपूर्वमुदैक्षत ॥	040c  
प्रदक्षिणीकृतां देवीं पुनस्तां परिषस्वजे ।	041a  
शकुन्तला सा सुमुखी पपात नृपपादयोः ॥	041c  
तां देवीं पुनरुत्थाप्य मा शुचेति पुनः पुनः । 	042a  
शपेयं सुकृतेनैव प्रापयिष्ये नृपात्मजे ॥\'	042c  
इति तस्याः प्रतिश्रुत्य स नृपो जनमेजय ।	043a  
मनसा चिन्तयन्प्रायात्काश्यपं प्रति पार्थिव ॥	043c  
भगवांस्तपसा युक्तः श्रुत्वा किं नु करिष्यति ।	044a  
तं न प्रसाद्यागतोऽहं प्रसीदेति द्विजोत्तमम् ।	044c  
एवं सञ्चिन्तयन्नेव प्रविवेश स्वकं पुरम् ॥	044e  
ततो मुहूर्ते याते तु कण्वोऽप्याश्रममागमत् ।	045a  
शकुन्तला च पितरं ह्रिया नोपजगाम तम् ॥	045c  
\'शङ्कितेव च विप्रर्षिमुपचक्राम सा शनैः ।	046a  
ततोऽस्य भारं जग्राह आसनं चाप्यकल्पयत् ॥	046c  
प्राक्षालयच्च सा पादौ काश्यपस्य महात्मनः ।	047a  
न चैनं लज्जयाऽशक्नोदक्षिभ्यामभिवीक्षितुम् ॥	047c  
शकुन्तला च सव्रीडा तमृषिं नाभ्यभाषत ।	048a  
तस्मात्स्वधर्मात्स्खलिता भीता सा भरतर्षभ ॥	048c  
अभवद्दोषदर्शित्वाद्ब्रह्मचारिण्ययन्त्रिता ।	049a  
स तदा व्रीडितां दृष्ट्वा ऋषिस्तां प्रत्यभाषत ॥	049c  
कण्व उवाच 	050  
सव्रीडैव च दीर्घायुः पुरेव भविता न च ।	050a  
वृत्तं कथय रम्भोरु मा त्रासं च प्रकल्पय ॥	050c  
वैशम्पायन उवाच 	051  
ततः प्रक्षाल्य पादौ सा विश्रान्तं पुनरब्रवीत् ।	051a  
निधाय कामं तस्यर्षेः कन्दानि च फलानि च ॥	051c  
ततः संवाह्य पादौ सा विश्रान्तं वेदिमध्यमा ।	052a  
शकुन्तला पौरवाणां दुष्यन्तं जग्मुषी पतिम् ॥	052c  
ततः कृच्छ्रादतिशुभा सव्रीडा श्रमती तदा ।	053a  
सगद्गदमुवाचेदं काश्यपं सा शुचिस्मिता ॥	053c  
शकुन्तलोवाच 	054  
राजा ताताजगामेह दुष्यन्त इलिलात्मजः ।	054a  
मया पतिर्वृतो योऽसौ दैवयोगादिहागतः ॥	054c  
तस्य तात प्रसीद त्वं भर्ता मे सुमहायशाः ।	055a  
अतः सर्वं तु यद्वृत्तं दिव्यज्ञानेन पश्यसि ॥	055c  
अभयं क्षत्रियकुले प्रसादं कर्तुमर्हसि ।	056a  
वैशम्पायन उवाच 	056  
चक्षुषा स तु दिव्येन सर्वं विज्ञाय काश्यपः ॥	056c  
ततो धर्मिष्ठतां मत्वा धर्मे चास्खलितं मनः ।	057a  
उवाच भगवान्प्रीतस्तद्वृत्तं सुमहातपाः ॥	057c  
कण्व उवाच 	058  
एवमेतन्मया ज्ञातं दृष्टं दिव्येन चक्षुषा ।	058a  
त्वयाऽद्य राजान्वयया मामनादृत्य यत्कृतम्\' ॥	058c  
पुंसा सह समायोगो न स धर्मोपघातकः ।	059a  
न भयं विद्यते भद्रे मा शुचः सुकृतं कृतम् ॥	059c  
क्षत्रियस्य तु गान्धर्वो विवाहः श्रेष्ठ उच्यते ।	060a  
सकामायाः सकामेन निमन्त्रः श्रेष्ठ उच्यते ॥	060c  
\'किं पुनर्विधिवत्कृत्वा सुप्रजस्त्वमवाप्स्यसि ।	061a  
\'धर्मात्मा च महात्मा च दुष्यन्तः पुरुषोत्तमः ॥	061c  
अभ्यागच्छत्पतिर्यस्त्वां भजमानां शकुन्तले ।	062a  
महात्मा जनिता लोके पुत्रस्तव महायशाः ॥	062c  
स च सर्वां समुद्रान्तां कृत्स्नां भोक्ष्यति मेदिनीम् ।	063a  
परं चाभिप्रयातस्य चक्रं तस्य महात्मनः ॥	063c  
भविष्यत्यप्रतिहतं सततं चक्रवर्तिनः ।	064a  
प्रसन्न एव तस्याहं त्वकृते वरवर्णिनि ॥	064c  
ऋतवो बहवस्ते वै गता व्यर्थाः शुचिस्मिते ।	065a  
सार्थकं साम्प्रतं ह्येतन्न च पाप्मास्ति तेऽनघे ।	065c  
गृहाण च वरं मत्तस्तत्कृते यदभीप्सितम् ॥	065e  
शकुन्तलोवाच 	066  
मया पतिर्वृतो योऽसौ दुष्यन्तः पुरुषोत्तमः ।	066a  
मम चैव पतिर्दृष्टो देवतानां समक्षतः ।	066c  
तस्मै ससचिवाय त्वं प्रसादं कर्तुमर्हसि ॥	066e  
वैशम्पायन उवाच 	067  
इत्येवमुक्त्वा मनसा प्रणिधाय मनस्विनी ।	067a  
ततो धर्मिष्ठतां वव्रे राज्ये चास्खलनं तथा ॥	067c  
शकुन्तलां पौरवाणां दुष्यन्तहितकाम्यया ।	068a  
\'एवमस्त्विति तां प्राह कण्वो धर्मभृतां वरः ॥	068c  
पस्पर्श चापि पाणिभ्यां सुतां श्रीमिवरूपिणीम् ॥	069ac  
कण्व उवाच 	070  
अद्यप्रभृति देवी त्वं दुष्यन्तस्य महात्मनः ।	070a  
पतिव्रतानां या वृत्तिस्तां वृत्तिमनुपालय ॥	070c  
वैशम्पायन उवाच 	071  
इत्येवमुक्त्वा धर्मात्मा तां विशुद्ध्यर्थमस्पृशत् ।	071a  
स्पृष्टमात्रे शरीरे तु परं हर्षमवाप सा ॥\' 	071c  

इति श्रीमन्महाभारते आदिपर्वणि सम्भवपर्वणि चतुर्नवतितमोऽध्यायः ॥ 94 ॥

1-94-4 गान्धर्वो वरवध्वोरैकमत्येन कृतः ॥ 
1-94-5 फलाहारः फलान्याहर्तुं गतः ॥ 
1-94-17 पञ्चानां ब्राह्मादीनां त्रयो ब्राह्मदैवप्राजापत्या धर्म्याः । द्वावर्षासुरौ कन्याशुल्कग्रहणादधर्म्यौ ॥ 
1-94-18 तयोरप्यासुरः पैशाचवदत्यन्तं हेय इत्याह । पैशाच इति ॥ 
1-94-19 परिशेषाद्गन्धर्वराक्षसौ क्षत्रियस्य धर्म्यावित्याह गान्धर्वेति ॥ 
1-94-42 शपेयं शपथं कुर्याम् ॥ चतुर्नवतितमोऽध्यायः ॥ 94 ॥
