अध्यायः 048
वासुकेः तद्भगिन्याश्च संवादः ॥ 1 ॥ आस्तीकोत्पत्तिः ॥ 2 ॥ तन्नामनिर्वचनम् ॥ 3 ॥ 

सौतिरुवाच । 	001  
गतमात्रं तु भर्तारं जरत्कारुरवेदयत् ।	001a  
भ्रातुः सकाशमागत्य यथातथ्यं तपोधन ॥	001c  
ततः स भुजगश्रेष्ठः श्रुत्वा सुमहदप्रियम् ।	002a  
उवाच भगिनीं दीनां तदा दीनतरः स्वयम् ॥	002c  
वासुकिरुवाच । 	003  
जानासि भद्रे यत्कार्यं प्रदाने कारणं च यत् ।	003a  
पन्नगानां हितार्थाय पुत्रस्ते स्यात्ततो यदि ॥	003c  
स सर्पसत्रात्किल नो मोक्षयिष्यति वीर्यवान् ।	004a  
एवं पितामहः पूर्वमुक्तवांस्तु सुरैः सह ॥	004c  
अप्यस्ति गर्भः सुभगे तस्मात्ते मुनिसत्तमात् ।	005a  
न चेच्छाम्यफलं तस्य दारकर्म मनीषिणः ॥	005c  
कामं च मम न न्याय्यं प्रष्टुं त्वां कार्यमीदृशम् ।	006a  
किंतु कार्यगरीयस्त्वात्ततस्त्वाऽहमचूचुदम् ॥	006c  
दुर्वार्यतां विदित्वा च भर्तुस्तेऽतितपस्विनः ।	007a  
नैनमन्वागमिष्यामि कदाचिद्धि शपेत्स माम् ॥	007c  
आचक्ष्व भद्रे भर्तुः स्वं सर्वमेव विचेष्टितम् ।	008a  
उद्धरस्व च शल्यं मे घोरं हृदि चिरस्थितम् ॥	008c  
जरत्कारुस्ततो वाक्यमित्युक्ता प्रत्यभाषत ।	009a  
आश्वासयन्ती सन्तप्तं वासुकिं पन्नगेश्वरम् ॥	009c  
जरत्कारुरुवाच । 	010  
पृष्टो मयाऽपत्यहेतोः स महात्मा महातपाः ।	010a  
अस्तीत्युत्तरमुद्दिश्य ममेदं गतवांश्च सः ॥	010c  
स्वैरेष्वपि न तेनाहं स्मरामि वितथं वचः ।	011a  
उक्तपूर्वं कुतो राजन्सांपराये स वक्ष्यति ॥	011c  
न संतापस्त्वया कार्यः कार्यं प्रति भुजंगमे ।	012a  
उत्पत्स्यति च ते पुत्रो ज्वलनार्कसमप्रभः ॥	012c  
इत्युक्त्वा स हि मां भ्रातर्गतो भर्ता तपोधनः ।	013a  
तस्माद्व्येतु परं दुःखं तवेदं मनसि स्थितम् ॥	013c  
सौतिरुवाच । 	014  
एतच्छ्रुत्वा स नागेन्द्रो वासुकिः परया मुदा ।	014a  
एवमस्त्विति तद्वाक्यं भगिन्याः प्रत्यगृह्णत ॥	014c  
सान्त्वमानार्थदानैश्च पूजया चारुरूपया ।	015a  
सोदर्यां पूजयामास स्वसारं पन्नगोत्तमः ॥	015c  
ततः प्रववृधे गर्भो महातेजा महाप्रभः ।	016a  
यथा मोमो द्विजश्रेष्ठ शुक्लपक्षोदितो दिवि ॥	016c  
अथ काले तु सा ब्रह्मन्प्रजज्ञे भुजगस्वसा ।	017a  
कुमारं देवगर्भाभं पितृमातृभयापहम् ॥	017c  
ववृधे स तु तत्रैव नागराजनिवेशने ।	018a  
वेदांश्चाधिजगे साङ्गान्भार्गवच्यवनात्मजात् ॥	018c  
चीर्णव्रतो बाल एव बुद्धिसत्त्वगुणान्वितः ।	019a  
नाम चास्याभवत्ख्यातं लोकेष्वास्तीक इत्युत ॥	019c  
अस्तीत्युक्त्वा गतो यस्मात्पिता गर्भस्थमेव तम् ।	020a  
वनं तस्मादिदं तस्य नामास्तीकेति विश्रुतम् ॥	020c  
स बाल एव तत्रस्थश्चरन्नमितबुद्धिमान् ।	021a  
गृहे पन्नगराजस्य प्रयत्नात्परिरक्षितः ॥	021c  
भगवानिव देवेशः शूलपाणिर्हिरण्मयः ।	022a  
विवर्धमानः सर्वांस्तान्पन्नगानभ्यहर्षयत् ॥ ॥	022c  
इति श्रीमन्महाभारते आदिपर्वणि आस्तीकपर्वणि अष्टचत्वारिंशोऽध्यायः ॥ 48 ॥ 
1-48-6 अचूचुदं कार्यसिद्धिं वक्तुं प्रेरितवान् ॥ 1-48-10 ममेदं कार्यमुद्दिश्य अस्तीत्युत्तरं दत्तवानिति शेषः ॥ 1-48-11 वितथं अनृतं तेन उक्तपूर्वं न स्मरामि । सांपराये संकटे ॥ 1-48-17 प्रजज्ञे जनयामास ॥ 1-48-22 हिरण्मयः दीप्तिमान् ॥ अष्टचत्वारिंशोऽध्यायः ॥ 48 ॥ 
