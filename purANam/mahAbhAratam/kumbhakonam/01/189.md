अध्यायः 189

पुनरन्तर्हितायां तपत्यां मोहितस्य संवरणस्य समीपे अमात्यादीनामागमनम् ॥ 1 ॥ अमात्येनाश्वासितस्य राज्ञः सूर्योपासनसमये वसिष्ठस्यागमनम् ॥ 2 ॥ सूर्यसमीपं गत्वा वसिष्ठेनादित्यस्तुतिकरणम् ॥ 3 ॥ स्तुत्या तुष्टेन सूर्येण संवरणार्थं वसिष्ठाय तपतीदानम् ॥ 4 ॥ तस्मिन्नेव तपतीसंवरणयोर्विवाहः ॥ 5 ॥ तया सह तत्रैव रममाणस्य संवरणस्य राज्ये द्वादशवार्षिक्यनावृष्टिः ॥ 6 ॥ वसिष्ठेनानावृष्टिनिवर्तनम् ॥ 7 ॥ तपत्युपाख्यानोपसंहारः ॥ 8 ॥
गन्धर्व उवाच 	001  
एवमुक्त्वा ततस्तूर्णं जगामोर्ध्वमनिन्दिता ।	001a  
\'तपतीतपतीत्येव विललापातुरो नृपः ॥	001c  
प्रास्स्वलच्चासकृद्राजा पुनरुत्थाय धावति ।	002a  
धावमानस्तु तपतीमदृष्ट्वैव महीपतिः ।\'	002c  
स तु राजा पुनर्भूमौ तत्रैव निपपात ह ॥	002e  
अन्वेषमाणः सबलस्तं राजानं नृपोत्तमम् ।	003a  
अमात्यः सानुयात्रश्च तं ददर्श महावने ॥	003c  
क्षितौ निपतितं काले शक्रध्वजमिवोच्छ्रितम् ।	004a  
त हि दृष्ट्वा महेष्वासं निरस्तं पतितं भुवि ॥	004c  
बभूव सोऽस्य सचिवः सम्प्रदीप्त इवाग्निना ।	005a  
त्वरया चोपसङ्गम्य स्नेहादागतसम्भ्रमः ॥	005c  
तं समुत्थापयामास नृपतिं काममोहितम् ।	006a  
भूतलाद्भूमिपालेशं पितेव पतितं सुतम् ॥	006c  
प्रज्ञया वयसा चैव वृद्धः कीर्त्या नयेन च ।	007a  
अमात्यस्तं समुत्थाप्य बभूव विगतज्वरः ॥	007c  
उवाच चैनं कल्याण्या वाचा मधुरयोत्थिम् ।	008a  
मा भैर्मनुजशार्दूल भद्रमस्तु तवानघ ॥	008c  
क्षुत्पिपासापरिश्रान्तं तर्कयामास वै नृपम् ।	009a  
पतितं पातनं सङ्ख्ये शात्रवाणां महीतले ॥	009c  
वारिणा च सुशीतेन शिरस्तस्याभ्यषेचयत् ।	010a  
अस्पृशन्मुकुटं राज्ञः पुण्डरीकसुगन्धिना ॥	010c  
ततः प्रत्यागतप्राणस्तद्बलं बलवान्नृपः ।	011a  
सर्वं विसर्जयामास तमेकं सचिवं विना ॥	011c  
ततस्तस्याज्ञया राज्ञो विप्रतस्थे महद्बलम् ।	012a  
स तु राजा गिरिप्रस्थे तस्मिन्पुनरुपाविशत् ॥	012c  
ततस्तस्मिन् गिरिवरे शुचिर्भूत्वा कृताञ्जलिः ।	013a  
आरिराधयिषुः सूर्यं तस्थावूर्ध्वमुखः क्षितौ ॥	013c  
जगाम मनसा चैव वसिष्ठमृषिसत्तमम् ।	014a  
पुरोहितममित्रघ्नं तदा संवरणो नृपः ॥	014c  
नक्तन्दिनमथैकत्र स्थिते तस्मिञ्जनाधिपे ।	015a  
अथाजगाम विप्रर्षिस्तदा द्वादशमेऽहनि ॥	015c  
स विदित्वैव नृपतिं तपत्या हृतमानसम् ।	016a  
दिव्येन विधिना ज्ञात्वा भावितात्मा महानृपिः ॥	016c  
तथा तु नियतात्मानं तं नृपं मुनिसत्तमः ।	017a  
आबभाषे स धर्मात्मा तस्यैवार्थचिकीर्षया ॥	017c  
स तस्य मनुजेन्द्रस्य पश्यतो भगवानृषिः ।	018a  
ऊर्ध्वमाचक्रमे द्रष्टुं भास्करं भास्करद्युतिः ॥	018c  
\'योजनानां तु नियुतं क्षणाद्गत्वा तपोधनः ।\'	019a  
\'सहस्रांशुं ततो विप्रः कृताञ्जलिरुपस्थितः ।\'	019c  
वसिष्ठोहमिति प्रीत्या स चात्मानं न्यवेदयत् ॥	019e  
तमुवाच महातेजा विवस्वान्मुनिसत्तमम् ।	020a  
महर्षे स्वागतं तेऽस्तु कथयस्व यथेप्सितम् ॥	020c  
यदिच्छसि महाभाग मत्तः प्रवदतां वर ।	021a  
तत्ते दद्यामभिप्रेतं यद्यपि स्यात्सुदुर्लभम् ॥	021c  
एवमुक्तः स तेनर्षिर्वसिष्ठः संस्तुवन्गिरा ।	022a  
प्रणिपत्य विवस्वन्तं भानुमन्तमथाब्रवीत् ॥	022c  
\'योजनानां चतुष्षष्टिं निमेषात्त्रिशतं तथा ।	023a  
अश्वैर्गच्छति नित्यं यस्तत्पार्श्वस्थोऽब्रवीदिदम् ॥	023c  
वसिष्ठ उवाच 	024  
अजाय लोकत्रयपावनाय भूतात्मने गोपतये वृषाय ।	024a  
सूर्याय सर्गप्रलयालयाय नमो महाकारुणिकोत्तमाय ॥	024c  
विवस्वते ज्ञानभृतेऽन्तरात्मने जगत्प्रदीपाय जगद्धितैषिणे ।	025a  
स्वयम्भुवे दीप्तसहस्रचक्षुषे सुरोत्तमायामिततेजसे नमः ॥	025c  
नमः सवित्रे जगदेकचक्षुषे जगत्प्रसूतिस्थितिनाशहेतवे ।	026a  
त्रयीमयाय त्रिगुणात्मधारिणे विरिञ्चनारायणशङ्करात्मने ॥	026c  
सूर्य उवाच 	027  
संस्तुतो वरदः सोऽहं वरं वरय सुव्रत ।	027a  
स्तुतिस्त्वयोक्ता भक्तानां जप्येयं वरदोस्म्यहम्\' ॥	027c  
वसिष्ठ उवाच 	028  
यैषा ते तपती नाम सावित्र्यवरजा सुता ।	028a  
तां त्वां संवरणस्यार्थे वरयामि विभावसो ॥	028c  
स हि राजा बृहत्कीर्तिर्धर्मार्थविदुदारधीः ।	029a  
युक्तः संवरणो भर्ता दुहितुस्ते विहङ्गम ॥	029c  
गन्धर्व उवाच 	030  
इत्युक्तः स तदा तेन ददानीत्येव निश्चितः ।	030a  
प्रत्यभाषत तं विप्रं प्रतिनन्द्य दिवाकरः ॥	030c  
वरः संवरणो राज्ञां त्वमृषीणां वरो मुने ।	031a  
तपती योषितां श्रेष्ठा किमन्यत्रापवर्जनात् ॥	031c  
ततः सर्वानवद्याङ्गीं तपतीं तपनः स्वयम् ।	032a  
ददौ संवरणस्यार्थे वसिष्ठाय महात्मने ॥	032c  
प्रतिजग्राह तां कन्यां महर्षिस्तपतीं तदा ।	033a  
वसिष्ठोऽथ विसृष्टस्तु पुनरेवाजगाम ह ॥	033c  
यत्र विख्यातकीर्तिः स कुरूणामृषभोऽभवत् ।	034a  
स राजा मन्मथाविष्टस्तद्गतेनान्तरात्मना ॥	034c  
दृष्ट्वा च देवकन्यां तां तपतीं चारुहासिनीम् ।	035a  
वसिष्ठेन सहायान्तीं संहृष्टोऽभ्यधिकं बभौ ॥	035c  
रुरुचे साऽधिकं सुभ्रूरापतन्ती नभस्तलात् ।	036a  
सौदामनीव विभ्रष्टा द्योतयन्ती दिशस्त्विषा ॥	036c  
कृच्छ्राद्द्वादशरात्रे तु तस्य राज्ञः समाहिते ।	037a  
आजगाम विशुद्धात्मा वसिष्ठो भगवानृषिः ॥	037c  
तपसाऽऽराध्य वरदं देवं गोपतिमीश्वरम् ।	038a  
लेभे संवरणो भार्यां वसिष्ठस्यैव तेजसा ॥	038c  
ततस्तस्मिन्गिरिश्रेष्ठे देवगन्धर्वसेविते ।	039a  
जग्राह विधिवत्पाणिं तपत्याः स नरर्षभः ॥	039c  
वसिष्ठेनाभ्यनुज्ञातस्तस्मिन्नेव धराधरे ।	040a  
सोऽकामयत राजर्षिर्विहर्तुं सह भार्यया ॥	040c  
ततः पुरे च राष्ट्रे च वनेषूपवनेषु च ।	041a  
आदिदेश महीपालस्तमेव सचिवं तदा ॥	041c  
नृपतिं त्वभ्यनुज्ञाप्य वसिष्ठोऽथापचक्रमे ।	042a  
सोऽथ राजा गिरौ तस्मिन्विजहारामरो यथा ॥	042c  
ततो द्वादशवर्षाणि काननेषु वनेषु च ।	043a  
रेमे तस्मिन्गिरौ राजा तयैव सह भार्यया ॥	043c  
तस्य राज्ञः पुरे तस्मिन्समा द्वादश सत्तम ।	044a  
न ववर्ष सहस्राक्षो राष्ट्रे चैवास्य भारत ॥	044c  
ततस्तस्यामनावृष्ट्यां प्रवृत्तायामरिन्दम ।	045a  
प्रजाः क्षयमुपाजग्मुः सर्वाः सस्थाणुजङ्गमाः ॥	045c  
तस्मिंस्तथाविधे काले वर्तमाने सुदारुणे ।	046a  
नावश्यायः पपातोर्व्यां ततः सस्यानि नाऽरुहन् ॥	046c  
ततो विभ्रान्तमनसो जनाः क्षुद्भयपीडिताः ।	047a  
गृहाणि सम्परित्यज्य बभ्रमुः प्रदिशो दिशः ॥	047c  
ततस्तस्मिन्पुरे राष्ट्रे त्यक्तदारपरिग्रहाः ।	048a  
परस्परममर्यादाः क्षुधार्ता जघ्निरे जनाः ॥	048c  
तत्क्षुधार्तैर्निरानन्दैः शवभूतैस्तथा नरैः ।	049a  
अभवत्प्रेतराजस्य पुरं प्रेतैरिवावृतम् ॥	049c  
ततस्तत्तादृशं दृष्ट्वा स एव भगवानृषिः ।	050a  
अभ्याद्रवत धर्मात्मा वसिष्ठो मुनिसत्तमः ॥	050c  
तं च पार्थिवशार्दूलमानयामास तत्पुरम् ।	051a  
तपत्या सहितं राजन्वर्षे द्वादशमे गते ।	051c  
ततः प्रवृष्टस्तत्रासीद्यथापूर्वं सुरारिहा ॥	051e  
तस्मिन्नृपतिशार्दूले प्रविष्टे नगरं पुनः ।	052a  
प्रववर्ष सहस्राक्षः सस्यानि जनयन्प्रभुः ॥	052c  
ततः सराष्ट्रं मुमुदे तत्पुरं परया मुदा ।	053a  
तेन पार्थिवमुख्येन भावितं भावितात्मना ॥	053c  
ततो द्वादश वर्षाणि पुनरीजे नराधिपः ।	054a  
तपत्या सहितः पत्न्या यथा शच्या मरुत्पतिः ॥	054c  
गन्धर्व उवाच 	055  
एवमासीन्महाभागा तपती नाम पौर्विकी ।	055a  
तव वैवस्वती पार्थ तापत्यस्त्वं यया मतः ॥	055c  
तस्यां सञ्जनयामास कुरुं संवरणो नृपः ।	056a  
तपत्यां तपतां श्रेष्ठ तापत्यस्त्वं ततोऽर्जुन ॥ ॥	056c  

इति श्रीमन्महाभारते आदिपर्वणि चैत्ररथपर्वणि एकोननवत्यधिकशततमोऽध्यायः ॥ 189 ॥

1-189-10 मुकुटं तत्स्थानं ललाटम् ॥ 1-189-15 द्वादशमे द्वादशसङ्ख्यया मिते ॥ 1-189-16 दिव्येन विधिना योगबलेन ॥ एकोननवत्यधिकशततमोऽध्यायः ॥ 189 ॥
