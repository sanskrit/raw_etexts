अध्यायः 182

जनवार्तया दुर्योधनेन पाण्डवानां दाहम्, स्वपुरोहितवचनेन नाशराहित्यं च, ज्ञातवता तेषां जीवने सन्दिहानेन द्रुपदेन उद्धोषितस्य पुत्रीस्वयंवरस्य कुन्तीं प्रति ब्राह्मणेन कथनम् ॥ 1 ॥ युष्मासु तत्रागतेष्वीश्वरेच्छया त्वत्पुत्राणामन्यतमं पाञ्चाली वृणुयादपीत्युक्तवता ब्राह्मणेन सह पाण्डवानां पाञ्चालनगरं प्रति गमनम् ॥ 2 ॥
\'ब्राह्मण उवाच 	001  
श्रुत्वा जतुगृहे वृत्तं ब्राह्मणाः संशितव्रताः ।	001a  
पाञ्चालराजं द्रुपदमिदं वचनमब्रुवन् ॥	001c  
धार्तराष्ट्राः सहामात्या मन्त्रयित्वा परस्परम् ।	002a  
पाण्डवानां विनाशाय मतिं चक्रुः सुदुष्कराम् ॥	002c  
दुर्योधनेन प्रहितः पुरोचन इति श्रुतः ।	003a  
वारणावतमासाद्य कृत्वा जतुगृहं महत् ॥	003c  
तस्मिन्गृहे सुविस्रब्धान्पाण्डवान्पृथया सह ।	004a  
अर्धरात्रे महाराज दग्धवानतिदुर्मतिः ॥	004c  
तेनाग्निना स्वयं चापि दग्धः क्षुद्रो नृशंसवत् ।	005a  
एतच्छ्रुत्वा सुसंहृष्टो धृतराष्ट्रः सबान्धवः ॥	005c  
अल्पशोकः प्रहृष्टात्मा शशास विदुरं तदा ।	006a  
पाण्डवानां महाप्राज्ञ कुरु पिण्डोदकक्रियाम् ॥	006c  
अहो विधिवशादेव गतास्ते यमसादनम् ।	007a  
इत्युक्त्वा प्रारदत्तत्र धृतराष्ट्रः सबान्धवः ॥	007c  
श्रुत्वा भीष्मेण विदुरः कृतवानौर्ध्वदेहिकम् ।	008a  
पाण्डवानां विनाशाय कृतं कर्म दुरात्मना ॥	008c  
एतत्कार्यस्य कर्ता तु न दृष्टो न श्रुतः पुरा ।	009a  
एतद्वृत्तं महाभाग पाण्डवान्प्रति नः श्रुतम् ॥	009c  
ब्राह्मण उवाच 	010  
श्रुत्वा तु वचनं तेषां यज्ञसेनो महामतिः ।	010a  
यथा तज्जनकः शोचेदौरसस्य विनाशे ॥	010c  
तथाऽतप्यत वै राजा पाण्डवानां विनाशने ।	011a  
समाहूय प्रकृतयः सहिताः सर्वनागरैः ॥	011c  
कारुण्यादेव पाञ्चालः प्रोवाचेदं वचस्तदा ।	012a  
द्रुपद उवाच 	012  
अहो रूपमहो धैर्यमहो वीर्यमहो बलम् ॥	012c  
चिन्तयामि दिवारात्रमर्जुनं प्रति बान्धवाः ।	013a  
भ्रातृभिः सहितो मात्रा सोऽदह्यत हुताशने ॥	013c  
किमाश्चर्यमितो लोके कालो हि दुरतिक्रमः ।	014a  
मिथ्याप्रतिज्ञो लोकेषु किं करिष्यामि साम्प्रतं ॥	014c  
अन्तर्गतेन दुःखेन दह्यमानो दिवानिशम् ।	015a  
याजोपयाजौ सत्कृत्य याचितौ तौ मयाऽनघौ ॥	015c  
भारद्वाजस्य हन्तारं देवीं चाप्यर्जुनस्य वै ।	016a  
लोकस्तद्वेद यच्चापि तथा याजेन मे श्रुतम् ॥	016c  
याजेन पुत्रकामीयं हुत्वा चोत्पादिताविमौ ।	017a  
धृष्टद्युम्नश्च कृष्णा च मम तुष्टिकरावुभौ ॥	017c  
किं करिष्यामि ते नष्टाः पाण्डवाः पृथया सह ।	018a  
ब्राह्मण उवाच 	018  
इत्येवमुक्त्वा पाञ्चालः शुशोच परमातुरः ॥	018c  
दृष्ट्वा शोचन्तमत्यर्थं पाञ्चालमिदमब्रवीत् ।	019a  
पुरोधाः सत्वसम्पन्नः सम्यग्विद्याविशेषवित् ॥	019c  
वृद्धानुशासने सक्ताः पाण्डवा धर्मचारिणः ।	020a  
तादृशा न विनश्यन्ति नैव यान्ति पराभवम् ॥	020c  
मया दृष्टमिदं सत्यं शृणु त्वं मनुजाधिप ।	021a  
ब्राह्मणैः कथितं सत्यं वेदेषु च मया श्रुतम् ॥	021c  
बृहस्पतिमतेनाथ पौलोम्या च पुरा श्रुतम् ।	022a  
नष्ट हन्द्रो बिसग्रन्थ्यामुपश्रुत्या हि दर्शितः ॥	022c  
उपश्रुतिर्महाराज पाण्डवार्थे मया श्रुता ।	023a  
यत्रकुत्रापि जीवन्ति पाण्डवास्ते न संशयः ॥	023c  
मया दृष्टानि लिङ्गानि इहैवैष्यन्ति पाण्डवाः ।	024a  
यन्निमित्तमिहायान्ति तच्छृणुष्व नराधिप ॥	024c  
स्वयंवरः क्षत्रियाणां कन्यादाने प्रदर्शितः ।	025a  
स्वयंवरस्तु नगरे घुष्यतां राजसत्तम ॥	025c  
यत्र वा निवसन्तस्ते पाण्डवाः पृथया सह ।	026a  
दूरस्था वा समीपस्था स्वर्गस्था वाऽपि पाण्डवाः ॥	026c  
श्रुत्वा स्वयंवरं राजन्समेष्यन्ति न संशयः ।	027a  
तस्मात्स्वयंवरो राजन्घुष्यतां मा चिरं कृथाः ॥	027c  
ब्राह्मण उवाच 	028  
श्रुत्वा पुरोहितेनोक्तं पाञ्चालः प्रीतिमांस्तदा ।	028a  
घोषयामास नगरे द्रौपद्यास्तु स्वयंवरम् ॥	028c  
पुष्यमासे तु रोहिण्यां शुक्लपक्षे शुभे तिथौ ।	029a  
दिवसैः पञ्चसप्तत्या भविष्यति न संशयः ॥	029c  
देवगन्धर्वयक्षाश्च ऋषयश्च तपोधनाः ।	030a  
स्वयंवरं द्रष्टुकामा गच्छन्त्येव न संशयः ॥	030c  
तव पुत्रा महात्मानो दर्शनीयो विशेषतः ।	031a  
यदृच्छया सा पाञ्चाली गच्छेद्वान्यतमं पतिम् ॥	031c  
को हि जानाति लोकेषु प्रजापतिमतं शुभण् ।	032a  
तस्मात्सपुत्रा गच्छेथा यदि ब्राह्मणि रोचते ॥	032c  
नित्यकालं सुभिक्षास्ते पाञ्चालास्तु तपोधने ।	033a  
यज्ञसेनस्तु राजा स ब्रह्मण्यः सत्यसङ्गरः ॥	033c  
ब्रह्मण्या नागराः सर्वे ब्राह्मणाश्चातिथिप्रियाः ।	034a  
नित्यकालं प्रदास्यन्ति आमन्त्रणमयाचितम् ॥	034c  
अहं च तत्र गच्छामि ममैभिः सह शिष्यकैः ।	035a  
एकसार्थाः प्रयाताः स्मो ब्राह्मण्या यदि रोचते ॥	035c  
एतावदुक्त्वा वचनं ब्राह्मणो विरराम ह ॥	036ac  

इति श्रीमन्महाभारते आदिपर्वणि चैत्ररथपर्वणि द्व्यशीत्यधिकशततमोऽध्यायः ॥ 182 ॥
1-182-9 एतत्कार्यस्य एतादृशकार्यस्य ॥ 1-182-21 दृष्टम् ऊहितम् ॥ द्व्यशीत्यधिकशततमोऽध्यायः ॥ 182 ॥
