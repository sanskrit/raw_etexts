अध्यायः 165

पाण्डवान्प्रति प्रेषितया हिडिम्बया विलम्बिते हिडिम्बस्य तत्रागमनम् ॥ 1 ॥ भीमहिडिम्बयोर्युद्धम् ॥ 2 ॥ कुन्त्यादीनां प्रबोधः ॥ 3 ॥
वैशम्पायन उवाच 	001  
तां विदित्वा चिरगतां हिडिम्बो राक्षसेश्वरः ।	001a  
अवतीर्य द्रुमात्तस्मादाजगामाशु पाण्डवान् ॥	001c  
लोहिताक्षो महाबाहुरूर्ध्वकेशो महाननः ।	002a  
मेघसङ्घातवर्ष्मा च तीक्ष्णदंष्ट्रो भयानकः ॥	002c  
तलं तलेन संहत्य बाहू विक्षिप्य चासकृत् ।	003a  
उद्वृत्तनेत्रः सङ्क्रुद्धो दन्तान्दन्तेषु निष्कुषन् ॥	003c  
कोऽद्य मे भोक्तुकामस्य विघ्नं चरति दुर्मतिः ।	004a  
न बिभेति हिडिम्बी च प्रेषिता किमनागता ॥	004c  
वैशम्पायन उवाच 	005  
तमापतन्तं दृष्ट्वै तथा विकृतदर्शनम् ।	005a  
हिडिम्बोवाच वित्रस्ता भीमसेनमिदं वचः ॥	005c  
आपतत्येष दुष्टात्मा सङ्क्रुद्धः पुरुषादकः ।	006a  
साऽहं त्वां भ्रातृभिः सार्धं यद्ब्रवीमि तथा कुरु ॥	006c  
अहं कामगमा वीर रक्षोबलसमन्विता ।	007a  
आरुहेमां मम श्रोणिं नेष्यामि त्वां विहायसा ॥	007c  
प्रबोधयैतान्संसुप्तान्मातरं च परन्तप ।	008a  
सर्वानेव गमिष्याभि गृहीत्वा वो विहायसा ॥	008c  
भीम उवाच 	009  
मा भैस्त्वं पृथुसुश्रोणि नैष कश्चिन्मयि स्थिते ।	009a  
अहमेनं हनिष्यामि पश्यन्त्यास्ते सुमध्यमे ॥	009c  
नायं प्रतिबलो भीरु राक्षसापसदो मम ।	010a  
सोढुं युधि परिस्पन्दमथवा सर्वराक्षसाः ॥	010c  
पश्य बाहू सुवृत्तौ मे हस्तिहस्तनिभाविमौ ।	011a  
ऊरू परिघसङ्काशौ संहतं चाप्युरो महत् ॥	011c  
विक्रमं मे यथेन्द्रस्य साऽद्य द्रक्ष्यसि शोभने ।	012a  
माऽवमंस्थाः पृथुश्रोणि मत्वा मामिह मानुषम् ॥	012c  
हिडिम्बोवाच 	013  
नावमन्ये नरव्याघ्र त्वामहं देवरूपिणम् ।	013a  
दृष्टप्रभावस्तु मया मानुषेष्वेव राक्षसः ॥	013c  
वैशम्पायन उवाच 	014  
तथा सञ्जल्पतस्तस्य भीमसेनस्य भारत ।	014a  
वाचः शुश्राव ताः क्रुद्धो राक्षसः पुरुषादकः ॥	014c  
अवेक्षमाणस्तस्याश्च हिडिम्बो मानुषं वपुः ।	015a  
स्रग्दामपूरितशिखां समग्रेन्दुनिभाननाम् ॥	015c  
सुभ्रूनासाक्षिकेशान्तां सुकुमारनखत्वचम् ।	016a  
सर्वाभरणसंयुक्तां सुसूक्ष्माम्बरधारिणीम् ॥	016c  
तां तथा मानुषं रूपं बिभ्रतीं सुमनोहरम् ।	017a  
पुंस्कामां शङ्कमानश्च चुक्रोध पुरुषादकः ॥	017c  
सङ्क्रुद्धो राक्षसस्तस्या भगिन्याः कुरुसत्तम ।	018a  
उत्फाल्य विपुले नेत्रे ततस्तामिदमब्रवीत् ॥	018c  
को हि मे भोक्तुकामस्य विघ्नं चरति दुर्मतिः ।	019a  
न बिभेषि हिडिम्बे किं मत्कोपाद्विप्रमोहिता ॥	019c  
धिक्त्वामसति पुंस्कामे मम विप्रियकारिणि ।	020a  
पूर्वेषां राक्षसेन्द्राणां सर्वेषामयशस्करि ॥	020c  
यानिमानाश्रिताऽकार्षीर्विप्रियं समुहन्मम ।	021a  
एष तानद्य वै सर्वान्हनिष्यामि त्वया सह ॥	021c  
वैशम्पायन उवाच 	022  
एवमुक्त्वा हिडिम्बां स हिडिम्बो लोहितेक्षणः ।	022a  
वधायाभिपपातैनान्दन्तैर्दन्तानुपस्पृशन् ॥	022c  
गर्जन्तमेवं विजने भीमसेनोऽभिवीक्ष्य तम् ।	023a  
रक्षन्प्रबोधं भ्रातॄणां मातुश्च परवीरहा ॥	023c  
तमापतान्तं सम्प्रेक्ष्य भीमः प्रहरतां वरः ।	024a  
भर्त्सयामास तेजस्वी तिष्ठतिष्ठेति चाब्रवीत् ॥	024c  
वैशम्पायन उवाच 	025  
भीमसेनस्तु तं दृष्ट्वा राक्षसं प्रहसन्निव ।	025a  
भगिनीं प्रति सङ्क्रुद्धमिदं वचनमब्रवीत् ॥	025c  
किं ते हिडिम्ब एतैर्वा सुखसुप्तैः प्रबोधितैः ।	026a  
मामासादय दुर्बुद्धे तरसा त्वं नराशन ॥	026c  
मय्येव प्रहरैहि त्वं न स्त्रियं हन्तुमर्हसि ।	027a  
विशेषतोऽनपकृते परेणापकृते सति ॥	027c  
न हीयं स्ववशा बाला कामयत्यद्य मामिह ।	028a  
चोदितैषा ह्यनङ्गेन शरीरान्तरचारिणा ॥	028c  
भगिनी तव दुर्वृत्त रक्षसां वै यशोहर ।	029a  
त्वन्नियोगेन चैवेयं रूपं मम समीक्ष्य च ॥	029c  
कामयत्यद्य मां भीरुस्तव नैषापराध्यति ।	030a  
अनङ्गेन कृते दोषे नेमां गर्हितुमर्हसि ॥	030c  
मयि तिष्ठति दुष्टात्मन्न स्त्रियं हन्तुमर्हसि ।	031a  
सङ्गच्छस्व मया सार्धमेकेनैको नराशन ॥	031c  
अहमेको गमिष्यामि त्वामद्य यमसादनम् ।	032a  
अद्य मद्बलनिष्पिष्टं शिरो राक्षस दीर्यताम् ।	032c  
कुञ्जरस्येव पादेन विनिष्पिष्टं बलीयसः ॥	032e  
अद्य गात्राणि ते कङ्काः श्येना गोमायवस्तथा ।	033a  
कर्षन्तु भुवि संहृष्टा निहतस्य मया मृधे ॥	033c  
क्षणेनाद्य करिष्येऽहमिदं वनमराक्षसम् ।	034a  
पुरा यद्दूषितं नित्यं त्वया भक्षयता नरान् ॥	034c  
अद्य त्वां भगिनी रक्षः कृष्यमाणं मयाऽसकृत् ।	035a  
द्रक्ष्यत्यद्रिप्रतीकाशं सिंहेनेव महाद्विपम् ॥	035c  
निराबाधास्त्वयि हते मया राक्षसपांसन ।	036a  
वनमेतच्चरिष्यन्ति पुरुषा वनचारिणः ॥	036c  
हिडिम्ब उवाच 	037  
गर्जितेन वृथा किं ते कत्थितेन च मानुष ।	037a  
कृत्वैतत्कर्मणा सर्वं कत्थेथा मा चिरं कृथाः ॥	037c  
बलिनं मन्यसे यच्चाप्यात्मानं सपराक्रमम् ।	038a  
ज्ञास्यस्यद्य समागम्य मयात्मानं बलाधिकम् ॥	038c  
न तावदेतान्हिंसिष्ये स्वपन्त्वेते यथासुखम् ।	039a  
एष त्वामेव दुर्बुद्धे निहन्म्यद्याप्रियंवदम् ॥	039c  
पीत्वा तवासृग्गात्रेभ्यस्ततः पश्चादिमानपि ।	040a  
हनिष्यामि ततः पश्चादिमां विप्रियकारिणीम् ॥	040c  
वैशम्पायन उवाच 	041  
एवमुक्त्वा ततो बाहुं प्रगृह्य पुरुषादकः ।	041a  
अभ्यद्रवत सङ्क्रुद्धो भीमसेनमरिन्दमम् ॥	041c  
तस्याभिद्रवतस्तूर्णं भीमो भीमपराक्रमः ।	042a  
वेगेन प्रहितं बाहुं निजग्राह हसन्निव ॥	042c  
निगृह्य तं बलाद्भीमो विस्फुरन्तं चकर्ष ह ।	043a  
तस्माद्देशाद्धनूंष्यष्टौ सिंहः क्षुद्रमृगं यथा ॥	043c  
ततः स राक्षसः क्रुद्धः पाण्डवेन बलार्दितः ।	044a  
भीमसेनं समालिङ्ग्य व्यनदद्भैरवं रवम् ॥	044c  
पुनर्भीमो बलादेनं विचकर्ष महाबलः ।	045a  
मा शब्दः सुखसुप्तानां भ्रातॄणां मे भवेदिति ॥	045c  
\'हस्ते गृहीत्वा तद्रक्षो दूरमन्यत्र नीतवान् ।	046a  
पृच्छे गृहीत्वा तुण्डेन गरुडः पन्नगं यथा ॥\'	046c  
अन्योन्यं तौ समासाद्य विचकर्षतुरोजसा ।	047a  
हिडिम्बो भीमसेनश्च विक्रमं चक्रतुः परम् ॥	047c  
बभञ्जतुस्तदा वृक्षाँल्लताश्चाकर्षतुस्तदा ।	048a  
मत्ताविव चं संरब्धौ वारणौ षष्टिहायनौ ॥	048c  
\'पादपानुद्धरन्तौ तावूरुवेगेन वेगितौ ।	049a  
स्फोटयन्तौ लताजालान्यूरुभ्यां गृह्य सर्वशः ॥	049c  
वित्रासयन्तौ तौ शब्दैः सर्वतो मृगपक्षिणः ।	050a  
बलेन बलिनौ मत्तावन्योन्यवधकाङ्क्षिणौ ॥	050c  
भीमराक्षसयोर्युद्धं तदाऽवर्तत दारुणम् ।	051a  
पुरा देवासुरे युद्धे वृत्रवासवयोरिव ॥	051c  
भङूक्त्वा वृक्षान्महाशाखांस्ताडयामासतुः क्रुधा ।	052a  
सालतालतमालाम्रवटार्जुनविभीतकान् ॥	052c  
न्यग्रोधप्लक्षखर्जूरपनसानश्मकण्टकान् ।	053a  
एतानन्यान्महावृक्षानुत्खाय तरसाऽखिलान् ॥	053c  
उत्क्षिप्यान्योन्यरोषेण ताडयामासतू रणे ।	054a  
यदाऽभवद्वनं सर्वं निर्वृक्षं वृक्षसङ्कुलम् ॥	054c  
तदा शिलाश्च कुञ्जांश्च वृक्षान्कण्टकिनस्तथा ।	055a  
ततस्तौ गिरिशृङ्गाणि पर्वतांश्चाभ्रलेलिहान् ॥	055c  
शैलांश्च गण्डपाषाणानुत्खायादाय वैरिणौ ।	056a  
चिक्षेपतुरुपर्याजावन्योन्यं विजयेषिणौ ॥	056c  
तद्वनं परितः पञ्चयोजनं निर्महीरुहम् ।	057a  
निर्लतागुल्मपाषाणं निर्मृगं चक्रतुर्भृशम् ॥	057c  
तयोर्युद्धेन राजेन्द्र तद्वनं भीमरक्षसोः ।	058a  
मुहूर्तेनाभवत्कूमर्पृष्ठवच्छ्लक्ष्णमव्ययम् ॥	058c  
ऊरुबाहुपरिक्लेशात्कर्षन्तावितरेतरम् ।	059a  
उत्कर्षन्तौ विकर्षन्तौ प्रकर्षन्तौ परस्परम् ॥	059c  
तौ स्वनेन विना राजन्गर्जन्तौ च परस्परम् ।	060a  
पाषाणसङ्घट्टनिभैः प्रहारैरभिजघ्नतुः ॥	060c  
अन्योन्यं च समालिङ्ग्य विकर्षन्तौ परस्परम् ।	061a  
बाहुयुद्धमभूद्धोरं बलिवासवयोरिव ।	061c  
युद्धसंरम्भनिर्गच्छत्फूत्काररवनिस्वनम् ॥\'	061e  
तयोः शब्देन महता विबुद्धास्ते नरर्षभाः ।	062a  
सह मात्रा च ददृशुर्हिडिम्बामग्रतःस्थिताम् ॥ ॥	062c  

इति श्रीमन्महाभारते आदिपर्वणि हिडिम्बवधपर्वणि पञ्चषष्ट्यधिकशततमोऽध्यायः ॥ 165 ॥

1-165-2 मेघसङ्घातवर्ष्मा अतिकृष्णशरीरः ॥ 1-165-32 गमिष्यामि गमयिष्यामि ॥ 1-165-54 निर्वृक्षं अकण्टकवृक्षरहितम् ॥ पञ्चषष्ट्यधिकशततमोऽध्यायः ॥ 165 ॥
