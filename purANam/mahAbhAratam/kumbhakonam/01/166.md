अध्यायः 166

कुन्तीहिडिम्बासंवादः ॥ 1 ॥ हिडिम्बावार्तया भीमं हिडिम्बेन युद्ध्यमानं ज्ञातवतां कुन्त्यादीनां तत्र गमनम् ॥ 2 ॥ हिडिम्बवधः ॥ 3 ॥
वैशम्पायन उवाच 	001  
प्रबुद्धास्ते हिडिम्बाया रूपं दृष्ट्वातिमानुषम् ।	001a  
विस्मिताः पुरुषव्याघ्रा बभूवुः पृथया सह ॥	001c  
ततः कुन्ती समीक्ष्यैनां विस्मिता रूपसम्पदा ।	002a  
उवाच मधुरं वाक्यं सान्त्वपूर्वमिदं शनैः ॥	002c  
कस्य त्वं सुरगर्भाभे कावाऽसि वरवर्णिनि ।	003a  
केन कार्येण सम्प्राप्ता कुतश्चागमनं तव ॥	003c  
यदि वाऽस्य वनस्य त्वं देवता यदि वाऽप्सराः ।	004a  
आचक्ष्व मम तत्सर्वं किमर्थं चेह तिष्ठसि ॥	004c  
हिडिम्बोवाच 	005  
यदेतत्पश्यसि वनं नीलमेघनिभं महत् ।	005a  
निवासो राक्षसस्यैष हिडिम्बस्य ममैव च ॥	005c  
तस्य मां राक्षसेन्द्रस्य भगिनीं विद्धि भामिनि ।	006a  
भ्रात्रा सम्प्रेषितामार्ये त्वां सपुत्रां जिघांसता ॥	006c  
क्रूरबुद्धेरहं तस्य वचनादागता त्विह ।	007a  
अद्राक्षं नवहेमाभं तव पुत्रं महाबलम् ॥	007c  
ततोऽहं सर्वभूतानां भावे विचरता शुभे ।	008a  
चोदिता तव पुत्रार्थं मन्मथेन वशानुगा ॥	008c  
ततो वृतो मया भर्ता तव पुत्रो महाबलः ।	009a  
अपनेतुं च यतितो न चैव शकितो मया ॥	009c  
चिरायमाणां मां ज्ञात्वा ततः स पुरुषादकः ।	010a  
स्वयमेवागतो हन्तुमिमान्सर्वांस्तवात्मजान् ॥	010c  
स तेन मम कान्तेन तव पुत्रेण धीमता ।	011a  
बलादितो विनिष्पिष्य व्यपनीतो महात्मना ॥	011c  
विकर्षन्तौ महावेगौ गर्जमानौ परस्परम् ।	012a  
पश्यैवं युधि विक्रान्तावेतौ च नरराक्षसौ ॥	012c  
वैशम्पायन उवाच 	013  
तस्याः श्रुत्वैव वचनमुत्पपात युधिष्ठिरः ।	013a  
अर्जुनो नकुलश्चैव सहदेवश्च वीर्यवान् ॥	013c  
तौ ते ददृशुरासक्तौ विकर्षन्तौ परस्परम् ।	014a  
काङ्क्षमाणौ जयं चैव सिंहाविव बलोत्कटौ ॥	014c  
अथान्योन्यं समाश्लिष्य विकर्षन्तौ पुनःपुनः ।	015a  
दावाग्निधूमसदृशं चक्रतुः पार्थिवं रजः ॥	015c  
वसुधारेणुसंवीतौ वसुधाधरसन्निभौ ।	016a  
बभ्राजतुर्यथा शैलौ नीहारेणाभिसंवृतौ ॥	016c  
राक्षसेन तदा भीमं क्लिश्यमानं निरीक्ष्य च ।	017a  
उवाचेदं वचः पार्थः प्रहसञ्छनकैरिव ॥	017c  
भीम माभैर्महाबाहो न त्वां बुध्यामहे वयम् ।	018a  
समेतं भीमरूपेण रक्षसा श्रमकर्शिताः ॥	018c  
साहाय्येऽस्मि स्थितः पार्थ पातयिष्यामि राक्षसम् ।	019a  
नकुलः सहदेवश्च मातरं गोपयिष्यतः ॥	019c  
भीम उवाच 	020  
उदासीनो निरीक्षस्व न कार्यः सम्भ्रमस्त्वया ।	020a  
न जात्वयं पुनर्जीवेन्मद्बाह्वन्तरमागतः ॥	020c  
\'भुजयोरन्तरं प्राप्तो भीमसेनस्य राक्षसः ।	021a  
अमृत्वा पार्थवीर्येण मृतो मा भूदिति ध्वनिः ॥	021c  
अयमस्मांस्तु नो हन्याज्जातु पार्थ राक्षसः ।	022a  
जीवन्तं न प्रमोक्ष्यामि मा भैषीर्भरतर्षभ ॥\'	022c  
अर्जुन उवाच 	023  
\'पूर्वरात्रे प्रयुक्तोऽसि भीम क्रूरेण रक्षसा ।	023a  
क्षपा व्युष्टा न चेदानीं समाप्तोसीन्महारणः ॥\'	023c  
किमेनन चिरं भीम जीवता पापरक्षसा ।	024a  
गन्तव्ये न चिरं स्थातुमिह शक्यमरिन्दम ॥	024c  
पुरा संरज्यते प्राची पुरा सन्ध्या प्रवर्तते ।	025a  
रौद्रे मुहूर्ते रक्षांसि प्रबलानि भवन्त्युत ॥	025c  
त्वरस्व भीम मा क्रीड जहि रक्षो विभीषणम् ।	026a  
पुरा विकुरुते मायां भुजयोः सारमर्पय ॥	026c  
\'माहात्म्यमात्मनो वेत्थ नराणां हितकाम्यया ।	027a  
रक्षो जहि यथा शक्रः पुरा वृत्रं महाबलम् ॥	027c  
अथवा मन्यसे भारं त्वमिमं राक्षसं युधि ।	028a  
आतिष्ठे तव साहाय्यं शीघ्रमेव तु हन्यताम् ॥	028c  
अथवा त्वहमेवैनं हनिष्यामि वृकोदर ।	029a  
कृतकर्मा परिश्रान्तः साधु तावदुपारम ॥\'	029c  
वैशम्पायन उवाच 	030  
अर्जुनेनैवमुक्तस्तु भीमो रोषाज्ज्वलन्निव ।	030a  
बलमाहारयामास यद्वायोर्जगतः क्षये ॥	030c  
ततस्तस्याम्बुदाभस्य भीमो रोषात्तु रक्षसः ।	031a  
अत्क्षिप्याभ्रामयद्देहं तूर्णं शतगुणं तदा ॥	031c  
\'इति चोवाच सङ्क्रुद्धो भ्रामयन्राक्षसीं तनुम् ।	032a  
भीमसेनो महाबाहुरभिगर्जन्मुहुर्मुहुः ॥\'	032c  
भीम उवाच 	033  
नरमांसैर्वृथा पुष्टो वृथा वृद्धो वृथामतिः ।	033a  
वृथामरणमर्हस्त्वं वृथाद्य न भविष्यसि ॥	033c  
क्षेममद्य करिष्यामि यथा वनमकण्टकम् ।	034a  
न पुनर्मानुषान्हत्वा भक्षयिष्यसि राक्षस ॥	034c  
वैशम्पायन उवाच 	035  
इत्युक्त्वा भीमसेनस्तं निष्पिष्य धरणीतले ।	035a  
बाहुभ्यामवपीड्याशु पशुमारममारयत् ॥	035c  
स मार्यमाणो भीमेन ननाद विपुलं स्वनम् ।	036a  
पूरयंस्तद्वनं सर्वं जलार्द्रे इव दुन्दुभिः ॥	036c  
बाहुभ्यां योक्त्रयित्वा तं बलवान्पाण्डुनन्दनः ।	037a  
\'समुद्धाम्य शिरश्चास्य सग्रीवं तदपाहरत् ॥	037c  
ततो भित्त्वा शिरश्चास्य सग्रीवं तदुदाक्षिपत् ।	038a  
तस्य निष्कर्णनयनं निर्जिह्वं रुधिरोक्षितम् ॥	038c  
प्राविद्धं भीमसेनेन शिरो विदशनं बभौ ।	039a  
प्रसारितभुजोद्धृष्टो भिन्नमांसत्वगन्तरः ॥	039c  
कबन्धभूतस्तत्रासीद्दनुर्वज्रहतो तथा ।	040a  
हिडिम्बं निहतं दृष्ट्वा संहृष्टास्ते तरस्विनः ॥	040c  
हिडिम्बा सा च सम्प्रेक्ष्य निहतं राक्षसं रणे ।	041a  
अदृश्याश्चैव ये स्वस्स्थाः समेताः सर्षिचारणाः ॥	041c  
पूजयन्ति स्म तं हृष्टाः साधुसाध्विति पाण्डवम् ।	042a  
भ्रातरश्चापि संहृष्टा युधिष्ठिरपुरोगमाः ॥	042c  
अपूजयन्नरव्याघ्रं भीमसेनमरिन्दमम् ।	043a  
\'अभिपूज्य महात्मानं भीमं भीमपराक्रमम् ।	043c  
पुनरेवार्जुनो वाक्यमुवाचेदं वृकोदरम् ॥	043e  
अदूरे नगरं मन्ये वनादस्मादहं विभो ।	044a  
शीघ्रं गच्छाम भद्रं ते न नो विद्यात्सुयोधनः ॥	044c  
ततः सर्वे तथेत्युक्त्वा मात्रा सह महारथाः ।	045a  
प्रययुः पुरुषव्याघ्रा हिडिम्बा चैव राक्षसी ॥ 	045c  

इति श्रीमन्महाभारते आदिपर्वणि हिडिम्बवधपर्वणि षट्षष्ट्यधिकशततमोऽध्यायः ॥ 166 ॥

1-166-8 भावे चित्ते ॥ 1-166-11 व्यपनीतो दूरे नीतः ॥ 1-166-21 इतिध्वनिर्माभूदिति सम्बन्धः ॥ 1-166-24 गन्तव्ये सति चिरं स्थातुं न शक्यम् ॥ 1-166-28 अथवेति द्वयं प्रोत्साहनार्थं ॥ 1-166-33 वृथामरणं स्वर्गाद्यप्रयोजकं मरणम् ॥ षट्षष्ट्यधिकशततमोऽध्यायः ॥ 166 ॥
