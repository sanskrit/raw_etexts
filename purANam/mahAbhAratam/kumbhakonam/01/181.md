अध्यायः 181

द्रोणहन्तृपुत्रोत्पादनेच्छया याजकान्वेषणार्थमटतो द्रुपदस्य उपयाजवचनेन याजसमीपगमनम् ॥ 1 ॥ पुत्रार्थं यज्ञे आरब्धे अग्निकुण्डाद्धृष्टद्युम्नस्योत्पत्तिस्तच्चरितमाकाशवाणी च ॥ 2 ॥ पाञ्चाल्या उत्पत्तिः ॥ 3 ॥ तयोर्नामकरणम् ॥ 4 ॥ द्रोणेन धृष्टद्युम्नस्यास्त्रशिक्षणम् ॥ 5 ॥
ब्राह्मण उवाच 	001  
अमर्षी द्रुपदो राजा कर्मसिद्धान्द्विजर्षभान् ।	001a  
अन्विच्छन्परिचक्राम ब्राह्मणावसथान्बहून् ॥	001c  
पुत्रजन्म परीप्सन्वै शोकोपहतचेतनः ।	002a  
\'द्रोणेन वैरं द्रुपदो न सुष्वाप स्मरन्सदा ।\'	002c  
नास्ति श्रेष्ठमपत्यं म इति नित्यमचिन्तयत् ॥	002e  
जातान्पुत्रान्स निर्वेदाद्धिग्बन्धूनिति चाब्रवीत् ।	003a  
निःश्वासपरमश्चासीद्द्रोणं प्रतिचिकीर्षया ॥	003c  
प्रभावं विनयं शिक्षां द्रोणस्य चरितानि च ।	004a  
क्षात्रेण च बलेनास्य चिन्तयन्नाध्यगच्छत ॥	004c  
प्रतिकर्तुं नृपश्रेष्ठो यतमानोऽपि भारत ।	005a  
अभितः सोऽथ कल्माषीं गङ्गाकूले परिभ्रमन् ॥	005c  
ब्राह्मणावसथं पुम्यमाससाद महीपतिः ।	006a  
तत्र नास्नातकः कश्चिन्न चासीदव्रती द्विजः ॥	006c  
अधीयानौ महाभागौ सोऽपश्यत्संशितव्रतौ ।	007a  
याजोपयाजौ ब्रह्मर्षी शाम्यन्तौ परमेष्ठिनौ ॥	007c  
संहिताध्ययने युक्तौ गोत्रतश्चापि काश्यपौ ।	008a  
तारणेयौ युक्तरूपौ ब्राह्मणावृषिसत्तमौ ॥	008c  
स तावामन्त्रयामास सर्वकामैरतन्द्रितः ।	009a  
बुद्ध्वा बलं तयोस्तत्र कनीयांसमुपह्वरे ॥	009c  
प्रपेदे च्छन्दयन्कामैरुपयाजं धृतव्रतम् ।	010a  
पादशुश्रूषणे युक्तः प्रियवाक्सर्वकामदः ॥	010c  
अर्चयित्वा यथान्यायमुपयाजमुवाच सः ।	011a  
येन मे कर्मणा ब्रह्मन्पुत्रः स्याद्द्रोणमृत्यवे ॥	011c  
\'अर्जुनस्य भवेद्भार्या भवेद्या वरवर्णिनी ।	012a  
\'उपयाज कृते तस्मिन् गवां दाताऽस्मि तेऽर्बुदं ॥	012c  
यद्वा तेऽन्यद्द्विजश्रेष्ठ मनसः सुप्रियं भवेत् ।	013a  
सर्वं तत्ते प्रदाताऽहं न हि मेऽत्रास्ति संशयः ॥	013c  
इत्युक्तो नाहमित्येवं तमृषिः प्रत्यभाषत ।	014a  
आराधयिष्यन्द्रुपदः स तं पर्यचरत्पुनः ॥	014c  
ततः संवत्सरस्यान्ते द्रुपदं स द्विजोत्तमः ।	015a  
उपयाजोऽब्रवीत्काले राजन्मधुरया गिरा ॥	015c  
ज्येष्ठो भ्राता ममागृह्माद्विचरन् गहने वने ।	016a  
अपरिज्ञातशौचायां भूमौ निपतितं फलम् ॥	016c  
तदपश्यमहं भ्रातुरसाम्प्रतमनुव्रजन् ।	017a  
विमर्शं सङ्करादाने नायं कुर्यात्कदाचन ॥	017c  
दृष्ट्वा फलस्य नापश्यद्दोषान्पापानुबन्धकान् ।	018a  
विविनक्ति न शौचं यः सोऽन्यत्रापि कथं भवेत् ॥	018c  
संहिताध्ययनं कुर्वन्वसन्गुरुकुले च यः ।	019a  
भैक्षमुत्सृष्टमन्येषां भुङ्क्ते स्म च यदा तदा ॥	019c  
कीर्तयन्गुणमन्नानामघृणी च पुनः पुनः ।	020a  
तं वै फलार्थिनं मन्ये भ्रातरं तर्कचक्षुषा ॥	020c  
तं वै गच्छस्व नृपते स त्वां संयाजयिष्यति ।	021a  
जुगुप्समानो नृपतिर्मनसेदं विचिन्तयन् ॥	021c  
उपयाजवचः श्रुत्वा याजस्याश्रममभ्यगात् ।	022a  
अभिसम्पूज्य पूजार्हमथ याजमुवाच ह ॥	022c  
अयुतानि ददान्यष्टौ गवां याजय मां विभो ।	023a  
द्रोणवैराभिसन्तप्तं प्रह्लादयितुमर्हसि ॥	023c  
स हि ब्रह्मविदां श्रेष्ठो ब्रह्मास्त्रे चाप्यनुत्तमः ।	024a  
तस्माद्द्रोणः पराजैष्ट मां वै स सखिविग्रहे ॥	024c  
क्षत्रियो नास्ति तस्यास्यां पृथिव्यां कश्चिदग्रणीः ।	025a  
कौरवाचार्यमुख्यस्य भारद्वाजस्य धीमतः ॥	025c  
द्रोणस्य शरजालानि प्राणिदेहहराणि च ।	026a  
षडरत्नि धनुश्चास्य दृश्यते परमं महत् ॥	026c  
स हि ब्राह्मणवेषेण क्षात्रं वेगमशंसयम् ।	027a  
प्रतिहन्ति महेष्वासो भारद्वाजो महामनाः ॥	027c  
क्षत्रोच्छेदाय विहितो जामदग्न्य इवास्थितः ।	028a  
तस्य ह्यस्त्रबलं घोरमप्रधृष्यं नरैर्भुवि ॥	028c  
ब्राह्मं सन्धारयंस्तेजो हुताहुतिरिवानलः ।	029a  
समेत्य स दहत्याजौ क्षात्रधर्मपुरःसरः ॥	029c  
ब्रह्मक्षत्रे च विहिते ब्राह्मं तेजो विशिष्यते ।	030a  
सोऽहं क्षात्राद्बलाद्धीनो ब्राह्मं तेजः प्रपेदिवान् ॥	030c  
द्रोणाद्विशिष्टमासाद्य भवन्तं ब्रह्मवित्तमम् ।	031a  
द्रोणान्तकमहं पुत्रं लभेयं युधि दुर्जयम् ॥	031c  
तत्कर्म कुरु मे मे याज वितराम्यर्बुदं गवाम् ।	032a  
तथेत्युक्त्वा तु तं याजो याज्यार्थमुपकल्पयत् ॥	032c  
गुर्वर्थ इति चाकाममुपयाजमचोदयत् ।	033a  
याजो द्रोणविनाशाय प्रतिजज्ञे तथा च सः ॥	033c  
ततस्तस्य नरेन्द्रस्य उपयाजो महातपाः ।	034a  
आचख्यौ कर्म वैतानं तदा पुत्रफलाय वै ॥	034c  
स च पुत्रो महावीर्यो महातेजा महाबलः ।	035a  
इष्यते यद्विधो राजन्भविता ते तथाविधः ॥	035c  
भारद्वाजस्य हन्तारं सोऽभिसन्धाय भूपतिः ।	036a  
आजह्वे तत्तथा सर्वं द्रुपदः कर्मसिद्धये ॥	036c  
याजस्तु हवनस्यान्ते देवीमाज्ञापयत्तदा ।	037a  
प्रेहि मां राज्ञि पृषति मिथुनं त्वामुपस्थितम् ॥	037c  
राज्ञ्युवाच 	038  
अवलिप्तं मुखं ब्रह्मन्दिव्यान्गन्धान्बिभर्मि च ।	038a  
सूतार्थे नोपलब्धाऽस्मि तिष्ठ याज मम प्रिये ॥	038c  
याज उवाच 	039  
याजेन श्रपितं हव्यमुपयाजाभिमन्त्रितम् ।	039a  
कथं कामं न सन्दध्यात्सा त्वं विप्रेहि तिष्ठ वा ॥	039c  
ब्राह्मण उवाच 	040  
एवमुक्त्वा तु याजेन हुते हविषि संस्कृते ।	040a  
उत्तस्थौ पावकात्तस्मात्कुमारो देवसन्निभः ॥	040c  
ज्वालावर्णो घोररूपः किरीटी वर्म चोत्तमम् ।	041a  
बिभ्रत्सखड्गः सशरो धनुष्मान्विनदन्मुहुः ॥	041c  
सोऽध्यारोदद्रथवरं तेन च प्रययौ तदा ।	042a  
ततः प्रणेदुः पञ्चालाः प्रहृष्टाः साधुसाध्विति ॥	042c  
हर्षाविष्टांस्ततश्चैतान्नेयं सेहे वसुन्धरा ।	043a  
भयापहो राजपुत्रः पञ्चालानां यशस्करः ॥	043c  
राज्ञः शोकापहो जात एष द्रोणवधाय वै ।	044a  
इत्युवाच महद्भूतमदृश्यं खेचरं तदा ॥	044c  
कुमारी चापि पाञ्चाली वेदीमध्यात्समुत्थिता ।	045a  
सुभगा दर्शनीयाङ्गी स्वसितायतलोचना ॥	045c  
श्यामा पद्मपलाशाक्षी नीलकुञ्चितमूर्धजा ।	046a  
ताम्रतुङ्गनखी सुभ्रूश्चारुपीनपयोधरा ॥	046c  
मानुषं विग्रहं कृत्वा साक्षादमरवर्णिनी ।	047a  
नीलोत्पलसमो गन्धो यस्याः क्रोशात्प्रधावति ॥	047c  
या बिभर्ति परं रूपं यस्या नास्त्युपमा भुवि ।	048a  
देवदानवयक्षाणामीप्सितां देवरूपिणीम् ॥	048c  
\'सदृशी पाण्डुपुत्रस्य अर्जुनस्येति भारत ।	049a  
ऊचुः प्रहृष्टमनसो राजभक्तिपुरस्कृताः ॥\'	049c  
तां चापि जातां सुश्रोणीं वागुवाचाशरीरिणी ।	050a  
सर्वयोषिद्वरा कृष्णा निनीषुः क्षत्रियान्क्षयम् ॥	050c  
सुरकार्यमियं काले करिष्यति सुमध्यमा ।	051a  
अस्या हेतोः कौरवाणां महदुत्पत्स्यते भयम् ॥	051c  
तच्छ्रुत्वा सर्वपञ्चालाः प्रणेदुः सिंहसङ्घवत् ।	052a  
न चैतान्हर्षसम्पूर्णानियं सेहे वसुन्धरा ॥	052c  
\'पाञ्चालराजस्तां दृष्ट्वा हर्षादश्रूण्यवर्तयत् ।	053a  
परिष्वज्य च तां कृष्णां स्नुषा पाण्डोरिति ब्रुवन् ।	053c  
अङ्कमारोप्य पाञ्चालीं राजा हर्षमवाप सः ॥\'	053e  
तौ दृष्ट्वा पार्षती याजं प्रपेदे वै सुतार्थिनी ।	054a  
न वै मदन्यां जननीं जानीयातामिमाविति ॥	054c  
तथेत्युवाच तां याजो राज्ञः प्रियचिकीर्षया ।	055a  
तयोश्च नामनी चक्रुर्द्विजाः सम्पूर्णमानसाः ॥	055c  
धृष्टत्वादत्यमर्षित्वाद्द्युम्नाद्युत्सम्भवादपि ।	056a  
धृष्टद्युम्नः कुमारोऽयं द्रुपदस्य भवत्विति ॥	056c  
कृष्णेत्येवाब्रुवकन्कृष्णां कृष्णाऽभूत्सा हि वर्णतः ।	057a  
तथा तन्मिथुनं जज्ञे द्रुपदस्य महामखे ॥	057c  
\'वैदिकाध्ययने पारं धृष्टद्युम्नो गतः परम् ॥\'	058ac  
धृष्टद्युम्नं तु पाञ्चाल्यमानीय स्वं निवेशनम् ।	059a  
उपाकरोदस्त्रहेतोर्भारद्वाजः प्रतापवान् ॥	059c  
अमोक्षणीयं दैवं हि भावि मत्वा महामतिः ।	060a  
तथा तत्कृतवान्द्रोण आत्मकीर्त्यनुरक्षणात् ॥ ॥	060c  

इति श्रीमन्महाभारते आदिपर्वणि चैत्ररथपर्वणि एकाशीत्यधिकशततमोऽध्यायः ॥ 181 ॥

1-181-7 परमे ब्रह्मणि वेदे वा स्थातुं शीलं ययोस्तौ ॥ 
1-181-8 तारणेयौ कुमारीप्रभवौ सूर्यभक्तौ वा ॥ 
1-181-17 सङ्करादाने दोषयुक्तवस्त्वादाने ॥ 
1-181-19 उत्सृष्टम् उच्छिष्टम् ॥ 1-181-20 अघृणी लज्जाहीनः ॥ 
1-181-21 इदं याजचरितं जुगुप्समानो निन्दन् । विचिन्तयन् स्वकार्यं चेति शेषः ॥ 
1-181-23 अष्टावयुतानि ददानि । रिक्तपाणिर्न पश्येत राजानं देवतां गुरुमिति स्मृतेरुपायनमात्रमेतत् न दक्षिणा अर्बुदप्रतिज्ञानात् ॥
 1-181-24 पराजैष्ट पराजितवान् ॥
 1-181-25 तस्य तस्मात् । अग्रणीः श्रेष्ठः ॥ 
1-181-56 धृष्टत्वात् प्रगल्भत्वात् । अत्यन्तममर्षः शत्रूत्कर्षासहिष्णुत्वं तद्वत्त्वात् । द्युम्नं वित्तं तच्च राज्ञां बलमेव कवचकुण्डलादिकं वा सहोत्पन्नं तदादिर्यस्य शस्त्रास्त्रशौर्योत्साहादेस्तद्द्युम्नादि तस्योत्सम्भवादुत्कर्षेणोत्पत्तेश्च ॥ एकाशीत्यधिकशततमोऽध्यायः ॥ 181 ॥
