अध्यायः 174

कुन्त्या रोदनकारणप्रश्ने ब्राह्मणेन बकवृत्तान्तकथनम् ॥ 1 ॥
कुन्त्युवाच 	001  
कुतोमूलमिदं दुःखं ज्ञातुमिच्छामि तत्त्वतः ।	001a  
विदित्वाप्यपकर्षेयं शक्यं चेदपकर्षितुम् ॥	001c  
ब्राह्मण उवाच 	002  
उपपन्नं सतामेतद्यद्ब्रवीषि तपोधने ।	002a  
न तु दुःखमिदं शक्यं मानुषेण व्यपोहितुम् ॥	002c  
\'तथापि तत्त्वमाख्यास्ये दुःखस्यैतस्य सम्भवम् ।	003a  
शक्यं वा यदि वाऽशक्यं शृणु भद्रे यथातथम् ॥	003c  
समीपे नगरस्यास्य बको वसति राक्षसः ।	004a  
इतो गव्यूतिमात्रेऽस्ति यमुनागह्वरे गुहा ॥	004c  
तस्यां घोरः स वसति जिघांसुः पुरुषादकः ।	005a  
बकाभिधानो दुष्टात्मा राक्षसानां कुलाधमः ॥	005c  
ईशो जनपदस्यास्य पुरस्य च महाबलः ।	006a  
पुष्टो मानुषमांसेन दुर्बुद्धिः पुरुषादकः ॥	006c  
प्रबलः कामरूपी च राक्षसस्तु महाबलः ।	007a  
तेनोपसृष्टा नगरी वर्षमद्य त्रयोदशम् ॥	007c  
तत्कृते परचक्राच्च भूतेभ्यश्च न नो भयम् ।	008a  
पुरुषादेन रौद्रेण भक्ष्यमाणा दुरात्मना ॥	008c  
अनाथा नगरी नाथं त्रातारं नाधिगच्छति ।	009a  
गुहायां च वसंस्तत्र बाधते सततं जनम् ॥	009c  
स्त्रियो बालांश्च वृद्धांश्च यूनश्चापि दुरात्मवान् ।	010a  
अत्र मन्त्रैश्च होमैश्च भोजनैश्च स राक्षसः ॥	010c  
ईडितो द्विजमुख्यैश्च पूजितश्च दुरात्मवान् ।	011a  
यदा च सकलानेवं प्रसूदयति राक्षसः ॥	011c  
अथैनं ब्राह्मणाः सर्वे समये समयोजयन् ।	012a  
मा स्म कामाद्वधी रक्षो दास्यामस्ते सदा वयम्॥	012c  
पर्यायेण यथाकाममिह मांसोदनं प्रभो ।	013a  
अन्नं मांससमायुक्तं तिलचूर्णसमन्वितम् ॥	013c  
सर्पिषा च समायुक्तं व्यञ्जनैश्च समन्वितम् ।	014a  
सूपांस्त्रीन्सतिलान्पिण्डाँल्लाजापूपसुरासवान् ॥	014c  
शृताशृतान्पानकुम्भान्स्थूलमांसं शृताशृतम् ।	015a  
वनमाहिषवाराहभाल्लूकं च शृताशृतम् ॥	015c  
सर्पिःकुम्भांश्च विविधान्दधिकुम्भांस्तथा बहून् ।	016a  
सद्यःसिद्धसमायुक्तं तिलचूर्णैः समाकुलम् ॥	016c  
कुलाच्च पुरुषं चैकं बलीवर्दौ च कालकौ ।	017a  
प्राप्स्यसि त्वमसङ्क्रुद्धो रक्षोभागं प्रकल्पितम् ॥	017c  
तिष्ठेह समयेऽस्माकमित्ययाचन्त तं द्विजाः ।	018a  
बाढमित्येव तद्रक्षस्तद्वचः प्रत्यगृह्णत ॥	018c  
परचक्राटवीकेभ्यो रक्षणं स करोति च ।	019a  
तस्मिन्भागे सुनिर्दिष्टे स्थितः स समये बली ॥	019c  
एकैकं चैव पुरुषं सम्प्रयच्छन्ति वेतनम् ।	020a  
स वारो बहुभिर्वर्षैर्भवत्यसुकरो नरैः ॥	020c  
तद्विमोक्षाय ये केचिद्यतन्ते पुरुषाः क्वचित् ।	021a  
सपुत्रदारांस्तान्हत्वा तद्रक्षो भक्षयत्युत ॥\'	021c  
वेत्रकीयगृहे राजा नायं नयमिहास्थितः ।	022a  
उपायं तं न कुरुते यत्नादपि स मन्दधीः ।	022c  
अनामयं जनस्यास्य येन स्यादद्य शाश्वतम् ॥	022e  
एतदर्हा वचं नूनं वसामो दुर्बलस्य ये ।	023a  
विषये नित्यवास्तव्याः कुराजानमुपाश्रिताः ॥	023c  
ब्राह्मणाः कस्य वक्तव्याः कस्य वाच्छन्दचारिणः ।	024a  
गुणैरेते हि वत्स्यन्ति कामगाः पक्षिणो यथा ॥	024c  
राजानं प्रथमं विन्देत्ततो भार्यां ततो धनम् ।	025a  
\'राजन्यसति लोकेऽस्मिन्कुतो भार्या कुतो धनम् ।	025c  
वयस्य सञ्चयेनास्य ज्ञातीन्पुत्रांश्च तारयेत् ॥	025e  
विपीरतं मया चेदं त्रयं सर्वमुपार्जितम् ।	026a  
तदिमामापदं प्राप्य भृशं तप्यामहे वयम् ॥	026c  
सोऽयमस्माननुप्राप्तो वारः कुलविनाशनः ।	027a  
भोजनं पुरुषश्चैकः प्रदेयं वेतनं मया ॥	027c  
न च मे विद्यते वित्तं सङ्क्रेतुं पुरुषं क्वचित् ।	028a  
सुहृज्जनं प्रदातुं च न शक्ष्यामि कदाचन ॥	028c  
गतिं चान्यां न पश्यामि तस्मान्मोक्षाय रक्षसः ।	029a  
सोऽहं दुःखार्णवे मग्नो महत्यसुकरे भृशम् ॥	029c  
सहैवैतैर्गमिष्यामि बान्धवैरद्य राक्षसम् ।	030a  
ततो नः सहितान्क्षुद्रः सर्वानेवोपभोक्ष्यति ॥	030c  
\'दुःखमूलमिदं भद्रे मयोक्तं प्रश्नतोऽनघे ॥\' ॥	031ac  

इति श्रीमन्महाभारते आदिप्रवणि बकवधपर्वणि चतुःसप्तत्यधिकशततमोऽध्यायः ॥ 174 ॥

1-174-22 वेत्रकीयगृहे स्थानविशेषे । इतोऽदूरे राजास्त्ययमिह नगरे नयं न आस्थितः । अस्य नगरस्यावेक्षां न करोतीत्यर्थः । स्वयं राक्षसं हन्तुमशक्तत्वात् । नायं नायमिहास्थित इति खपुस्तकपाठः । नायं नायं बलिं पुनः पुनः प्रापय्येत्यर्थः । उपायमप्यन्यद्वारा न कुरुते यतो मन्दधीः ॥ 1-174-23 एतदर्हाः एतस्य दुःखस्य योग्याः ॥ चतुःसप्तत्यधिकशततमोऽध्यायः ॥ 174 ॥
