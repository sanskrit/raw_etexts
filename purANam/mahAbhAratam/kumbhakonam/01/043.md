अध्यायः 043
*स्वदष्टन्यग्रोधोज्जीवनेन परीक्षितस्य काश्यपस्य धनं दत्वा तक्षकेण कृतं परावर्तनं परीक्षिद्दंशश्च ॥ 1 ॥ 

तक्षक उवाच । 	001  
यदि दष्टं मयेह त्वं शक्तः किञ्चिच्चिकित्सितुम् ।	001a  
ततो वृक्षं मया दष्टमिमं जीवय काश्यप ॥	001b  
परं मन्त्रबलं यत्ते तद्दर्शय यतस्व च ।	002a  
न्यग्रोधमेनं धक्ष्यामि पश्यतस्ते द्विजोत्तम ॥	002b  
काश्यप उवाच । 	003  
दश नागेन्द्र वृक्षं त्वं यद्येतदभिमन्यसे ।	003a  
अहमेनं त्वया दष्टं जीवयिष्ये भुजङ्गम । 	003b  
पश्य मन्त्रबलं मेऽद्य न्यग्रोधं दश पन्नग ॥\' 	003c  
सौतिरुवाच । 	004  
एवमुक्तः स नागेन्द्रः काश्यपेन महात्मना ।	004a  
अदशद्वृक्षमभ्येत्य न्यग्रोधं पन्नगोत्तमः ॥	004b  
स वृक्षस्तेन दष्टस्तु पन्नगेन महात्मना ।	005a  
आशीविषविषोपेतः प्रजज्वाल समन्ततः ॥	005b  
तं दग्ध्वा स नगं नागः काश्यपं पुनरब्रवीत् ।	006a  
कुरु यत्नं द्विजश्रेष्ठ जीवयैनं वनस्पतिम् ॥	006b  
सौतिरुवाच । 	007  
भस्मीभूतं ततो वृक्षं पन्नगेन्द्रस्य तेजसा ।	007a  
भस्म सर्वं समाहृत्य काश्यपो वाक्यमब्रवीत् ॥	007b  
विद्याबलं पन्नगेन्द्र पश्य मेऽद्य वनस्पतौ ।	008a  
अहं सञ्जीवयाम्येनं पश्यतस्ते भुजङ्गम ॥	008b  
ततः स भगवान्विद्वान्काश्यपो द्विजसत्तमः ।	009a  
भस्मराशीकृतं वृक्षं विद्यया समजीवयत् ॥	009b  
अङ्कुरं कृतवांस्तत्र ततः पर्णद्वयान्वितम् ।	010a  
पलाशिनं शाखिनं च तथा विटपिनं पुनः ॥	010b  
तं दृष्ट्वा जीवितं वृक्षं काश्यपेन महात्मना ।	011a  
उवाच तक्षको ब्रह्मन्नैतदत्यद्भुतं त्वयि ॥	011b  
द्विजेन्द्र यद्विषं हन्या मम वा मद्विधस्य वा ।	012a  
कं त्वमर्थमभिप्रेप्सुर्यासि तत्र तपोधन ॥	012b  
यत्तेऽभिलषितं प्राप्तं फलं तस्मान्नृपोत्तमात् ।	013a  
अहमेव प्रदास्यामि तत्ते यद्यपि दुर्लभम् ॥	013b  
विप्रशापाभिभूते च क्षीणायुषि नराधिपे ।	014a  
घटमानस्य ते विप्र सिद्धिः संशयिता भवेत् ॥	014b  
ततो यशः प्रदीप्तं ते त्रिषु लोकेषु विश्रुतम् ।	015a  
निरंशुरिव घर्मांशुरन्तर्धानमितो व्रजेत् ॥	015b  
काश्यप उवाच । 	016  
धनार्थी याम्यहं तत्र तन्मे देहि भुजङ्गम ।	016a  
ततोऽहं विनिवर्तिष्ये स्वापतेयं प्रगृह्य वै ॥	016b  
तक्षक उवाच । 	017  
यावद्धनं प्रार्थयसे तस्माद्राज्ञस्ततोऽधिकम् ।	017a  
अहमेव प्रदास्यामि निवर्तस्व द्विजोत्तम ॥	017b  
सौतिरुवाच । 	018  
तक्षकस्य वचः श्रुत्वा काश्यपो द्विजसत्तमः ।	018a  
प्रदध्यौ सुमहातेजाराजानं प्रति बुद्धिमान् ॥	018b  
दिव्यज्ञानः स तेजस्वी ज्ञात्वा तं नृपतिं तदा ।	019a  
क्षीणायुषं पाण्डवेयमपावर्तत काश्यपः ॥	019b  
लब्ध्वा वित्तं मुनिवरस्तक्षकाद्यावदीप्सितम् ।	020a  
निवृत्ते काश्यपे तस्मिन्समयेन महात्मनि ॥	020b  
जगाम तक्षकस्तूर्णं नगरं नागसाह्वयम् ।	021a  
अथ शुश्राव गच्छन्स तक्षको जगतीपतिम् ॥	021b  
मन्त्रैर्विषहरैर्दिव्यै रक्ष्यमाणं प्रयत्नतः । 	022a  
सौतिरुवाच ।	022  
स चिन्तयामास तदा मायायोगेन पार्थिवः ॥ 	022b  
मया वञ्चयितव्योऽसौ क उपायो भवेदिति ।	023a  
ततस्तापसरूपेण प्राहिणोत्स भुजङ्गमान् ॥	023b  
फलपत्रोदकं गृह्य राज्ञे नागोऽथ तक्षकः । 	024a  
तक्षक उवाच ।	024  
गच्छध्वं यूयमव्यग्रा राजानं कार्यवत्तया ॥ 	024b  
फलपत्रोदकं नागाः प्रतिग्राहयितुं नृपम् । 	025a  
सौतिरुवाच ।	025  
ते तक्षकसमादिष्टास्तथा चक्रुर्भुजङ्गमाः ॥ 	025b  
उपनिन्युस्तथा राज्ञे दर्भानम्भः फलानि च ।	026a  
तच्च सर्वं स राजेन्द्रः प्रतिजग्राह वीर्यवान् ॥	026b  
कृत्वा तेषां च कार्याणि गम्यतामित्युवाच तान् ।	027a  
गतेषु तेषु नागेषु तापसच्छद्मरूपिषु ॥	027b  
अमात्यान्सुहृदश्चैव प्रोवाच स नराधिपः ।	028a  
भक्षयन्तु भवन्तो वै स्वादूनीमानि सर्वशः ॥	028b  
तापसैरुपनीतानि फलानि सहिता मया ।	029a  
ततो राजा ससचिवः फलान्यादातुमैच्छत ॥	029b  
विधिना सम्प्रयुक्तो वै ऋषिवाक्येन तेन तु ।	030a  
यस्मिन्नेव फले नागस्तमेवाभक्षयत्स्वयम् ॥	030b  
ततो भक्षयतस्तस्य फलात्कृमिरभूदणुः ।	031a  
ह्रस्वकः कृष्णनयनस्ताम्रवर्णोऽथ शौनक ॥	031b  
स तं गृह्य नृपश्रेष्ठः सचिवानिदमब्रवीत् ।	032a  
अस्तमभ्येति सविता विषादद्य न मे भयम् ॥	032b  
सत्यवागस्तु स मुनिः कृमिर्मां दशतामयम् ।	033a  
तक्षको नाम भूत्वा वै तथा परिहृतं भवेत् ॥	033b  
ते चैनमन्ववर्तन्त मन्त्रिणः कालचोदिताः ।	034a  
एवमुक्त्वा स राजेन्द्रो ग्रीवायां सन्निवेश्यह ॥	034b  
कृमिकं प्राहसत्तूर्णं मुमूर्षुर्नष्टचेतनः ।	035a  
प्रहसन्नेव भोगेन तक्षकेणाभिवेष्टितः ॥	035b  
तस्मात्फलाद्विनिष्क्रम्य यत्तद्राज्ञे निवेदितम् ।	036a  
वेष्टयित्वा च भोगेन विनद्य च महास्वनम् । 	036b  
अदशत्पृथिवीपालं तक्षकः पन्नगेश्वरः ॥ ॥ 	036c  
इति श्रीमन्महाभारते आदिपर्वणि आस्तीकपर्वणि त्रिचत्वारिंशोऽध्यायः ॥ 43 ॥ 
*1-43-3 दश दंशं कुरु ॥ 1-43-6 नगं वृक्षम् ॥ 1-43-13 यत् फलं प्राप्तुमभिलषितं तत् इत्यन्वयः ॥ 1-43-14 घटमानस्य सज्जमानस्य ॥ 1-43-16 स्वापतेयं धनम् ॥ 1-43-22 तत्रागतैर्विषहरैरिति पाठान्तरम् ॥ 1-43-31 यज्जग्राह फलं राजा तत्र क्रिमिरभूदणुः इति पाठान्तरम् ॥ 1-43-33 क्रिमिको मां दशत्वयं इति पाठान्तरम् ॥ त्रिचत्वारिशोऽध्यायः ॥ 43 ॥
