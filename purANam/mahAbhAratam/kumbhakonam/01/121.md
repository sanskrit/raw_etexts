अध्यायः 121

पाण्डोः कुन्त्या विवाहः ॥ 1 ॥
वैशम्पायन उवाच ।	001  
सत्वरूपगुणोपेता धर्मारामा महाव्रता ।	001a  
दुहिता कुन्तिभोजस्य पृथा पृथुललोचना ॥	001c  
तां तु तेजस्विनीं कन्यां रूपयौवनशालिनीम् ।	002a  
व्यावृण्वन्पार्थिवाः केचिदतीव स्त्रीगुणैर्युताम् ॥	002c  
ततः सा कुन्तिभोजेन राज्ञाहूय नराधिपान् ।	003a  
पित्रा स्वयंवरे दत्ता दुहिता राजसत्तम ॥	003c  
ततः सा रङ्गमध्यस्थं तेषां राज्ञां मनस्विनी ।	004a  
ददर्श राजशार्दूलं पाण्डुं भरतसत्तमम् ॥	004c  
सिंहदर्पं महोरस्कं वृषभाक्षं महाबलम् ।	005a  
आदित्यमिव सर्वेषां राज्ञां प्रच्छाद्य वै प्रभाः ॥	005c  
तिष्ठन्तं राजसमितौ पुरन्दरमिवापरम् ।	006a  
तं दृष्ट्वा साऽनवद्याङ्गी कुन्तिभोजसुता शुभा ॥	006c  
पाण्डुं नरवरं रङ्गे हृदयेनाकुलाऽभवत् ।	007a  
ततः कामपरीताङ्गी सकृत्प्रचलमानसा ॥	007c  
व्रीडमान स्रजं कुन्ती राज्ञः स्कन्धे समासजत् ।	008a  
तं निशम्य वृतं पाण्डुं कुन्त्या सर्वे नराधिपाः ॥	008c  
यथागतं समाजग्मुर्गजैरश्वै रथैस्तथा ।	009a  
ततस्तस्याः पिता राजन्विवाहमकरोत्प्रभुः ॥	009c  
स तया कुन्तिभोजस्य दुहित्रा कुरुनन्दनः ।	010a  
युयुजेऽमितसौभाग्यः पौलोम्या मघवानिव ॥	010c  
कुन्त्याः पाण्डोश्च राजेन्द्र कुन्तिभोजो महीपतिः ।	011a  
कृत्वोद्वाहं तदा तं तु नानावसुभिरर्चितम् ।	011c  
स्वपुरं प्रेषयामास स राजा कुरुसत्तम ॥	011e  
ततो बलेन महता नानाध्वजपताकिना ।	012a  
स्तूयमानः स चाशीर्भिर्ब्राह्मणैश्च महर्षिभिः ॥	012c  
सम्प्राप्य नगरं राजा पाण्डुः कौरवनन्दनः ।	013a  
न्यवेशत तां भार्यां कुन्तीं स्वभवने प्रभुः ॥ ॥	013c  

इति श्रीमन्महाभारते आदिपर्वणि सम्भवपर्वणि एकविंशत्यधिकशततमोऽध्यायः ॥ 121 ॥
