अध्यायः 046
जरत्कारोः स्वपितृसंवादानन्तरं दारान्वेषणम् ॥ 1 ॥ 

सौतिरुवाच । 	001  
एतच्छ्रुत्वा जरत्कारुर्भृशं शोकपरायणः ।	001a  
उवाच तान्पितॄन्दुःखाद्बाष्पसंदिग्धया गिरा ॥	001c  
जरत्कारुरुवाच । 	002  
मम पूर्वे भवन्तो वै पितरः सपितामहाः ।	002a  
तद्ब्रूत यन्मया कार्यं भवतां प्रियकाम्यया ॥	002c  
अहमेव जरत्कारुः किल्बिषी भवतां सुतः ।	003a  
ते दण्डं धारयत मे दुष्कृतेरकृतात्मनः ॥	003c  
पितर ऊचुः । 	004  
पुत्र दिष्ट्याऽसि संप्राप्त इमं देशं यदृच्छया ।	004a  
किमर्थं च त्वया ब्रह्मन्न कृतो दारसङ्ग्रहः ॥	004c  
जरत्कारुरुवाच । 	005  
ममायं पितरो नित्यं हृद्यर्थः परिवर्तते ।	005a  
ऊर्ध्वरेताः शरीरं वै प्रापयेयममुत्र वै ॥	005c  
न दारान्वै करिष्येऽहमिति मे भावितं मनः ।	006a  
एवं दृष्ट्वा तु भवतः शकुन्तानिव लम्बतः ॥	006c  
मया निवर्तिता बुद्धिर्ब्रह्मचर्यात्पितामहाः ।	007a  
करिष्ये वः प्रियं कामं निवेक्ष्येऽहमसंशयम् ॥	007c  
सनाम्नीं यद्यहं कन्यामुपलप्स्ये कदाचन ।	008a  
भविष्यति च या काचिद्भैक्ष्यवत्स्वयमुद्यता ॥	008c  
प्रतिग्रहीता तामस्मि न भरेयं च यामहम् ।	009a  
एवंविधमहं कुर्यां निवेशं प्राप्नुयां यदि । 	009c  
अन्यथा न करिष्येऽहं सत्यमेतत्पितामहाः ॥ 	009e  
तत्र चोत्पत्स्यते जन्तुर्भवतां तारणाय वै ।	010a  
शाश्वताश्चाव्ययाश्चैव तिष्ठन्तु पितरो मम ॥	010c  
सौतिरुवाच । 	011  
एवमुक्त्वा तु स पितॄंश्चचार पृथिवी मुनिः ।	011a  
न च स्म लभते भार्यां वृद्धोऽयमिति शानक ॥	011c  
यदा निर्वेदमापन्नः पितृभिश्चोदिस्तथा ।	012a  
तदाऽरण्यं स गत्वोच्चैश्चुक्रोश भृशदुःखितः ॥	012c  
सत्वरण्यगतः प्राज्ञः पितॄणा हितकाम्यया ।	013a  
उवाच कन्यां याचामि तिस्रो वाचः शनैरिमाः ॥	013c  
यानि भूतानि सन्तीह स्थावराणि चराणि च ।	014a  
अन्तर्हितानि वा यानि तानि शृण्वन्तु मे वचः ॥	014c  
उग्रे तपसि वर्तन्तं पितरश्चोदयन्ति माम् ।	015a  
निविशस्वेति दुःखार्ताः सन्तानस्य चिकीर्षया ॥	015c  
निवेशायाखिलां भूमिं कन्याभैक्ष्यं चरामि भोः ।	016a  
दरिद्रो दुःखशीलश्च पितृभिः सन्नियोजितः ॥	016c  
यस्य कन्याऽस्ति भूतस्य ये मयेह प्रकीर्तिताः ।	017a  
ते मे कन्यां प्रयच्छन्तु चरतः सर्वतोदिशम् ॥	017c  
मम कन्या सनाम्नी या भैक्ष्यवच्चोदिता भवेत् ।	018a  
भरेयं चैव यां नाहं तां मे कन्यां प्रयच्छत ॥	018c  
ततस्ते पन्नगा ये वै जरत्कारौ समाहिताः ।	019a  
तामादाय प्रवृत्तिं ते वासुकेः प्रत्यवेदयन् ॥	019c  
तेषां श्रुत्वा स नागेन्द्रस्तां कन्यां समलङ्कृताम् ।	020a  
प्रगृह्यारण्यमगमत्समीपं तस्य पन्नगः ॥	020c  
तत्र तां भैक्ष्यवत्कन्यां प्रादात्तस्मै महात्मने ।	021a  
नागेन्द्रो वासुकिर्ब्रह्मन्न स तां प्रत्यगृह्णत ॥	021c  
असनामेति वै मत्वा भरणे चाविचारिते ।	022a  
मोक्षभावे स्थितश्चापि मन्दीभूतः परिग्रहे ॥	022c  
ततो नाम स कन्यायाः पप्रच्छ भृगुनन्दन ।	023a  
वासुकिं भरणं चास्या न कुर्यामित्युवाच ह ॥ ॥	023c  
इति श्रीमन्महाभारते आदिपर्वणि आस्तीकपर्वणि षट्चत्वारिंशोऽध्यायः ॥ 46 ॥ 
1-46-7 निवेक्ष्ये निवेशं विवाहं करिष्ये ॥ 1-46-9 न भरेयं धारणपोषणे न कुर्याम् ॥ 1-46-19 जरत्कारौ जरत्कारोरन्वेषणे । समाहिताः यत्ताः ॥ षट्चत्वारिंशोऽध्यायः ॥ 46 ॥
