अध्यायः 192

कल्माषपादराजोपाख्याने---वसिष्ठपुत्रेण शक्तिना कल्माषपादं प्रति शापदानम् ॥ 1 ॥ पुनरन्येन ब्राह्मणेन च कल्माषपादम्प्रति शापदानम् ॥ 2 ॥ राक्षसाविष्टेन कल्माषपादेन वसिष्ठपुत्राणां भक्षणम् ॥ 3 ॥ पुत्रशोकाभिसन्तप्तेन वसिष्ठेन प्राणत्यागार्थं अनेकधा प्रयतनम् ॥ 4 ॥
\'अर्जुन उवाच 	001  
ऋष्योस्तु यत्कृते वैरं विश्वामित्रवसिष्ठयोः ।	001a  
बभूव गन्धर्वपते शंस तत्सर्वमेव मे ॥	001c  
माहात्म्यं च वसिष्ठस्य ब्राह्मण्यं ब्रह्मतेजसः ।	002a  
विश्वामित्रस्य च तथा क्षत्रस्य च महात्मनः ॥	002c  
न शृण्वानस्त्वहं तृप्तिमुपगच्छामि खेचर ।	003a  
आख्याहि गन्धर्वपते शंस तत्सर्वमेव मे ॥	003c  
माहात्म्यं च वसिष्ठस्य विश्वामित्रस्य भाषते ॥	004ac  
गन्धर्व उवाच 	005  
इदं वासिष्ठमाख्यानं पुराणं पुण्यमुत्तमम् ।	005a  
पार्थ सर्वेषु लोकेषु विश्रुतं तन्निबोध मे ॥\'	005c  
कल्माषपाद इत्येवं लोके राजा बभूव ह ।	006a  
इक्ष्वाकुवंशजः पार्थ तेजसाऽसदृशो भुवि ॥	006c  
स कदाचिद्वनं राजा मृगयां निर्ययौ पुरात् ।	007a  
मृगान्विध्यन्वराहांश्च चचार रिपुमर्दनः ॥	007c  
तस्मिन्वने महाघोरे खङ्गांश्च बहुशोऽहनत् ।	008a  
हत्वा च सुचिरं श्रान्तो राजा निववृते ततः ॥	008c  
अकामयत्तं याज्यार्थे विश्वामित्रः प्रतापवान् ।	009a  
स तु राजा महात्मानं वासिष्ठमृषिसत्तमम् ॥	009c  
तृषार्तश्च क्षुधार्तश्च एकायनगतः पथि ।	010a  
अपश्यदजितः सङ्ख्ये मुनिं प्रतिमुखागतम् ॥	010c  
शक्तिं नाम महाभागं वसिष्ठकुलवर्धनम् ।	011a  
ज्येष्ठं पुत्रं पुत्रशताद्वसिष्ठस्य महात्मनः ॥	011c  
अपगच्छ पथोऽस्माकमित्येवं पार्थिवोऽब्रवीत् ।	012a  
तथा ऋषिरुवाचैनं सान्त्वयञ्श्लक्ष्णया गिरा ॥	012c  
मम पन्था महाराज धर्म एष सनातनः ।	013a  
\'वृद्धभीरुनृपस्नातस्त्रीरोगिवरचक्रिणाम् ॥	013c  
पन्था देयो नृपैस्तेषामन्यैस्तैस्तस्य भूपतेः ।	014a  
\'राज्ञा सर्वेषा धर्मेषु देयः पन्था द्विजातये ॥	014c  
एवं परस्परं तौ तु पथोऽर्थं वाक्यमूचतुः ।	015a  
अपसर्पापसर्पेति वागुत्तरमकुर्वताम् ॥	015c  
ऋषिस्तु नापचक्राम तस्मिन्धर्मपथे स्थितः ।\'	016a  
अपि राजा मुनेर्मार्गात्क्रोधान्नापजगाम ह ॥\'	016c  
अमुञ्चन्तं तु पन्थानं तमृषिं नृपसत्तमः ।	017a  
जगाम कशया मोहात्तदा राक्षसन्मुनिम् ॥	017c  
कशाप्रहाराभिहतस्ततः स मुनिसत्तमः ।	018a  
तं शशाप नृपश्रेष्ठं वासिष्ठः क्रोधमूर्च्छितः ॥	018c  
हंसि राक्षसवद्यस्माद्राजापशद तापसम् ।	019a  
तस्मात्त्वमद्यप्रभृति पुरुषादो भविष्यसि ॥	019c  
मनुष्यपिशिते सक्तश्चरिष्यसि महीमिमाम् ।	020a  
गच्छ राजाधमेत्युक्तः शक्तिना वीर्यशक्तिना ॥	020c  
ततो याज्यनिमित्तं तु विश्वामित्रवसिष्ठयोः ।	021a  
वैरमासीत्तदा तं तु विश्वामित्रोऽन्वपद्यत ॥	021c  
तयोर्विवदतोरेवं समीपमुपचक्रमे ।	022a  
ऋषिरुग्रतपाः पार्थ विश्वामित्रः प्रतापवान् ॥	022c  
ततः स बुबुधे पश्चात्तमृषिं नृपसत्तमः ।	023a  
ऋषेः पुत्रं वसिष्ठस्य वसिष्ठमिव तेजसा ॥	023c  
अन्तर्धाय ततोऽत्मानं विश्वामित्रोऽपि भारत ।	024a  
तावुभावतिचक्राम चिकीर्षन्नात्मनः प्रियम् ॥	024c  
स तु शप्तस्तदा तेन शक्तिना वै नृपोत्तमः ।	025a  
जगाम शरणं शक्तिं प्रसादयितुमर्हयन् ॥	025c  
तस्य भावं विदित्वा स नृपतेः कुरुसत्तम ।	026a  
विश्वामित्रस्ततो रक्ष आदिदेश नृपं प्रति ॥	026c  
शापात्तस्य तु विप्रर्षेर्विश्वामित्रस्य चाज्ञया ।	027a  
राक्षसः किङ्करो नाम विवेश नृपतिं तदा ॥	027c  
रक्षसा तं गृहीतं तु विदित्वा मुनिसत्तमः ।	028a  
विश्वामित्रोऽप्यपाक्रामत्तस्माद्देशादरिन्दम ॥	028c  
ततः स नृपतिर्विद्वान्रक्षन्नात्मानमात्मना ।	029a  
बलवत्पीड्यमानोऽपि रक्षसान्तर्गतेन ह ॥	029c  
ददर्शाथ द्विजः कश्चिद्राजानं प्रस्थितं वनम् ।	030a  
अयाचत क्षुधापन्नः समांसं भोजनं तदा ॥	030c  
तमुवाचाथ राजर्षिर्द्विजं मित्रसहस्तदा ।	031a  
आस्स्व ब्रह्मंस्त्वमत्रैव मुहूर्तं प्रतिपालयन् ॥	031c  
निवृत्तः प्रतिदास्यामि भोजनं ते यथेप्सितम् ।	032a  
इत्युक्त्वा प्रययौ राजा तस्थौ च द्विजसत्तमः ॥	032c  
ततो राजा परिक्रम्य यथाकामं यथासुखम् ।	033a  
निवृत्तोऽन्तःपुरं पार्थ प्रविवेश महामनाः ॥	033c  
\'अन्तर्गतस्तदा राजा श्रुत्वा ब्राह्मणभाषितम् ।	034a  
सोऽन्तःपुरं प्रविश्याथ न सस्मार नराधिपः ॥\'	034c  
ततोऽर्धरात्र उत्थाय सूदमानाय्य सत्वरम् ।	035a  
उवाच राजा संस्मृत्य ब्राह्मणस्य प्रतिश्रुतम् ॥	035c  
गच्छामुष्मिन्वनोद्देशे ब्राह्मणो मां प्रतीक्षते ।	036a  
अन्नार्थी तं त्वमन्नेन समांसेनोपपादय ॥	036c  
गन्धर्व उवाच 	037  
एवमुक्तस्ततः सूदः सोऽनासाद्यामिषं क्वचित् ।	037a  
निवेदयामास तदा तस्मै राज्ञे व्यथान्वितः ॥	037c  
राजा तु रक्षसाविष्टः सूदमाह गतव्यथः ।	038a  
अप्येनं नरमांसेन भोजयेति पुनः पुनः ॥	038c  
तथेत्युक्त्वा ततः सूदः संस्थानं वध्यघातिनाम् ।	039a  
गत्वाऽऽजहार त्वरितो नरमांसमपेतभीः ॥	039c  
एतत्संस्कृत्य विधिवदन्नोपहितमाशु वै ।	040a  
तस्मै प्रादाद्ब्राह्मणाय क्षुधिताय तपस्विने ॥	040c  
स सिद्धचक्षुषा दृष्ट्वा तदन्नं द्विजसत्तमः ।	041a  
अभोज्यमिदमित्याह क्रोधपर्याकुलेक्षणः ॥	041c  
ब्राह्मण उवाच 	042  
यस्मादभोज्यमन्नं मे ददाति स नृपाधमः ॥	042ac  
सक्तो मानुषमांसेषु यथोक्तः शक्तिना पुरा ।	043a  
उद्वेजनीयो भूतानां चरिष्यति महीमिमाम् ॥	043c  
गन्धर्व उवाच 	044  
द्विरनुव्याहृते राज्ञः स शापो बलवानभूत् ।	044a  
रक्षोबलसमाविष्टो विसञ्ज्ञश्चाभवन्नृपः ॥	044c  
ततः स नृपतिश्रेष्ठो रक्षसापहृतेन्द्रियः ।	045a  
उवाच शक्तिं तं दृष्ट्वा न चिरादिव भारत ॥	045c  
यस्मादसदृशः शापः प्रयुक्तोऽयं मयि त्वया ।	046a  
तस्मात्त्वत्तः प्रवर्तिष्ये खादितुं पुरुषानहम् ॥	046c  
एवमुक्त्वा ततः सद्यस्तं प्राणैर्विप्रयोज्य च ।	047a  
शक्तिं तं भक्षयामास व्याघ्रः पशुमिवेप्सितम् ॥	047c  
शक्तिनं तु मृतं दृष्ट्वा विश्वामित्रः पुनःपुनः ।	048a  
वसिष्ठस्यैव पुत्रेषु तद्रक्षः सन्दिदेश ह ॥	048c  
स ताञ्शक्त्यवरान्पुत्रान्वसिष्ठस्य महात्मनः ।	049a  
भक्षयामास सङ्क्रुद्धः सिंहः क्षुद्रमृगानिव ॥	049c  
वसिष्ठो घातिताञ्श्रुत्वा विश्वामित्रेण तान्सुतान् ।	050a  
धारयामास तं शोकं महाद्रिरिव मेदिनीम् ॥	050c  
चक्रे चात्मविनाशाय बुद्धिं स मुनिसत्तमः ।	051a  
न त्वेव कौशिकोच्छेदं मेने मतिमतां वरः ॥	051c  
स मेरुकूटादात्मानं मुमोच भगवानृषिः ।	052a  
गिरेस्तस्य शिलायां तु तूलराशाविवापतत् ॥	052c  
न ममार च पातेन स यदा तेन पाण्डव ।	053a  
तदाग्निमिद्धं भगवान्संविवेश महावने ॥	053c  
तं तदा सुसमिद्धोऽपि न ददाह हुताशनः ।	054a  
दीप्यमानोऽप्यमित्रघ्न शीतोऽग्निरभवत्ततः ॥	054c  
स समुद्रमभिप्रेक्ष्य शोकाविष्टो महामुनिः ।	055a  
बद्ध्वा कण्ठे शिलां गुर्वीं निपपात तदाम्भसि ॥	055c  
स समुद्रोर्मिवेगेन स्थले न्यस्तो महामुनिः ।	056a  
न ममार यदा विप्रः कथञ्चित्संशितव्रतः ।	056c  
जगाम स ततः खिन्नः पुनरेवाश्रमं प्रति ॥ ॥	056e  

इति श्रीमन्महाभारते आदिपर्वणि चैत्ररथपर्वणि द्विनवत्यधिकशततमोऽध्यायः ॥ 192 ॥

1-192-9 याज्यार्थे अयं मम याज्यो भवत्वित्येतदर्थम् ॥ 1-192-10 एकायनगतः अतिसङ्कुचितमार्गे गतः ॥ 1-192-52 मुमोच पातयामास । आत्मानं देहम् ॥ द्विनवत्यधिकशततमोऽध्यायः ॥ 192 ॥
