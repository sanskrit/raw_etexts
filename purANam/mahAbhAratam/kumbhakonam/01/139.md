अध्यायः 139

भीममनागतं दृष्ट्वा खिन्नायाः कुन्त्या विदुरेण संवादः ॥ 1 ॥ रसपानेन नागायुतबलवता भीमेन हस्तिनापुरप्रत्यागमनम् ॥ 2 ॥ भीष्मेण धनुर्वेदशिक्षणार्थं कुमाराणां कृपाय निवेदनम् ॥ 3 ॥
वैशम्पायन उवाच ।	001  
\'दुर्योधनस्तु पापात्मा भीममाशीविषहृदे ।	001a  
प्रक्षिप्य कृतकृत्यं स्वमात्मानं मन्यते तदा ॥	001c  
प्रभातायां रजन्यां च प्रविवेश पुरं ततः ।	002a  
ब्रुवाणो भीमसेनस्तु यातो ह्यग्रत एव नः ॥\'	002c  
युधिष्ठिरस्तु धर्मात्मा ह्यविदन्पापमात्मनि ।	003a  
स्वेनानुमानेन परं साधुं समनुपश्यति ॥	003c  
सोऽभ्युपेत्य तदा पार्थो मातरं भ्रातृवत्सलः ।	004a  
अभिवाद्याब्रवीत्कुन्तीमम्ब भीम इहागतः ॥	004c  
क्व गतो भविता मातर्नेह पश्यामि तं शुभे ।	005a  
उद्यानानि वनं चैव विचितानि समन्ततः ॥	005c  
तदर्थं न च तं वीरं दृष्टवन्तो वृकोदरम् ।	006a  
मन्यमानास्ततः सर्वे यातो नः पूर्वमेव सः ॥	006c  
आगताः स्म महाभागे व्याकुलेनान्तरात्मना ।	007a  
इहागम्य क्व नु गतस्त्वया वा प्रेषितः क्व नु ॥	007c  
कथयस्व महाबाहुं भीमसेनं यशस्विनि ।	008a  
नहि मे शुध्यते भावस्तं वीरं प्रति शोभने ॥	008c  
यतः प्रसुप्तं मन्येऽहं भीमं नेति हतस्तु सः ।	009a  
इत्युक्ता च ततः कुन्ती धर्मराजेन धीमता ॥	009c  
हाहेति कृत्वा सम्भ्रान्ता प्रत्युवाच युधिष्ठिरम् ।	010a  
न पुत्र भीमं पश्यामि न मामभ्येत्यसाविति ॥	010c  
शीघ्रमन्वेषणे यत्नं कुरु तस्यानुजैः सह ।	011a  
द्रुतं गत्वा पुरोद्यानं विचिन्वन्ति स्म पाण्डवाः ॥	011c  
भीमभीमेति ते वाचा पाण्डवाः समुदैरयन् ।	012a  
विचिन्वन्तोऽथ ते सर्वे न स्म पश्यन्ति भ्रातरम् ॥	012c  
आगताः स्वगृहं भूय इदमूचुः पृथां तदा ।	013a  
न दृश्यते महाबाहुरम्ब भीमो वने चितः ॥	013c  
विचितानि च सर्वाणि ह्युद्यानानि नदीस्तथा ।	014a  
वैशम्पायन उवाच ।	014  
ततो विदुरमानाय्य कुन्ती सा स्वं निवेशनम् ॥	014c  
उवाच बलवान्क्षत्तर्भीमसेनो न दृश्यते ॥	015ac  
उद्यानान्निर्गताः सर्वे भ्रातरो भ्रातृभिः सह ।	016a  
तत्रैकस्तु महाबाहुर्भीमो नाभ्येति मामिह ॥	016c  
न च प्रीणयते चक्षुः सदा दुर्योधनस्य सः ।	017a  
क्रूरोऽसौ दुर्मतिः क्षुद्रो राज्यलुब्धोऽनपत्रपः ॥	017c  
निहन्यादपि तं वीरं जातमन्युः सुयोधनः ।	018a  
तेन मे व्याकुलं चित्तं हृदयं दह्यतीव च ॥	018c  
विदुर उवाच ।	019  
मैवं वदस्व कल्याणि शेषसंरक्षणं कुरु ।	019a  
प्रत्यादिष्टो हि दुष्टात्मा शेषेऽपि प्रहरेत्तव ॥	019c  
दीर्घायुषस्तव सुता यथोवाच महामुनिः ।	020a  
आगमिष्यति ते पुत्रः प्रीतिं चोत्पादयिष्यति ॥	020c  
वैशम्पायन उवाच ।	021  
एवमुक्त्वा ययौ विद्वान्विदुरः स्वं निवेशनम् ।	021a  
कुन्ती चिन्तापरा भूत्वा सहासीना सुतैर्गृहे ॥	021c  
ततोऽष्टमे तु दिवसे प्रत्यबुध्यत पाण्डवः ।	022a  
तस्मिंस्तदा रसे जीर्णे सोऽप्रमेयबलो बली ॥	022c  
तं दृष्ट्वा प्रतिबुध्यन्तं पाण्डवं ते भुजङ्गमाः ।	023a  
सान्त्वयामासुरव्यग्रा वचनं चेदमब्रुवन् ॥	023c  
यत्ते पीतो महाबाहो रसोऽयं वीर्यसम्भृतः ।	024a  
तस्मान्नागायुतबलो रणेऽधृष्यो भविष्यसि ॥	024c  
गच्छाद्य त्वं च स्वगृहं स्नातो दिव्यैरिमैर्जलैः ।	025a  
भ्रातरस्तेऽनुतप्यन्ति त्वां विना कुरुपुङ्गव ॥	025c  
ततः स्नातो महाबाहुः शुचिशुक्लाम्बरस्रजः ।	026a  
ततो नागस्य भवने कृतकौतुकमङ्गलः ॥	026c  
ओषधीभिर्विषघ्नीभिः सुरभीभिर्विशेषतः ।	027a  
भुक्तवान्परमान्नं च नागैर्दत्तं महाबलः ॥	027c  
पूजितो भुजगैर्वीर आशीर्भिश्चाभिनन्दितः ।	028a  
दिव्याभरणसञ्छन्नो नागानामन्त्र्य पाण्डवाः ॥	028c  
उदतिष्ठत्प्रहृष्टात्मा नागलोकादरिन्दमः ।	029a  
उत्क्षिप्य च तदा नागैर्जलाज्जलरुहेक्षणः ॥	029c  
तस्मिन्नेव वनोद्देशे स्थापितः कुरुनन्दनः ।	030a  
ते चान्तर्दधिरे नागाः पाण्डवस्यैव पश्यतः ॥	030c  
तत उत्थाय कौन्तेयो भीमसेनो महाबलः ।	031a  
आजगाम महाबाहुर्मातुरन्तिकमञ्जसा ॥	031c  
ततोऽभिवाद्य जननीं ज्येष्ठं भ्रातरमेव च ।	032a  
कनीयसः समाघ्राय शिरस्स्वरिविमर्दनः ॥	032c  
तैश्चापि सम्परिष्वक्तः सह मात्रा नरर्षभैः ।	033a  
अन्योन्यगतसौहार्दाद्दिष्ट्या दिष्ट्येति चाब्रुवन् ॥	033c  
ततस्तत्सर्वमाचष्ट दुर्योधनविचेष्टितम् ।	034a  
भ्रातॄणां भीमसेनश्च महाबलपराक्रमः ॥	034c  
नागलोके च यद्वृत्तं गुणदोषमशेषतः ।	035a  
तच्च सर्वमशेषेण कथयामास पाण्डवः ॥	035c  
ततो युधिष्ठिरो राजा भीममाह वचोऽर्थवत् ।	036a  
तूष्णीं भव न ते जल्प्यमिदं कार्यं कथञ्चन ॥	036c  
इतःप्रभृति कौन्तेयं रक्षतान्योन्यमादृताः ।	037a  
एवमुक्त्वा महाबाहुर्धर्मराजो युधिष्ठिरः ॥	037c  
भ्रातृभिः सहितः सर्वैरप्रमत्तोऽभवत्तदा ।	038a  
यदा त्ववगतास्ते वै पाण्डवास्तस्य कर्म तत् ॥	038c  
नत्वेव बहुलं चक्रुः प्रयता मन्त्ररक्षणे ।	039a  
धर्मात्मा विदुरस्तेषां प्रददौ मतिमान्मतिम् ॥	039c  
दुर्योधनोऽपि तं दृष्ट्वा पाण्डवं पुनरागतम् ।	040a  
निश्वसंश्चिन्तयंश्चैवमहन्यहनि तप्यते ॥	040c  
कुमारान्क्रीडमानांस्तान्दृष्ट्वा राजातिदुर्मदान् ।	041a  
गुरुं शिक्षार्थमन्विष्य गौतमं तान्न्यवेदयत् ॥	041c  
शरस्तम्बे समुद्भूतं वेदशास्त्रार्थपारगम् ।	042a  
\'राज्ञा निवेदितास्तस्मै ते च सर्वे च निष्ठिताः ।\'	042c  
अधिजग्मुश्च कुरवो धनुर्वेदं कृपात्तु ते ॥ ॥	042e  

इति श्रीमन्महाभारते आदिपर्वणि सम्भवपर्वणि ऊनचत्वारिंशदधिकशततमोऽध्यायः ॥ 139 ॥

1-139-8 भावश्चित्तं न शुध्यते जीवतीति न मनुते ॥ 1-139-19 प्रत्यादिष्टः कुतो भीमं हतवानसीत्युपालब्धः ॥ 1-139-41 तान्कुरुबालकान् न्यवेदयत् ॥ ऊनचत्वारिंशदधिकशततमोऽध्यायः ॥ 139 ॥
