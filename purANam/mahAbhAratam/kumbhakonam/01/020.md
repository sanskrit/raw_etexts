अध्यायः 020
*कद्रूविनतयोः पणबन्धः ॥ 1 ॥ सर्पाणां कद्रूशापः ॥ 2 ॥ ब्रह्मणा कश्यपाय विषहरविद्यादानं ॥ 3 ॥
सौतिरुवाच ।	001  
एतत्ते कथितं सर्वममृतं मथितं यथा ।	001a  
यत्र सोऽश्वः समुत्पन्नः श्रीमानतुलविक्रमः ॥	001b  
तं निशाम्य तदा कद्रूर्विनतामिदमब्रवीत् ।	002a  
उच्चैःश्रवा हि किंवर्णो भद्रे प्रब्रूहि मा चिरम् ॥	002b  
विनतोवाच ।	003  
श्वेत एवाश्वराजोऽयं किं वा त्वं मन्यसे शुभे ।	003a  
ब्रूहि वर्णं त्वमप्यस्य ततोऽत्र विपणावहे ॥	003b  
कद्रूरुवाच ।	004  
कृष्णवालमहं मन्ये हयमेनं शुचिस्मिते ।	004a  
एहि सार्धं मया दीव्य दासीभावाय भामिनि ॥	004b  
सौतिरुवाच ।	005  
एवं ते समयं कृत्वा दासीभावाय वै मिथः ।	005a  
जग्मतुः स्वगृहानेव श्वो द्रक्ष्याव इति स्म ह ॥	005b  
ततः पुत्रसहस्रं तु कद्रूर्जिह्मं चिकीर्षती ।	006a  
आज्ञापयामास तदा वाला भूत्वाऽञ्जनप्रभाः ॥	006b  
आविशध्वं हयं क्षिप्रं दासी न स्यामहं यथा ।	007a  
नावपद्यन्त ये वाक्यं ताञ्शशाप भुजङ्गमान् ॥	007b  
सर्पसत्रे वर्तमाने पावको वः प्रधक्ष्यति ।	008a  
जनमेजयस्य राजर्षेः पाण्डवेयस्य धीमतः ॥	008b  
शापमेनं तु शुश्राव स्वयमेव पितामहः ।	009a  
अतिक्रूरं समुत्सृष्टं कद्र्वा दैवादतीव हि ॥	009b  
सार्धं देवगणैः सर्वैर्वाचं तामन्वमोदत ।	010a  
बहुत्वं प्रेक्ष्य सर्पाणां प्रजानां हितकाम्यया ॥	010b  
तिग्मवीर्यविषा ह्येते दन्दशूका महाबलाः ।	011a  
तेषां तीक्ष्णविषत्वाद्धि प्रजानां च हिताय च ॥	011b  
युक्तं मात्रा कृतं तेषां परपीडोपसर्पिणाम् ।	012a  
अन्येषामपि सत्त्वानां नित्यं दोषपरास्तु ये ॥	012b  
तेषां प्राणान्तिको दण्डो दैवेन विनिपात्यते ।	013a  
एवं सम्भाष्य देवस्तु पूज्य कद्रूं च तां तदा ॥	013b  
आहूय कश्यपं देव इदं वचनमब्रवीत् ।	014a  
यदेते दन्दशूकाश्च सर्पा जातास्त्वयानघ ॥	014b  
विषोल्बणा महाभोगा मात्रा शप्ताः परन्तप ।	015a  
तत्र मन्युस्त्वया तात न कर्तव्यः कथञ्चन ॥	015b  
दृष्टं पुरातनं ह्येतद्यज्ञे सर्पविनाशनम् ।	016a  
इत्युक्त्वा सृष्टिकृद्देवस्तं प्रसाद्य प्रजापतिम् ।	016b  
प्रादाद्विषहरीं विद्यां कश्यपाय महात्मने ॥	016c  
एवं शप्तेषु नागेषु कद्र्वातु द्विजसत्तम ।	017a  
अद्विग्नः शापतस्तस्याः कद्रूं कर्कोटकोऽब्रवीत् ॥	017b  
मातरं परमप्रीतस्तथा भुजगसत्तमः ।	018a  
आविश्य वाजिनं मुख्यं बालो भूत्वाञ्जनप्रभः ॥	018b  
दर्शयिष्यामि तत्राहमात्मानं काममाश्वस ।	019a  
एवमस्त्विति सा पुत्रं प्रत्युवाच यशस्विनी\' ॥ ॥	019b  
इति श्रीमन्महाभारते आदिपर्वणि आस्तीकर्पणि विंशोऽध्यायः ॥ 20 ॥
*1-20-3 विपणावहे पणं कुर्वहे ॥ 1-20-6 जिह्मं कौटिल्यं । वालाः लोमानि ॥ 1-20-7 नावपद्यन्त नानुमोदितवन्तः ॥ विंशोऽध्यायः ॥ 20 ॥
