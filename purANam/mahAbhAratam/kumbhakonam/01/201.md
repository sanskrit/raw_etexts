अध्यायः 201

रङ्गे आगतानां राज्ञां नामकथनम् ॥ 1 ॥
धृष्टद्युम्न उवाच 	001  
दुर्योधनो दुर्विषहो दुर्मुखो दुष्प्रधर्षणः ।	001a  
विविंशतिर्विकर्णश्च सहो दुःशासनस्तथा ॥	001c  
युयुत्सुर्वायुवेगश्च भीमवेगरवस्तथा ।	002a  
उग्रायुधो बलाकी च करकायुर्विरोचनः ॥	002c  
कुण्डकश्चित्रसेनश्च सुवर्चाः कनकध्वजः ।	003a  
नन्दको बाहुशाली च तुहुण्डो विकटस्तथा ॥	003c  
एते चान्ये च बहवो धार्तराष्ट्रा महाबलाः ।	004a  
कर्णेन सहिता वीरास्त्वदर्थं समुपागताः ॥	004c  
असङ्ख्याता महात्मानः पार्थिवाः क्षत्रियर्षभाः ।	005a  
शकुनिः सौबलश्चैव वृषकोऽथ बृहद्बलः ॥	005c  
एते गान्धारराजस्य सुताः सर्वे समागताः ।	006a  
अश्वत्थामा च भोजश्च सर्वशस्त्रभृतां वरौ ॥	006c  
समवेतौ महात्मानौ त्वदर्थे समलङ्कृतौ ।	007a  
बृहन्तो मणिमांश्चैव दण्डधारश्च पार्थिवः ॥	007c  
सहदेवजयत्सेनौ मेघसन्धिश्च पार्थिवः ।	008a  
विराटः सह पुत्राभ्यां शङ्खेनैवोत्तरेण च ॥	008c  
वार्धक्षेमिः सुशर्मा च सेनाबिन्दुश्च पार्थिवः ।	009a  
सुकेतुः सह पुत्रेण सुनाम्ना च सुवर्चसा ॥	009c  
सुचित्रः सुकुमारश्च वृकः सत्यधृतिस्तथा ।	010a  
सूर्यध्वजो रोचमानो नीलश्चित्रायुधस्तथा ॥	010c  
अंशुमांश्चेकितानश्च श्रेणिमांश्च महाबलः ।	011a  
समुद्रसेनपुत्रश्च चन्द्रसेनः प्रतापवान् ॥	011c  
जलसन्धः पितापुत्रौ विदण्डो दण्ड एव च ।	012a  
पौण्ड्रको वासुदेवश्च भगदत्तश्च वीर्यवान् ॥	012c  
कलिङ्गस्ताम्रलिप्तश्च पत्तनाधिपतिस्तथा ।	013a  
मद्रराजस्तथा शल्यः सहपुत्रो महारथः ॥	013c  
रुक्माङ्गदेन वीरेण तथा रुक्मरथेन च ।	014a  
कौरव्यः सोमदत्तश्च पुत्रश्चास्य महारथः ॥	014c  
समवेतास्त्रयः शूरा भूरिर्भूरिश्रवाः शलः ।	015a  
सुदक्षिणश्च काम्भोजो दृढधन्वा च पौरवः ॥	015c  
बृहद्बलः सुषेणश्च शिबिरौशीनरस्तथा ।	016a  
पटच्चरनिहन्ता च कारूषाधिपतिस्तथा ॥	016c  
सङ्कर्षणो वासुदेवो रौक्मिणेयश्च वीर्यवान् ।	017a  
साम्बश्च चारुदेष्णश्च प्राद्युम्निः सगदस्तथा ॥	017c  
अक्रूरः सात्यकिश्चैव उद्धवश्च महामतिः ।	018a  
कृतवर्मा च हार्दिक्यः पृथुर्विपृथुरेव च ॥	018c  
विदूरथश्च कङ्कश्च शङ्कुश्च सगवेषणः ।	019a  
आशावहोऽनिरुद्धश्च समीकः सारिमेजयः ॥	019c  
वीरो वातपतिश्चैव झिल्लीपिण्डारकस्तथा ।	020a  
उशीनरश्च विक्रान्तो वृष्णयस्ते प्रकीर्तिताः ॥	020c  
भगीरथो बृहत्क्षत्रः सैन्धवश्च जयद्रथः ।	021a  
बृहद्रथो बाह्लिकश्च श्रुतायुश्च महारथः ॥	021c  
उलूकः कैतवो राजा चित्राङ्गदशुभाङ्गदौ ।	022a  
वत्सराजश्च मतिमान्कोसलाधिपतिस्तथा ॥	022c  
शिशुपालश्च विक्रान्तो जरासन्धस्तथैव च ।	023a  
एते चान्ये च बहवो नानाजनपदेश्वराः ॥	023c  
त्वदर्थमागता भद्रे क्षत्रियाः प्रथिता भुवि |	024a  
एते भेत्स्यन्ति विक्रान्तास्त्वदर्थे लक्ष्यमुत्तमम् |	024c  
विध्यते य इदं लक्ष्यं वरयेथाः शभेऽद्य तम् ||	024e  
इति श्रीमन्महाभारते आदिपर्वणि स्वयंवरपर्वणि एकाधिकद्विशततमोऽध्यायः ॥ 201 ॥
