अध्यायः 075

मृगयार्थं गतस्य ययातेः पुनर्देवयानीसमागमः ॥ 1 ॥ शुक्राज्ञया तयोर्विवाहः ॥ 2 ॥ देवयानीशर्मिष्ठायां सह ययातेः स्वपुरप्रवेशः ॥ 3 ॥
वैशम्पायन उवाच ।	001a  
अथ दीर्घस्य कालस्य देवयानी नृपोत्तम ।	001a  
वनं तदेव निर्याता क्रीडार्थं वरवर्णिनी ॥	001c  
तेन दासीसहस्रेण सार्धं शर्मिष्ठया तदा ।	002a  
तमेव देशं सम्प्राप्ता यथाकामं चचार सा ॥	002c  
ताभिः सखीभिः सहिता सर्वाभिर्मुदिता भृशम् ।	003a  
क्रीडन्त्योऽभिरताः सर्वाः पिबन्त्यो मधुमाधवीं ॥	003c  
खादन्त्यो विविधान्भक्ष्यान्विदशन्त्यः फलानि च ।	004a  
पुनश्च नाहुषो राजा मृगलिप्सुर्यदृच्छया ॥	004c  
तमेव देशं सम्प्राप्तो जलार्थी श्रमकर्शितः ।	005a  
ददर्श देवयानीं स शर्मिष्ठां ताश्च योषितः ॥	005c  
पिबन्तीर्ललमानाश्च दिव्याभरणभूषिताः ।	006a  
आसनप्रवरे दिव्ये सर्वरत्नविभूषिते ।	006c  
उपविष्टां च ददृशे देवयानीं शुचिस्मिताम् ॥	006e  
रूपेणाप्रतिमां तासां स्त्रीणां मध्ये वराङ्गनम् ।	007a  
आसनाच्च ततः किञ्चिद्विहीनां हेमभूषिताम् ॥	007c  
असुरेन्द्रसुतां चापि निषण्णां चारुहासिनीम् ।	008a  
ददर्श पादौ विप्रायाः संवहन्तीमनिन्दिताम् ॥	008c  
गायन्त्योऽथ प्रनृत्यन्त्यो वादयन्त्योऽथ भारत ।	009a  
दृष्ट्वा ययातिमतुलं लज्जयाऽवनताः स्थिताः ॥\'	009c  
ययातिरुवाच ।	010  
द्वाभ्यां कन्यासहस्राभ्यां द्वे कन्ये परिवारिते ।	010a  
गोत्रे च नामनी चैव द्वयोः पृच्छाम्यहं शुभे ।	010c  
देवयान्युवाच ।	011  
आख्यास्याम्यहमादत्स्व वचनं मे नराधिप ।	011a  
शुक्रो नामासुरगुरुः सुतां जानीहि तस्य माम् ॥	011c  
इयं च मे सखी दासी यत्राहं तत्र गामिनी ।	012a  
दुहिता दानवेन्द्रस्य शर्मिष्ठा वृषपर्वणः ॥	012c  
ययातिरुवाच ।	013  
कथं तु ते सखी दासी कन्येयं वरवर्णिनी ।	013a  
असुरेन्द्रसुता सुभ्रूः परं कौतूहलं हि मे ॥	013c  
नैव देवी न गन्धर्वी न यक्षी न च किन्नरी ।	014a  
नैवंरूपा मया नारी दृष्टपूर्वा महीतले ॥	014c  
श्रीरिवायतपद्माक्षी सर्वलक्षणशोभना ।	015a  
असुरेन्द्रसुता कन्या सर्वालङ्कारभूषिता ॥	015c  
दैवेनोपहता सुभ्रूरुताहो तपसापि वा ।	016a  
अन्यथैषाऽनवद्याङ्गी दासी नेह भविष्यति ॥	016c  
अस्या रूपेण ते रूपं न किञ्चित्सदृशं भवेत् ।	017a  
पुरा दुश्चरितेनेयं तव दासी भवत्यहो ॥\'	017c  
देवयान्युवाच ।	018  
सर्व एव नरश्रेष्ठ विधानमनुवर्तते ।	018a  
विधानविहितं मत्वा मा विचित्राः कथाःकृथाः ॥	018c  
राजवद्रूपवेषौ ते ब्राह्मीं वाचं बिभर्षि च ।	019a  
को नाम त्वं कुतश्चासि कस्य पुत्रश्च शंस मे ॥	019c  
ययातिरुवाच ।	020  
ब्रहमचर्येण वेदो मे कृत्स्रः श्रुतिपथं गतः ।	020a  
राजाहं राजपुत्रश्च ययातिरिति विश्रुतः ॥	020c  
देवयान्युवाच ।	021  
केनास्यर्थेन नृपते इमं देशमुपागतः ।	021a  
जिघृक्षुर्वारिजं किञ्चिदथवा मृगलिप्सया ॥	021c  
ययातिरुवाच ।	022  
मृगलिप्सुरहं भद्रे पानीयार्थमुपागतः ।	022a  
बहुधाऽप्यनुयुक्तोऽस्मि तदनुज्ञातुमर्हसि ॥	022c  
देवयान्युवाच ।	023a  
द्वाभ्यां कन्यासहस्राभ्यां दास्या शर्मिष्ठया सह ।	023a  
त्वदधीनाऽस्मि भद्रं ते सखा भर्ता च मे भव ॥	023c  
वैशम्पायन उवाच ।	024  
असुरेन्द्रसुतामीक्ष्य तस्यां सक्तेन चेतसा ।	024a  
शर्मिष्ठा महिषी मह्यमिति मत्वा वचोऽब्रवीत्\' ॥	024c  
ययातिरुवाच ।	025  
विद्ध्यौशनसि भद्रं ते न त्वामर्होऽस्मि भामिनि ।	025a  
अविवाह्या हि राजानो देवयानि पितुस्तव ॥	025c  
परभार्या स्वसा श्रेष्ठा सगोत्रा पतिता स्नुषा ।	026a  
अवरा भिक्षुकाऽस्वस्था अगम्याः कीर्तिता बुधैः ॥	026c  
देवयान्युवाच ।	027  
संसृष्टं ब्रह्मणा क्षत्रं क्षत्रेण ब्रह्म संहितम् ।\'	027a  
अन्यत्वमस्ति न तयोरेकान्ततरमास्थिते ।\'	027c  
ऋषिश्चाप्यृषिपुत्रश्च नाहुषाङ्ग वहस्व माम् ॥	027e  
ययातिरुवाच ।	028  
एकदेहोद्भवा वर्णाश्चत्वारोऽपि वराङ्गने ।	028a  
पृथग्धर्माः पृथक्शौचास्तेषां तु ब्राह्मणो वरः ॥	028c  
देवयान्युवाच ।	029  
पाणि धर्मो नाहुषाऽयं न पुम्भिः सेवितः पुरा ।	029a  
तं मे त्वमग्रहीरग्रे वृणोमि त्वामहं ततः ॥	029c  
कथं नु मे मनस्विन्याः पाणिमन्यः पुमान्स्पृशेत् ।	030a  
गृहीतमृषिपुत्रेण स्वयं वाप्यृषिणा त्वया ॥	030c  
ययातिरुवाच ।	031  
क्रुद्धादाशीविषात्सर्पाज्ज्वलनात्सर्वतोमुखात् ।	031a  
दुराधर्षतरो विप्रो ज्ञेयः पुंसा विजानता ॥	031c  
देवयान्युवाच ।	032  
कथमाशीविषात्सर्पाज्ज्वलनात्सर्वतोमुखात् ।	032a  
दुराधर्षतरो विप्र इत्यात्थ पुरुषर्षभ ॥	032c  
ययातिरुवाच ।	033  
एकमाशीविषो हन्ति शस्त्रेणैकश्च वध्यते ।	033a  
हन्ति विप्रः सराष्ट्राणि पुराण्यपि हि कोपितः ॥	033c  
दुराधर्षतरो विप्रस्तस्माद्भीरु मतो मम ।	034a  
अतोऽदत्तां च पित्रा त्वां भद्रे न विवहाम्यहम् ॥	034c  
देवयान्युवाच ।	035  
दत्तां वहस्व तन्मा त्वं पित्रा राजन्वृतो मया ।	035a  
आयचतो भयं नास्ति दत्तां च प्रतिगृह्णतः ॥	035c  
तिष्ठ राजन्मुहूर्तं च प्रेषयिष्याम्यहं पितुः ।	036a  
गच्छ त्वं धात्रिके शीघ्रं ब्रह्मकल्पमिहानय ।	036c  
स्वयंवरे वृतं शीघ्रं निवेदय च नाहुषम्\' ॥	036e  
वैशम्पायन उवाच ।	037  
त्वरितं देवयान्याथ सन्दिष्टं पितुरात्मनः ।	037a  
सर्वं निवेदयामास धात्री तस्मै यथातथम् ॥	037c  
श्रुत्वैव च स राजानं दर्शयामास भार्गवः ।	037e  
दृष्ट्वैव चागतं शुक्रं ययातिः पृथिवीपतिः ।	038a  
ववन्दे ब्राह्मणं काव्यं प्राञ्जलिः प्रणतः स्थितः ॥	038c  
देवयान्युवाच ।	039  
राजायं नाहुषस्तात दुर्गमे पाणिमग्रहीत् ।	039a  
नान्यपूर्वगृहीतं मे तेनाहमभया कृता ।	039c  
नमस्ते देहि मामस्मै लोके नान्यं पतिं वृणे ॥	039e  
शुक्र उवाच ।	040  
अन्यो धर्मः प्रियस्त्वन्यो वृतस्ते नाहुषः पतिः ।	040a  
कचशापात्त्वया पूर्वं नान्यद्भवितुमर्हति ॥	040c  
वृतोऽनया पतिर्वीर सुतया त्वं ममेष्टया ।	041a  
स्वयं ग्रहे महान्दोषो ब्राह्मण्या वर्णसङ्करात् ।	041c  
गृहाणेमां मया दत्तां महिषीं नहुषात्मज ॥	041e  
ययातिरुवाच ।	042  
अधर्मो न स्पृशेदेष महान्मामिह भार्गव ।	042a  
वर्णसङ्करजो ब्रह्मन्निति त्वां प्रवृणोम्यहम् ॥	042c  
शुक्र उवाच ।	043  
अधर्मात्त्वां विमुञ्चामि शृणु त्वं वरमीप्सितम् ।	043a  
अस्मिन्विवाहे मा म्लासीरहं पापं नुदामि ते ॥	043c  
वहस्व भार्यां धर्मेण देवयानीं सुमध्यमाम् ।	044a  
अनया सह सम्प्रीतिमतुलां समवाप्नुहि ॥	044c  
इयं चापि कुमारी ते शर्मिष्ठा वार्षपर्वणी ।	045a  
सम्पूज्या सततं राजन्मा चैनां शयने ह्वयेः ॥	045c  
रहस्येनां समाहूय न वदेर्न च संस्पृशेः ।	046a  
वहस्व भार्यां भद्रं ते यथा काममवाप्स्यसि ॥	046c  
वैशम्पायन उवाच ।	047  
एवमुक्तो ययातिस्तु शुक्रं कृत्वा प्रदक्षिणम् ।	047a  
शास्त्रोक्तविधिना राजा विवाहमकरोच्छुभम् ॥	047c  
लब्ध्वा शुक्रान्महद्वित्तं देवयानीं तदोत्तमाम् ।	048a  
द्विसहस्रेण कन्यानां तथा शर्मिष्ठया सह ॥	048c  
सम्पूजितश्च शुक्रेण दैत्यैश्च नृपसत्तमः ।	049a  
जगाम स्वपुरं हृष्टोऽनुज्ञातोऽथ महात्मना ॥ ॥	049c  

इति श्रीमन्महाभारते आदिपर्वणि सम्भवपर्वणि पञ्चसप्ततितमोऽध्यायः ॥ 75 ॥

1-75-3 मधुमाधवीं मधुवृक्षमदिराम् ॥ 1-75-18 विधानं दैवं अनुवर्तते अनुसृत्यास्ति ॥ 1-75-21 अर्थेन कार्येण । वारिजं मीनं पद्मादि वा ॥ 1-75-22 अनुयुक्तोस्मि पलायिते मृगे श्रान्तोस्मि ॥ 1-75-27 संसृष्टं उच्छिन्नस्य क्षत्रस्य ब्राह्मणवीर्यादेव पुनरुद्भवाद्ब्रह्मणा क्षत्रं संसृष्टम् । क्षत्रियकन्यासु लोपामुद्रादिषु ब्राह्मणानामुत्पत्तिदर्शनात्क्षत्रेण ब्रह्म संहितं मिश्रम् ॥ 1-75-28 एकस्येश्वरस्य देहो देहावयवाः मुखबाहूरुपादास्तदुद्भवाः ॥ 1-75-35 मा मां भयं क्षत्रियेण ब्राह्मणीपरिणयनदोषजम् ॥ 1-75-39 दुर्गमे सङ्कटे ॥ 1-75-43 ईप्सितं वरं च वृणीध्वेत्युक्तोऽपीदानीं न वृतवान् पश्चात्त्वन्यत्र जरासङ्क्रमणसामर्थ्यरूपः शुक्रेणैव स्वप्रतिज्ञासिद्धये दत्त इति ध्येयम् ॥ पञ्चसप्ततितमोऽध्यायः ॥ 75 ॥
