अध्यायः 133

अश्विभ्यां माद्र्यां नकुलसहदेवयोरुत्पत्तिः ॥ 1 ॥ युधिष्ठिरादीनां नामकरणम् ॥ 2 ॥ वसुदेवप्रेषितेन पुरोहितेन पाण्डवानामुपनयनादिसंस्कारकरणम् ॥ 3 ॥ पाण्डवानां शुक्राद्धनुर्वेदशिक्षणम् ॥ 4 ॥
वैशम्पायन उवाच ।	001  
कुन्तीपुत्रेषु जातेषु धृतराष्ट्रात्मजेषु च ।	001a  
मद्रराजसुता पाण्डुं रहो वचनमब्रवीत् ॥	001c  
न मेऽस्ति त्वयि सन्तापो विगुणेऽपि परन्तप ।	002a  
नावरत्वे वरार्हायाः स्थित्वा चानघ नित्यदा ॥	002c  
गान्धार्याश्चैव नृपते जातं पुत्रशतं तथा ।	003a  
श्रुत्वा न मे तथा दुःखमभवत्कुरुनन्दन ॥	003c  
इदं तु मे महद्दुःखं तुल्यतायामपुत्रता ।	004a  
दिष्ट्या त्विदानीं भर्तुर्मे कुन्त्यामप्यस्ति सन्ततिः ॥	004c  
यदि त्वपत्यसन्तानं कुन्तिराजसुता मयि ।	005a  
कुर्यादनुग्रहो मे स्यात्तव चापि हितं भवेत् ॥	005c  
संरम्भो हि सपत्नीत्वाद्वक्तुं कुन्तिसुतां प्रति ।	006a  
यदि तु त्वं प्रसन्नो मे स्वयमेनां प्रचोदय ॥	006c  
पाण्डुरुवाच ।	007  
ममाप्येष सदा माद्रि हृद्यर्थः परिवर्तते ।	007a  
न तु त्वां प्रसहे वक्तुमिष्टानिष्टविवक्षया ॥	007c  
तव त्विदं मतं मत्वा प्रयतिष्याम्यतः परम् ।	008a  
मन्ये ध्रुवं मयोक्ता सा वचनं प्रतिपत्स्यते ॥	008c  
वैशम्पायन उवाच ।	009  
ततः कुन्तीं पुनः पाण्डुर्विविक्त इदमब्रवीत् ।	009a  
\'अनुगृह्णीष्व कल्याणि मद्रराजसुतामपि ।\'	009c  
कुलस्य मम सन्तानं लोकस्य च कुरु प्रियम् ॥	009e  
मम चापिण्डनाशाय पूर्वेषां च महात्मनाम् ।	010a  
मत्प्रियार्थं च कल्याणि कुरु कल्याणमुत्तमम् ॥	010c  
यशसोऽर्थाय चैव त्वं कुरु कर्म सुदुष्करम् ।	011a  
प्राप्याधिपत्यमिन्द्रेण यज्ञैरिष्टं यशोऽर्थिना ॥	011c  
तथा मन्त्रविदो विप्रास्तपस्तप्त्वा सुदुष्करम् ।	012a  
गुरूनभ्युपगच्छन्ति यशसोऽर्थाय भामिनि ॥	012c  
तथा राजर्षयः सर्वे ब्राह्मणाश्च तपोधनाः ।	013a  
चक्रुरुच्चावचं कर्म यशसोऽर्थाय दुष्करम् ॥	013c  
सा त्वं माद्रीं प्लवेनैव तारयैनामनिन्दिते ।	014a  
अपत्यसंविधानेन परां कीर्तिमवाप्नुहि ॥	014c  
\'कुन्त्युवाच ।	015  
धर्मं वै धर्मशास्त्रोक्तं यथा वदसि तत्तथा ।	015a  
तस्मादनुग्रहं तस्याः करोमि कुरुनन्दन ॥\'	015c  
वैशम्पायन उवाच ।	016  
एवमुक्ताऽब्रवीन्मार्द्रीं सकृच्चिन्तय दैवतम् ।	016a  
तस्मात्ते भविताऽपत्यमनुरूपमसंशयम् ॥	016c  
\'ततो मन्त्रे कृते तस्मिन्विधिदृष्टेन कर्मणा ।	017a  
ततो राजसुता स्नाता शयने संविवेश ह ॥\'	017c  
ततो माद्री विचार्यैका जगाम मनसाऽश्विनौ ।	018a  
तावागम्य सुतौ तस्यां जनयामासतुर्यमौ ।	018c  
नकुलं सहदेवं च रूपेणाप्रतिमौ भुवि ॥	018e  
तथैव तावपि यमौ वागुवाचाशरीरिणी ।	019a  
\'धर्मतो भक्तितश्चैव शीलतो विनयैस्तथा ॥	019c  
सत्वरूपगुणोपेतौ भवतोऽत्यश्विनाविति ।	020a  
मासते तेजसाऽत्यर्थं रूपद्रविणसम्पदा ॥	020c  
नामानि चक्रिरे तेषां शतशृङ्गनिवासिनः ।	021a  
भक्त्या च कर्मणा चैव तथाऽऽशीर्भिर्विशाम्पते ॥	021c  
ज्येष्ठं युधिष्ठिरेत्येवं भीमसेनेति मध्यमम् ।	022a  
अर्जुनेति तृतीयं च कुन्तीपुत्रानकल्पयन् ॥	022c  
पूर्वजं नकुलेत्येवं सहदेवेति चापरम् ।	023a  
माद्रीपुत्रावकथयंस्ते विप्राः प्रीतमानसाः ॥	023c  
अनुसंवत्सरं जाता अपि ते कुरुसत्तमाः ।	024a  
पाण्डुपुत्रा व्यराजन्त पञ्चसंवत्सरा इव ॥	024c  
महासत्त्वा महावीर्या महाबलपराक्रमाः ।	025a  
पाण्डुर्दृष्ट्वा सुतांस्तांस्तु देवरूपान्महौजसः ॥	025c  
मुदं परमिकां लेभे ननन्द च नराधिपः ।	026a  
ऋषीणामपि सर्वेषां शतशृङ्गनिवासिनाम् ॥	026c  
प्रिया बभूवुस्तासां च तथैव मुनियोषिताम् ।	027a  
कुन्तीमथ पुनः पाण्डुर्माद्र्यर्थे समचोदयत् ॥	027c  
तमुवाच पृथा राजन् रहस्युक्ता तदा सती ।	028a  
उक्ता सकृद्द्वन्द्वमेषा लेभे तेनास्मि वञ्चिता ॥	028c  
बिभेम्यस्याः परिभवात्कुस्त्रीणां गतिरिदृशी ।	029a  
नाज्ञासिषमहं मूढा द्वन्द्वाह्वाने फलद्वयम् ॥	029c  
तस्मान्नाहं नियोक्तव्या त्वयैषोऽस्तु वरो मम ।	030a  
एवं पाण्डोः सुताः पञ्च देवदत्ता महाबलाः ॥	030c  
सम्भूताः कीर्तिमन्तश्च कुरुवंशविवर्धनाः ।	031a  
शुभलक्षणसम्पन्नाः सोमवत्प्रियदर्शनाः ॥	031c  
सिंहदर्पा महेष्वासाः सिंहविक्रान्तगामिनः ।	032a  
सिंहग्रीवा मनुष्येन्द्रा ववृधुर्देवविक्रमाः ॥	032c  
विवर्धमानास्ते तत्र पुण्ये हैमवते गिरौ ।	033a  
विस्मयं जनयामासुर्महर्षीणां समेयुषाम् ॥	033c  
\'जातमात्रानुपादाय शतशृङ्गनिवासिनः ।	034a  
पाण्डोः पुत्रानमन्यन्त तापसाः स्वानिवात्मजान् ॥	034c  
वैशम्पायन उवाच ।	035  
ततस्तु वृष्णयः सर्वे वसुदेवपुरोगमाः ॥	035ac  
पाण्डुः शापभयाद्भीतः शतशृङ्गमुपेयिवान् ।	036a  
तत्रैव मुनिभिः सार्धं तापसोऽभूत्तपस्विभिः ॥	036c  
शाकमूलफलाहारस्तपस्वी नियतेन्द्रियः ।	037a  
योगध्यानपरो राजा बभूवेति च वादकाः ॥	037c  
प्रबुवन्ति स्म बहवस्तच्छ्रुत्वा शोककर्शिताः ।	038a  
पाण्डोः प्रीतिसमायुक्ताः कदा श्रोष्याम सङ्कथाः ॥	038c  
इत्येवं कथयन्तस्ते वृष्णयः सह बान्धवैः ।	039a  
पाण्डोः पुत्रागमं श्रुत्वा सर्वे हर्षसमन्विताः ॥	039c  
सभाजयन्तस्तेऽन्योन्यं वसुदेवं वचोऽब्रुवन् ।	040a  
न भवेरन्क्रियाहीनाः पाण्डुपुत्रा महाबलाः ॥	040c  
पाण्डोः प्रियहितान्वेषी प्रेषय त्वं पुरोहितम् ।	041a  
वसुदेवस्तथेत्युक्त्वा विससर्ज पुरोहितम् ॥	041c  
युक्तानि च कुमाराणां पारबर्हाण्यनेकशः ।	042a  
कुन्तीं माद्रीं च सन्दिश्य दासीदासपरिच्छदम् ॥	042c  
गावो हिरण्यं रौप्यं च प्रेषयामास भारत ।	043a  
तानि सर्वाणि सङ्गृह्य प्रययौ स पुरोहितः ॥	043c  
तमागतं द्विजश्रेष्ठं काश्यपं वै पुरोहितम् ।	044a  
पूजयामास विधिवत्पाण्डुः परपुरञ्जयः ॥	044c  
पृथा माद्री च संहृष्टे वसुदेवं प्रशंसताम् ।	045a  
ततः पाण्डुः क्रियाः सर्वाः पाण्डवानामकारयत् ॥	045c  
गर्भाधानादिकृत्यानि चौलोपनयनानि च ।	046a  
काश्यपः कृतवान्सर्वमुपाकर्म च भारत ॥	046c  
चौलोपनयनादूर्ध्वमृषभाक्षा यशस्विनः ।	047a  
वैदिकाध्ययने सर्वे समपद्यन्त पारगाः ॥	047c  
शर्यातेः प्रथमः पुत्रः शुक्रो नाम परन्तपः ।	048a  
येन सागरपर्यन्ता धनुषा निर्जिता मही ॥	048c  
अश्वमेधशतैरिष्ट्वा स महात्मा महामखैः ।	049a  
आराध्य देवताः सर्वाः पितॄनपि महामतिः ॥	049c  
शतशृङ्गे तपस्तेपे शाकमूलफलाशनः ।	050a  
तेनोपकरणश्रेष्ठैः शिक्षया चोपबृंहिताः ॥	050c  
तत्प्रसादाद्धनुर्वेदे समपद्यन्त पारगाः ।	051a  
गदायां पारगो भीमस्तोमरेषु युधिष्ठिरः ॥	051c  
असिचर्मणि निष्णातौ यमौ सत्त्ववतां वरौ ।	052a  
धनुर्वेदे गतः पारं सव्यसाची परन्तपः ॥	052c  
शुक्रेण समनुज्ञातो मत्समोऽयमिति प्रभो ।	053a  
अनुज्ञाय ततो राजा शक्तिं खङ्गं ततः शरान् ॥	053c  
धनुश्च दमतां श्रेष्ठस्तालमात्रं महाप्रभम् ।	054a  
विपाठक्षुरनाराचान्गृध्रपक्षैरलङ्कृतान् ॥	054c  
ददौ पार्थाय संहृष्टो महोरगसमप्रभान् ।	055a  
अवाप्य सर्वशस्त्राणि मुदितो वासवात्मजः ॥	055c  
मेने सर्वान्महीपालानपर्याप्तान्स्वतेजसः ॥	056ac  
एकवर्षान्तरास्त्वेवं परस्परमरिन्दमाः ।	057a  
अन्ववर्तन्त पार्थाश्च माद्रीपुत्रौ तथैव च ॥\'	057c  
ते च पञ्च शतं चैव कुरुवंशविवर्धनाः ।	058a  
सर्वे ववृधिरेऽल्पेन कालेनाप्स्विव पङ्कजाः ॥ ॥	058c  

इति श्रीमन्महाभारते आदिपर्वणि सम्भवपर्वणि त्रयस्त्रिंशदधिकशततमोऽध्यायः ॥ 133 ॥

1-133-2 विगुणे प्रजोत्पादनानधिकृते । अवरत्वे कनिष्ठात्वे । वरार्हायाः कृन्त्या अपेक्षया ॥ 1-133-6 संरम्भोऽभिमानः ॥ 1-133-7 इष्टमनिष्टं वा वक्ष्यसीति सन्देहेन ॥ 1-133-8 प्रतिपत्स्यते अङ्गीकरिष्यति ॥ 1-133-9 सन्तानमविच्छेदम् ॥ 1-133-10 मम पूर्वेषां चापिण्डनाशाय पिण्डविनाशाभावाय । बहुषु पुत्रेषु कस्यचिदपि पुत्रस्य सन्ततेरविच्छेदसम्भवादित्यर्थः ॥ 1-133-11 यशस इति कृतकृत्या अपि यशोर्थं देवगुर्वाद्याराधनं कुर्वन्तीत्यर्थः ॥ 1-133-20 अत्यश्विनौ अश्विभ्यामधिकौ ॥ 1-133-24 अनुसंवत्सरं संवत्सरमनु पश्चाज्जाता अपि देवताभावात्सर्वे पञ्चसंवत्सरा इवादृश्यन्तेत्यर्थः ॥ त्रयस्त्रिंशदधिकशततमोऽध्यायः ॥ 133 ॥
