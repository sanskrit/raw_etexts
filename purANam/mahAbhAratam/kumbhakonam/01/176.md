अध्यायः 176

भिक्षाटनार्थं गतानां युधिष्ठिरादीनां गृहं प्रत्यागमनम् ॥ 1 ॥ भीमो बकं प्रति प्रेष्यत इति ज्ञातवतो युधिष्ठिरस्य सन्तापः ॥ 2 ॥ भीमसेनप्रभावकथनेन कुन्त्या कृतं युधिष्ठिराश्वासनम् ॥ 3 ॥
वैशम्पायन उवाच ।	001  
करिष्य इति भीमेन प्रतिज्ञातेऽथ भारत ।	001a  
आजग्मुस्ते ततः सर्वे भैक्षमादाय पाण्डवाः ॥	001c  
\'भीमसेनं ततो दृष्ट्वा आपूर्णवदनं तथा ।	002a  
बुबोध धर्मराजस्तु हृषितं भीममच्युतम् ॥	002c  
तोषस्य कारणं यत्तु मनसाऽचिन्तयद्गुरुः ।	003a  
स समीक्ष्य तदा राजन्योद्धुकामं युधिष्ठिरः ॥\'	003c  
आकारेणैव तं ज्ञात्वा पाण्डुपुत्रो युधिष्ठिरः ।	004a  
रहः समुपविश्यैकस्ततः पप्रच्छ मातरम् ॥	004c  
किं चिकीर्षत्ययं कर्म भीमो भीमपराक्रमः ।	005a  
भवत्यनुमते कच्चित्स्वयं वा कर्तुमिच्छति ॥	005c  
कुन्त्युवाच 	006  
ममैव वचनादेष करिष्यति परन्तपः ।	006a  
ब्राह्मणार्थे महत्कृत्यं मोक्षाय नगरस्य च ॥	006c  
\'बकाय कल्पितं पुत्र महान्तं बलिमुत्तमम् ।	007a  
भीमो भुनक्तु सुस्पष्टमप्येकाहं तपःसुतः ॥\'	007c  
युधिष्ठिर उवाच 	008  
किमिदं साहसं तीक्ष्णं भवत्या दुष्करं कृतम् ।	008a  
परित्यागं हि पुत्रस्य न प्रशंसन्ति साधवः ॥	008c  
कथं परसुतस्यार्थे स्वसुतं त्यक्तुमिच्छसि ।	009a  
लोकवेदविरुद्धं हि पुत्रत्यागात्कृतं त्वया ॥	009c  
यस्य बाहू समाश्रित्य सुखं सर्वे शयामहे ।	010a  
राज्यं चापहृतं क्षुद्रैराजिहीर्षामहे पुनः ॥	010c  
यस्य दुर्योधनो वीर्यं चिन्तयन्नमितौजसः ।	011a  
न शेते रजनीः सर्वा दुःखाच्छकुनिना सह ॥	011c  
यस्य वीरस्य वीर्येण मुक्ता जतुगृहाद्वयम् ।	012a  
अन्येभ्यश्चैव पापेभ्यो निहतश्च पुरोचनः ॥	012c  
यस्य वीर्यं समाश्रित्य वसुपूर्णां वसुन्धराम् ।	013a  
इमां मन्यामहे प्राप्तां निहत्य धृतराष्ट्रजान् ॥	013c  
तस्य व्यवसितस्त्यागो बुद्धिमास्थाय कां त्वया ।	014a  
कच्चिन्नु दुःखैर्बुद्धिस्ते विलुप्ता गतचेतसः ॥	014c  
कुन्त्युवाच 	015  
युधिष्ठिर न सन्तापस्त्वया कार्यो वृकोदरे ।	015a  
न चायं बुद्धिदौर्बल्याद्व्यवसायः कृतो मया ॥	015c  
\'न च शोकेन बुद्धिः सा विलुप्ता गतचेतसः ।	016a  
\'इह विप्रस्य भवने वयं पुत्र सुखोषिताः ।	016c  
अज्ञाता धार्तराष्ट्राणां सत्कृता वीतमन्यवः ॥	016e  
तस्य प्रतिक्रिया पार्थ मयेयं प्रसमीक्षिता ।	017a  
एतावानेव पुरुषः कृतं यस्मिन्न नश्यति ॥	017c  
यावच्च कुर्यादन्योऽस्य कुर्याद्बहुगुणं ततः ।	018a  
\'ब्राह्मणार्थे महान्धर्मो जानामीत्थं वृकोदरे ॥\'	018c  
दृष्ट्वा भीमस्य विक्रान्तं तदा जतुगृहे महत् ।	019a  
हिडिम्बस्य वधाच्चैवं विश्वासो मे वृकोदरे ॥	019c  
बाह्वोर्बलं हि भीमस्य नागायुतसमं महत् ।	020a  
येन यूयं गजप्रख्या निर्व्यूढा वारणावतात् ॥	020c  
वृकोदरेण सदृशो बलेनान्यो न विद्यते ।	021a  
यो व्यतीयाद्युधि श्रेष्ठमपि वज्रधरं स्वयम् ॥	021c  
जातमात्रः पुरा चैव ममाङ्कात्पतितो गिरौ ।	022a  
शरीरगौरवादस्य शिला गात्रैर्विचूर्णिता ॥	022c  
तदहं प्रज्ञया ज्ञात्वा बलं भीमस्य पाण्डव ।	023a  
प्रतिकार्ये च विप्रस्य ततः कृतवती मतिम् ॥	023c  
नेदं लोभान्न चाज्ञानान्न च मोहाद्विनिश्चितम् ।	024a  
बुद्धिपूर्वं तु धर्मस्य व्यवसायः कृतो मया ॥	024c  
अर्थौ द्वावपि निष्पन्नौ युधिष्ठिर भविष्यतः ।	025a  
प्रतीकारश्च वासस्य धर्मश्च चरितो महान् ॥	025c  
यो ब्राह्मणस्य साहाय्यं कुर्यादर्थेषु कर्हिचित् ।	026a  
क्षत्रियः स शुभाँल्लोकानाप्नुयादिति मे मतिः ॥	026c  
क्षत्रियस्यैव कुर्वाणः क्षत्रियो वधमोक्षणम् ।	027a  
विपुलां कीर्तिमाप्नोति लोकेऽस्मिंश्च परत्र च ॥	027c  
वैश्यस्यार्थे च साहाय्यं कुर्वाणः क्षत्रियो भुवि ।	028a  
स सर्वेष्वपि लोकेषु प्रजा रञ्जयते ध्रुवम् ॥	028c  
शूद्रं तु मोचयेद्राजा शरणार्थिनमागतम् ।	029a  
प्राप्नोतीह कुले जन्म सद्द्रव्ये राजपूजिते ॥	029c  
एवं मां भगवान्व्यासः पुरा पौरवनन्दन ।	030a  
प्रोवाचासुकरप्रज्ञस्तस्मादेवं चिकीर्षितम् ॥ ॥	030c  

इति श्रीमन्महाभारते आदिपर्वणि बकवधपर्वणि षट्सप्तत्यधिकशततमोऽध्यायः ॥ 176 ॥

1-176-6 मोक्षाय बकभयादिति शेषः ॥
 1-176-25 प्रतीकारः प्रत्युपकारः ॥
 षट्सप्तत्यधिकशततमोऽध्यायः ॥ 176 ॥
