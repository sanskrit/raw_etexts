अध्यायः 209

ईश्वरेण पार्वतीं प्रति ऋषिधर्मकथनम् ॥ 1 ॥

उमोवाच ।	001  
भगवन्देवदेवेश त्रिपुरान्तक शङ्कर ।	001a  
अयं त्वृषिगणो देव तपस्तप इति प्रभो ॥	001c  
तपसा कर्शितो नित्यं तपोऽर्जनपरायणः ।	002a  
अस्य किंलक्षणो धर्मः कीदृशश्चागमस्तथा ।	002c  
एतदिच्छाम्यहं श्रोतुं तन्मे वद वरप्रद ॥	002e  
नारद उवाच ।	003  
एवं ब्रुवन्त्यां रुद्राण्यामृषयः साधु साध्विति ।	003a  
अब्रुवन्हृष्टमनसः सर्वे तद्गतमानसाः ॥	003c  
शृण्वन्तीमृषिधर्मांस्तु ऋषयश्चाभ्यपूजयन् ॥	004ac  
ऋषय ऊचुः ।	005  
त्वत्प्रसादद्वयं देवि श्रोष्यामः परमं हितम् ।	005a  
धन्याः खलु वयं सर्वे पादमूलं तवाश्रिताः ।	005c  
इति सर्वे तदा देवीं वाचा समभिपूजयन् ॥	005e  
महेश्वर उवाच ।	006  
न्यायतस्त्वं महाभागे श्रोतुकामा मनस्विनि ।	006a  
हन्त ते कथयिष्यामि मुनिधर्मं शुचिस्मिते ॥	006c  
वानप्रस्थं समाश्रित्य क्रियते बहुधा नरैः ।	007a  
बहुशाखो बहुविधो ऋषिधर्मः सनातनः ॥	007c  
प्रायशः सर्वभोगार्थमृषिभिः क्रियते तपः ।	008a  
तथा सञ्चरतां तेषां देवि धर्मविधिं शृणु ॥	008c  
भूत्वा पूर्वं गृहस्थस्तु पुत्रानृण्यमवाप्य च ।	009a  
कलत्रकार्यं संस्थाप्य कारणात्सन्त्यजेद्गृहम् ॥	009c  
अवस्थाप्य मनो धृत्या व्यवसायपुरःसरः ।	010a  
निर्दारो वा सदारो वा वनवासाय संव्रजेत् ॥	010c  
देशाः परमपुण्या ये नदीवनसमन्विताः ।	011a  
अबोधमुक्ताः प्रायेण तीर्थायतनसंयुताः ॥	011c  
तत्र गत्वा विधिं ज्ञात्वा दीक्षां कुर्याद्यथागमम् ।	012a  
दीक्षित्वैकमना भूत्वा परिचर्यां समाचरेत् ॥	012c  
काल्योत्थानं च शौचं च सर्वदेवप्रणामनम् ।	013a  
सकृदालेपनं काये त्यक्तदोषोऽप्रमादिता ॥	013c  
सायम्प्रातश्चाभिषेकं चाग्निहोत्रं यथाविधि ।	014a  
काले शौचं च कार्यं च जटावल्कलधारणम् ॥	014c  
सततं वनचर्या च समित्कुसुमकारणात् ।	015a  
नीवाराग्रयणं काले शाकमूलोपचायनम् ॥	015c  
सदायतनशौचं च तस्य धर्माय चेष्यते ।	016a  
अतिथीनामाभिमुख्यं तत्परत्वं च सर्वदा ॥	016c  
पाद्यासनाभ्यां सम्पूज्य तथाऽऽहारनिमन्त्रणम् ।	017a  
अग्राम्यपचनं काले पितृदेवार्चनं तथा ॥	017c  
पश्चादतिथिसत्कारस्तस्य धर्मः सनातनः ।	018a  
शिष्टैर्धर्मासने चैव धर्मार्थसहिताः कथाः ॥	018c  
प्रतिश्रयविभागश्च भूमिशय्या शिलासु वा ।	019a  
व्रतोपवासयोगश्च क्षमा चेन्द्रियनिग्रहः ॥	019c  
दिवारात्रं यथायोगं शौचं धर्मस्य चिन्तनम् ।	020a  
एवं धर्माः पुरा दृष्टाः सामान्या वनवासिनाम् ॥	020c  
एवं वै यतमानस्य कालधर्मो यथा भवेत् ।	021a  
तथैव सोऽभिजयति स्वर्गलोकं शुचिस्मिते ॥	021c  
तत्र संविदिता भोगाः स्वर्गस्त्रीभिरनिन्दिते ।	022a  
परिभ्रष्टो यथा स्वर्गाद्विशिष्टस्तु भवेन्नृषु ॥	022c  
एवं धर्मस्तथा देवि सर्वेषां वनवासिनाम् ।	023a  
एतत्ते कथितं सर्वं किं भूयः श्रोतुमिच्छसि ॥	023c  
उमोवाच ।	024  
भगवन्देवदेवेश ऋषीणां चरितं शुभम् ।	024a  
विशेषधर्मानिच्छामि श्रोतुं कौतूहलं हि मे ॥	024c  
महेश्वर उवाच ।	025  
तदहं ते प्रवक्ष्यामि शृणु देवि समाहिता ॥	025ac  
वननित्यैर्वनरतैर्वानप्रस्थैर्महर्षिभिः ।	026a  
वनं गुरुमिवालम्ब्य वस्तव्यमिति निश्चयः ॥	026c  
वीरशय्यामुपासद्भिर्वारस्थानोपसेविभिः ।	027a  
व्रतोपवासैर्बहुलैर्ग्रीष्मे पञ्चतपैस्तथा ॥	027c  
पञ्चयज्ञपरैर्नित्यं पौर्णमास्यापरायणैः ।	028a  
मण्डूकशायैर्हेमन्ते शैवालाङ्कुरभोजनैः ॥	028c  
चीरवल्कलसंवीतैर्मृगाजिनधरैस्तथा ।	029a  
चातुर्मास्यपरैः कैश्चिद्देवधर्मपरायणैः ॥	029c  
एवंविधैर्वनेवासैस्तप्यते सुमहत्तपः ।	030a  
एवं कृत्वा शुभं कर्म पश्चाद्याति त्रिविष्टपम् ॥	030c  
तत्रापि सुमहत्कालं संविहृत्य यथासुखम् ।	031a  
जायते मानुषे लोके दानभोगसमन्वितः ॥	031c  
तपोविशेषसंयुक्ताः कथितास्ते शुचिस्मिते ॥	032ac  
उमोवाच ।	033  
भगवन्देवदेवेश तेषु ये दारसंयुताः ।	033a  
कीदृशं चरितं तेषां तन्मे शंसितुमर्हसि ॥	033c  
महेश्वर उवाच ।	034  
य एकपत्नीधर्माणश्चरन्ति विपुलं तपः ।	034a  
विन्ध्यपादेषु ये केचिद्ये च नैमिशवासिनः ॥	034c  
पुष्करेषु च ये चान्ये नदीवनसमाश्रिताः ।	035a  
सर्वे ते विधिदृष्टेन चरन्ति विपुलं तपः ॥	035c  
हिंसाद्रोहविमुक्ताश्च सर्वभूतानुकम्पिनः ।	036a  
शान्ता दान्ता जितक्रोधाः सर्वातिथ्यपरायणाः ॥	036c  
प्राणिष्वात्मोपमा नित्यमृतुकालाभिगामिनः ।	037a  
स्वदारसहिता देवि चरन्ति व्रतमुत्तमम् ॥	037c  
वसन्ति सुखमव्यग्राः पुत्रदारसमन्विताः ।	038a  
तेषां परिच्छदारम्भाः कृतोपकरणानि च ॥	038c  
गृहस्थवद्द्वितीयं ते यथायोगं प्रमाणतः ।	039a  
पोषणार्थं स्वदाराणामग्निकार्यार्थमेव च ।	039c  
गावश्च कर्षणं चैव सर्वमेतद्विधीयते ॥	039e  
एवं वनगतैर्देवि कर्तव्यं दारसङ्ग्रहैः ।	040a  
ते स्वदारैः समायान्ति पुण्याँल्लोकान्द्दढव्रताः ॥	040c  
पतिभिः सह ये दाराश्चरन्ति विपुलं तपः ।	041a  
अव्यग्रभावादैकात्म्यात्ताश्च गच्छन्ति वै दिवम् ।	041c  
एतत्ते कथितं देवि किं भूयः श्रोतुमिच्छसि ॥ ॥	041e  

इति श्रीमन्महाभारते अनुशासनपर्वणि दानधर्मपर्वणि नवाधिकद्विशततमोऽध्यायः ॥ 209 ॥
