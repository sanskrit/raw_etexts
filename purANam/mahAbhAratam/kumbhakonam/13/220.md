अध्यायः 220

ईश्वरेणोमां प्रति अन्धत्वपङ्गुत्वादिनानादोषकारणीभूतानां दुष्कर्मणां विशिष्य कथनम् ॥ 1 ॥

उमोवाच ।	001  
भगवन्देवदेवेश मम प्रीतिविवर्धन ।	001a  
\'जात्यन्धाश्चैव दृश्यन्ते जाता वा नष्टचक्षुषः ।	001c  
केन कर्मविपाकेन तन्मे शंसितुमर्हसि ॥	001e  
महेश्वर उवाच ।	002  
हन्त ते कथयिष्यामि शृणु कल्याणि कारणम् ॥	002ac  
ये पुरा कामकारेणि परवेश्मसु लोलुपाः ।	003a  
परस्त्रियोऽभिवीक्षन्ते दुष्टेनैव स्वचक्षुषाः ॥	003c  
अन्धीकुर्वन्ति यन्मर्त्यान्क्रोधलोभसमन्विताः ।	004a  
लक्षणज्ञाश्च रूपेषु अयथावत्प्रदर्शकाः ॥	004c  
एवं युक्तसमाचाराः कालधर्मवशास्तु ते ।	005a  
दण्डिता यमदण्डेन निरयस्थाश्चिरं प्रिये ॥	005c  
यदि चेन्मानुषं जन्म लभेरंस्ते तथापि वा ।	006a  
स्वभावतो वा जाता वा अन्धा एव भवन्ति ते ।	006c  
अक्षिरोगयुता वाऽपि नास्ति तत्र विचारणा ॥	006e  
उमोवाच ।	007  
मुखरोगयुताः केचिद्दृश्यन्ते सततं नराः ।	007a  
दन्तकण्ठकपोलस्थैर्व्याधिभिर्बहुपीडिताः ॥	007c  
आदिप्रभृति वै मर्त्या जाता वाऽप्यथ कारणात् ।	008a  
केन कर्मविपाकेन तन्मे शंसितुमर्हसि ॥	008c  
महेश्वर उवाच ।	009  
हन्त ते कथयिष्यामि शृणु देवि समाहिता ॥	009ac  
कुवक्तारस्तु ये देवि जिह्वया कटुकं भृशम् ।	010a  
असत्यं परुषं घोरं गुरून्प्रति परान्प्रति ॥	010c  
जिह्वाबाधां तदाऽन्येषां कुर्वते कोपकारणात् ।	011a  
प्रायशोऽनृतभूयिष्ठा नराः कार्यवशेन वा ।	011c  
तेषां जिह्वाप्रदेशस्था व्याधयः सम्भवन्ति ते ॥	011e  
कुश्रोतारस्तु ये चार्यं परेषां कर्णनाशकाः ।	012a  
कर्णरोगान्बहुविधाँल्लभन्ते ते पुनर्भवे ॥	012c  
दन्तरोगशिरोरोगकर्णरोगास्तथैव च ।	013a  
अन्ये दुःखाश्रिता दोषाः सर्वे चात्मकृतं फलम् ॥	013c  
उमोवाच ।	014  
पीड्यन्ते सततं देव मानुषेष्वेव केचन ।	014a  
कुक्षिपक्षाश्रितैर्दोषैर्व्याधिभिश्चोदराश्रितैः ॥	014c  
तीक्ष्णशूलैश्च पीड्यन्ते नरा दुःखपरिप्लुताः ।	015a  
केन कर्मविपाकेन तन्मे शंसितुमर्हसि ॥	015c  
महेश्वर उवाच ।	016  
ये पुरा मनुजा देवि कामक्रोधवशा भृशम् ।	016a  
आत्मार्थमेव चाहारं भुञ्जन्ते निरपेक्षकाः ॥	016c  
अभक्ष्याहारदानैश्च विश्वस्तानां विषप्रदाः ।	017a  
अभक्ष्यभक्षदाश्चैव शौचमङ्गलवर्जिताः ॥	017c  
मांसयुक्तसमाचाराः पुनर्जन्मनि शोभने ।	018a  
कथञ्चित्प्राप्य मानुष्यं तत्र ते व्याधिपीडिताः ॥	018c  
तैस्तैर्बहुविधाकारैर्व्याधिभिर्दुःखसंश्रिताः ।	019a  
भवन्त्येवं तथा देवि यथा चैवं तथा कृतम् ॥	019c  
उमोवाच ।	020  
दृश्यन्ते सततं देव व्याधिभिर्मेहनाश्रितैः ।	020a  
पीड्यमानास्तथा मर्त्या अश्मरीशर्करादिभिः ।	020c  
केन कर्मविपाकेन तन्मे शंसितुमर्हसि ॥	020e  
महेश्वर उवाच ।	021  
ये पुरा मनुजा देवि परदारप्रधर्षकाः ।	021a  
तिर्यग्योनिषु धूर्ता वै मैथुनार्थं चरन्ति च ॥	021c  
कामदोषेण ये धूर्ताः कन्यासु विधवासु च ।	022a  
बलात्कारेण गच्छन्ति रूपदर्पसमन्विताः ॥	022c  
तादृशा मरणं पुनर्जन्मनि शोभने ।	023a  
यदि चेन्मानुषं जन्म लभेरंस्ते तथाविधाः ।	023c  
मेहनस्थैस्तथा घोरैः पीड्यन्ते व्यधिभिः प्रिये ॥	023e  
उमोवाच ।	024  
भगवन्मानुषाः केचिद्दृश्यन्ते शोषिणः कृशाः ।	024a  
केन कर्मविपाकेन तन्मे शंसितुमर्हसि ॥	024c  
महेश्वर उवाच ।	025  
ये पुरा मनुजा देवि मांसलुब्धाः सुलोलुपाः ।	025a  
आत्मार्थे स्वादुगृद्धाश्च परभोगोपतापिनः ॥	025c  
अभ्यसूयाश्चोपतापाः परभोगेषु ये नराः ।	026a  
एवं युक्तसमाचाराः पुनर्जन्मनि शोभने ॥	026c  
शेषव्याधियुतास्तत्र नरा धमनिसन्तताः ।	027a  
भवन्त्येव नरा देवि पापकर्मोपभोगिनः ॥	027c  
उमोवाच ।	028  
भगवन्मानुषाः केचित्क्लिश्यन्ते कण्ठरोगिणः ।	028a  
केन कर्मविपाकेन तन्मे शंसितुमर्हसि ॥	028c  
महेश्वर उवाच ।	029  
ये पुरा मनुजा देवि परेषां रूपनाशनाः ।	029a  
आघातवधबन्धैश्च वृथा दण्डेन मोहिताः ॥	029c  
इष्टनाशकरा ये तु अपथ्याहारदा नराः ।	030a  
चिकित्सका वा दुष्टास्च द्वेषलोभसमन्विताः ॥	030c  
निर्दयाः प्राणिहिंसायां मलदाश्चित्तनाशनाः ।	031a  
एवं युक्तसमाचाराः पुनर्जन्मनि शोभने ॥	031c  
यदि वै मानुषं जन्म लभेरंस्तेषु दुःखिताः ।	032a  
अत्र ते क्लेशसंयुक्ताः कण्ठरोगशतैर्वृताः ॥	032c  
केचित्त्वग्दोषसंयुक्ता व्रणकुष्ठैश्च संयुताः ।	033a  
श्वित्रकुष्ठयुता वाऽपि बहुधा कृच्छ्रसंयुताः ।	033c  
भवन्त्येव नरा देवि यथा तेन कृतं फलम् ॥	033e  
उमोवाच ।	034  
भगवन्मानुषाः केचिदङ्गहीनाश्च पङ्गव ।	034a  
केन कर्मविपाकेन तन्मे शंसितुमर्हसि ॥	034c  
महेश्वर उवाच ।	035  
ये पुरा मनुजा देवि लोभमोहसमावृताः ।	035a  
प्राणिनां प्राणहिंसार्थमङ्गविघ्नं प्रकुर्वते ।	035c  
शस्त्रेणोत्कृत्य वा देवि प्राणिनां चेष्टनाशकाः ॥	035e  
एवं युक्तसमाचाराः पुनर्जन्मनि शोभने ।	036a  
तदङ्गहीना वै प्रेत्य भवन्त्येव न संशयः ।	036c  
स्वभावतो वा जाता वा पङ्गवश्च भवन्ति ते ॥	036e  
उमोवाच ।	037  
भगवन्मानुषाः केचिद्ग्रन्थिभिः पिलकैस्तथा ।	037a  
क्लिश्यमानाः प्रदृश्यन्ते तन्मे शंसितुमर्हसि ॥	037c  
महेश्वर उवाच ।	038  
ये पुरा मनुजा देवि ग्रन्थिभेदकरा नृणाम् ।	038a  
मुष्टिप्रहारपरुषा नृशंसाः पापकारिणः ।	038c  
पाटकास्तोटकाश्चैव शूलतुन्नास्तथैव च ॥	038e  
एवंयुक्तसमाचाराः पुनर्जन्मनि शोभने ।	039a  
ग्रन्थिभिः पिलकैश्चैव क्लिश्यन्ते भृशदुःखिताः ॥	039c  
उमोवाच ।	040  
भगवन्मानुषाः केचित्पादरोगसमन्विताः ।	040a  
दृश्यन्ते सततं देव तन्मे शंसितुमर्हसि ॥	040c  
महेश्वर उवाच ।	041  
ये पुरा मनुजा देवि क्रोधलोभसमन्विताः ।	041a  
मनुजा देवतास्थानं स्वपादैर्भ्रंशयन्त्युत ।	041c  
जानुभिः पार्ष्णिभिश्चैव प्राणिहिंसां प्रकुर्वते ॥	041e  
एवं युक्तसमाचाराः पुनर्जन्मनि शोभने ।	042a  
पादरोगैर्बहुविधैर्बाध्यन्ते विपदादिभिः ॥	042c  
उमोवाच ।	043  
भगवन्मानुषाः केचिद्दृश्यन्ते बहवो भुवि ।	043a  
वातजैः पित्तजै रोगैर्युगपत्सान्निपातकैः ॥	043c  
रोगैर्बहुविधैर्देव क्लिश्यमानाः सुदुःखिताः ।	044a  
असमस्तैः समस्तैश्च आढ्या वा दुर्गतास्तथा ।	044c  
केन कर्मविपाकेन तन्मे शंसितुमर्हसि ॥	044e  
महेश्वर उवाच ।	045  
तदहं ते प्रवक्ष्यामि शृणु कल्याणि कारणम् ॥	045ac  
ये पुरा मनुजा देवि त्वासुरं भावमाश्रिताः ।	046a  
स्ववशाः कोपनपरा गुरुविद्वेषिणस्तथा ॥	046c  
परेषां दुःखजनका मनोवाक्कायकर्मभिः ।	047a  
छिन्दन्भिन्दन्स्तुदन्नेव नित्यं प्राणिषु निर्दयाः ॥	047c  
एवंयुक्तसमाचाराः पुनर्जन्मनि शोभने ।	048a  
यदि वै मानुषं जन्म लभेरंस्ते तथाविधाः ।	048c  
तत्र ते बहुभिर्घोरैस्तप्यन्ते व्याधिभिः प्रिये ॥	048e  
केचिद्वातादिसंयुक्ताः केचित्काससमन्विताः ।	049a  
ज्वरातिसारतृष्णाभिः पीड्यमानास्तथा परे ॥	049c  
पादगुल्मैश्च बहुभिः श्लेष्मदोषसमन्विताः ।	050a  
पादरोगैश्च विविधैर्व्रणकुष्ठभगन्दरैः ।	050c  
आढ्या वा दुर्गता वाऽपि दृश्यन्ते व्याधिपीडिताः ॥	050e  
एवमात्मकृतं कर्म भुञ्जन्ते तत्र तत्र ते ।	051a  
अभिभूतुं न शक्यं हि केनचित्स्वकृतं फलम् ।	051c  
इति ते कथितं देवि भूयः श्रोतुं किमिच्छसि ॥ ॥	051e  

इति श्रीमन्महाभारते अनुशासनपर्वणि दानधर्मपर्वणि विंशत्यधिकद्विशततमोऽध्यायः ॥ 220
