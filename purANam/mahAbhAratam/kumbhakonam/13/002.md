अध्यायः 002

भीष्मेण युधिष्ठिरं प्रति गार्हस्थ्याश्रयणेनातिथिसत्कारस्य श्रेयःसाधनतायां सुदर्शनोपाख्यानकथनम् ॥ 1 ॥

युधिष्ठिर उवाच ।	kk-13-01-002-001  
पितामह महाप्राज्ञ सर्वशास्त्रविशारद ।	kk-13-01-002-001a  
श्रुतं मे महदाख्यानमिदं मतिमतांवर ॥	kk-13-01-002-001c  
भूयस्तु श्रोतुमिच्छामि धर्मार्थसहितं नृप ।	kk-13-01-002-002a  
कथ्यमानं त्वया किञ्चित्तन्मे व्याख्यातुमर्हसि ॥	kk-13-01-002-002c  
केन मृत्युर्गृहस्थेन धर्ममाश्रित्य निर्जितः ।	kk-13-01-002-003a  
इत्येतद्धर्ममाचक्ष्व तत्त्वेनापि च पार्थिव ॥	kk-13-01-002-003c  
भीष्म उवाच ।	kk-13-01-002-004  
अत्राप्युदाहरन्तीममितिहासं पुरातनम् ।	kk-13-01-002-004a  
यथा मृत्युर्गृहस्थेन धर्ममाश्रित्य निर्जितः ॥	kk-13-01-002-004c  
मनोः प्रजापते राजन्निक्ष्वाकुरभवत्सुतः ।	kk-13-01-002-005a  
तस्य पुत्रशतं जज्ञे नृपतेः सूर्यवर्चसः ॥	kk-13-01-002-005c  
दशमस्तस्य पुत्रस्तु दशाश्वो नाम भारत ।	kk-13-01-002-006a  
माहिष्मत्यामभूद्राजा धर्मात्मा सत्यविक्रमः ॥	kk-13-01-002-006c  
दशाश्वस्य सुतस्त्वासीद्राजा परमधार्मिकः ।	kk-13-01-002-007a  
सत्ये तपसि दाने च यस्य नित्यं रतं मनः ॥	kk-13-01-002-007c  
मदिराश्व इति ख्यातः पृथिव्यां पृथिवीपतिः ।	kk-13-01-002-008a  
धनुर्वेदे च वेदे च निरतो योऽभवत्सदा ॥	kk-13-01-002-008c  
मदिराश्वस्य पुत्रस्तु द्युतिमान्नाम पार्थिवः ।	kk-13-01-002-009a  
महाभागो महातेजा महासत्वो महाबलः ॥	kk-13-01-002-009c  
पुत्रो द्युतिमतस्त्वासीद्राजा परमधार्मिकः ।	kk-13-01-002-010a  
सर्वलोकेषु विख्यातः सुवीरो नाम नामतः ।	kk-13-01-002-010c  
धर्मात्मा कोशवांश्चापि देवराज इवापरः ॥	kk-13-01-002-010e  
सुवीरस्य तु पुत्रोऽभूत्सर्वसङ्ग्रामदुर्जयः ।	kk-13-01-002-011a  
दुर्जयो नाम विख्यातः सर्वशस्त्रभृतांवर ॥	kk-13-01-002-011c  
दुर्जयस्येन्द्रवपुषः पुत्रोऽग्निसदृशद्युतिः ।	kk-13-01-002-012a  
दुर्योधनो नाम महान्राजा राजर्षिसत्तमः ॥	kk-13-01-002-012c  
तस्येन्द्रसमवीर्यस्य सङ्ग्रामेष्वनिवर्तिनः ।	kk-13-01-002-013a  
विषये वासवस्तस्य सम्यगेव प्रवर्षति ॥	kk-13-01-002-013c  
रत्नैर्धनैश्च पशुभिः सस्यैश्चापि पृथग्विधैः ।	kk-13-01-002-014a  
नगरं विषयश्चास्य प्रतिपूर्णस्तदाऽभवत् ॥	kk-13-01-002-014c  
न तस्य विषये चाभूत्कृपणो नापि दुर्गतः ।	kk-13-01-002-015a  
व्याधितो वा कृशो वाऽपि तस्मिन्नाभून्नरः क्वचित् ॥	kk-13-01-002-015c  
सुदक्षिणो मधुरवागनसूयुर्जितेन्द्रियः ।	kk-13-01-002-016a  
धर्मात्मा चानृशंसश्च विक्रान्तोऽथाविकत्थनः ॥	kk-13-01-002-016c  
यज्वा च दान्तो मेधावी ब्रह्मण्यः सत्यसङ्गरः ।	kk-13-01-002-017a  
न चावमन्ता दाता च वेदवेदाङ्गपारगः ॥	kk-13-01-002-017c  
तं नर्मदा देवनदी पुण्या शीतजला शिवा ।	kk-13-01-002-018a  
चकमे पुरुषव्याघ्रं स्वेन भावेन भारत ॥	kk-13-01-002-018c  
तस्यां जज्ञे तदा नद्यां कन्या राजीवलोचना ।	kk-13-01-002-019a  
नाम्ना सुदर्शना राजन्रूपेण च सुदर्शना ॥	kk-13-01-002-019c  
तादृग्रूपा न नारीषु भूतपूर्वा युधिष्ठिर ।	kk-13-01-002-020a  
दुर्योधनसुता यादृगभवद्वरवर्णिनी ॥	kk-13-01-002-020c  
तामग्निश्चकमे साक्षाद्राजकन्यां सुदर्शनाम् ।	kk-13-01-002-021a  
स्वरूपं दीप्तिमत्कृत्वा शरदर्कसमद्युति ॥	kk-13-01-002-021c  
सा चाग्निशरणे राज्ञः शुश्रूषाकृतनिश्चया ।	kk-13-01-002-022a  
नियुक्ता पितृसन्देशादारिराधयिषुः शिखिम् ॥	kk-13-01-002-022c  
तस्या मनोहरं रूपं दृष्ट्वा देवो हुताशनः ।	kk-13-01-002-023a  
मन्मथेन समादिष्टः पत्नीत्वे यतते मिथः ॥	kk-13-01-002-023c  
भज मामनवद्याङ्गि कामात्कमललोचने ।	kk-13-01-002-024a  
रम्भोरु मृगशावाक्षि पूर्णचन्द्रनिभानने ॥	kk-13-01-002-024c  
तवेदं पद्मपत्राक्षं मुखं दृष्ट्वा मनोहरम् ।	kk-13-01-002-025a  
भ्रूलताललितं कान्तमनङ्गो बाधते हि माम् ॥	kk-13-01-002-025c  
ललाटं चन्द्ररेखाभं शिरोरुहविभूषितम् ।	kk-13-01-002-026a  
दृष्ट्वा ते पत्रलेखान्तमनङ्गो बाधते भृशम् ॥	kk-13-01-002-026c  
बालातपेन तुलितं सस्वेदपुलकोद्गमम् ।	kk-13-01-002-027a  
बिम्बाधरोष्ठवदनं विबुद्धमिव पङ्कजम् ।	kk-13-01-002-027c  
अतीव चारुविभ्रान्तं मदमावहते मम ॥	kk-13-01-002-027e  
दन्तप्रकाशनियता वाणी तव सुरक्षिता ।	kk-13-01-002-028a  
ताम्रपल्लवसङ्काशा जिह्वेयं मे मनोहरा ॥	kk-13-01-002-028c  
समाः स्निग्धाः सुजाताश्च सहिताश्च द्विजास्तव ।	kk-13-01-002-029a  
द्विजप्रिये प्रसीदस्व भज मां सुभगा ह्यसि ॥	kk-13-01-002-029c  
मनोज्ञं सुकृतापाङ्गं मुखं तव मनोहरम् ।	kk-13-01-002-030a  
स्तनौ ते संहतौ भीरु हाराभरणभूषितौ ॥	kk-13-01-002-030c  
पक्वबिल्वप्रतीकाशौ कर्कशौ सङ्गमक्षमौ ।	kk-13-01-002-031a  
गम्भीरनाभिसुभगे भज मां वरवर्णिनि ॥	kk-13-01-002-031c  
भीष्म उवाच ।	kk-13-01-002-032  
सैवमुक्ता विरहिते पावकेन महात्मना ।	kk-13-01-002-032a  
ईषदाकम्पहृदया व्रीडिता वाक्यमब्रवीत् ॥	kk-13-01-002-032c  
ननु नाम कुलीनानां कन्यकानां विशेषतः ।	kk-13-01-002-033a  
माता पिता प्रभवतः प्रदाने बान्धवाश्च ये ॥	kk-13-01-002-033c  
पाणिग्रहणमन्त्रैश्च हुते चैव विभावसौ ।	kk-13-01-002-034a  
सतां मध्ये निविष्टायाः कन्यायाः शरणं पतिः	kk-13-01-002-034c  
साऽहं नात्मवशा देव पितरं वरयस्व मे ।	kk-13-01-002-035a  
अथ नातिचिराद्राजा कालाद्दुर्योधनस्तदा	kk-13-01-002-035c  
यज्ञसम्भारनिपुणान्मन्त्रीनाहूय चोक्तवान् ।	kk-13-01-002-036a  
यज्ञं यक्ष्येऽहमिति वै सम्भारान्सम्भ्रियन्तु मे ॥	kk-13-01-002-036c  
ततः समाहिते तस्य यज्ञे ब्राह्मणसत्तमैः ।	kk-13-01-002-037a  
विप्ररूपी हुतवहो नृपं कन्यामयाचत ॥	kk-13-01-002-037c  
न तु राजा प्रदानाय तस्मै भावमकल्पयत् ।	kk-13-01-002-038a  
दरिद्रश्चासवर्णश्च ममायमिति पार्थिवः ।	kk-13-01-002-038c  
इति तस्मै न वै कन्यां दित्सां चक्रे नराधिपः ॥	kk-13-01-002-038e  
अथ दीक्षामुपेतस्य यज्ञे तस्य महात्मनः ।	kk-13-01-002-039a  
आहितो हवनार्थाय वेद्यामग्निः प्रणश्यत ॥	kk-13-01-002-039c  
ततः स भीतो नृपतिर्भृशं प्रव्यथितेन्द्रियः ।	kk-13-01-002-040a  
मन्त्रिणो ब्राह्मणांश्चैव पप्रच्छ किमिदं भवेत् ।	kk-13-01-002-040c  
यज्ञे समिद्धो भगवान्नष्टो मे हव्यवाहनः ॥	kk-13-01-002-040e  
सम्मन्त्रकुशलैस्तैस्तैर्ब्राह्मणैर्वेदपारगैः ।	kk-13-01-002-041a  
ऋत्विग्भिर्मन्त्रकुशलैर्यज्यतां वा हुताशनः ॥	kk-13-01-002-041c  
अथ ऋक्सामयजुषां ब्राह्मणैर्वेदपारगैः ।	kk-13-01-002-042a  
वेदतत्वार्थकुशलैस्ततः सोमपुरस्करैः ॥	kk-13-01-002-042c  
गुह्यैश्च नामभिः सर्वैराहूतो हव्यवाहनः ।	kk-13-01-002-043a  
स्वरूपं दीप्तिमत्कृत्वा शरदर्कसमद्युतिः ॥	kk-13-01-002-043c  
ततो महात्मा तानाह दहनो ब्राह्मणर्षभान् ।	kk-13-01-002-044a  
वरयाम्यात्मनोऽर्थाय दुर्योधनसुतामिति ॥	kk-13-01-002-044c  
ततस्ते कल्यमुत्थाय तस्मै राज्ञे न्यवेदयन् ।	kk-13-01-002-045a  
ब्राह्मणा विस्मिताः सर्वे यदुक्तं चित्रभानुना ॥	kk-13-01-002-045c  
ततः स राजा तच्छ्रुत्वा वचनं ब्रह्मवादिनाम् ।	kk-13-01-002-046a  
अवाप्य परमं हर्षं तथेति प्राह बुद्धिमान् ॥	kk-13-01-002-046c  
अयाचत च तं शुल्कं भगवन्तं विभावसुम् ।	kk-13-01-002-047a  
नित्यं सान्निध्यमिह ते चित्रभानो भवेदिति ॥	kk-13-01-002-047c  
तमाह भगवानग्निरेवमस्त्विति पार्थिवम् ।	kk-13-01-002-048a  
ततः सान्निध्यमद्यापि माहिष्मत्यां विभावसोः ॥	kk-13-01-002-048c  
दृष्टं हि सहदेवेन दिशं विजयता च तत् ।	kk-13-01-002-048e  
ततस्तां समलङ्कृत्य कन्यामहतवाससम् ।	kk-13-01-002-049a  
ददौ दुर्योधनो राजा पावकाय महात्मने ॥	kk-13-01-002-049c  
प्रतिजग्राह चाग्निस्तु राजकन्यां सुदर्शनाम् ।	kk-13-01-002-050a  
विधिना वेददृष्टेन वसोर्धारामिवाध्वरे ॥	kk-13-01-002-050c  
तस्या रूपेण शीलेन कुलेन वपुषा श्रिया ।	kk-13-01-002-051a  
अभवत्प्रीतिमानग्निर्गर्भं चास्यां समादधे ॥	kk-13-01-002-051c  
तस्याः समभवत्पुत्रो नाम्नाऽग्नेयः सुदर्शनः ॥	kk-13-01-002-052a  
सुदर्शनस्तु रूपेण पूर्णेन्दुसदृशोपमः ।	kk-13-01-002-053a  
शिशुरेवाध्यगात्सर्वं परं ब्रह्म सनातनम् ॥	kk-13-01-002-053c  
अथौघवान्नाम नृपो नृगस्यासीत्पितामहः ।	kk-13-01-002-054a  
तस्याप्योघवती कन्या पुत्रश्चौघरथोऽभवत् ॥	kk-13-01-002-054c  
तामोघवान्ददौ तस्मै स्वयमोघवतीं सुताम् ।	kk-13-01-002-055a  
सुदर्शनाय विदुषे भार्यार्थे देवरूपिणीम् ॥	kk-13-01-002-055c  
स गृहस्थाश्रमरतस्तया सह सुदर्शनः ।	kk-13-01-002-056a  
कुरुक्षेत्रेऽवसद्राजन्नोघवत्या समन्वितः ॥	kk-13-01-002-056c  
गृहस्थश्चावजेष्यामि मृत्युमित्येव स प्रभो ।	kk-13-01-002-057a  
प्रतिज्ञामकरोद्धीमान्दीप्ततेजा विशाम्पते ॥	kk-13-01-002-057c  
तामेवौघवतीं राजन्स पावकसुतोऽब्रवीत् ।	kk-13-01-002-058a  
अतिथेः प्रतिकूलं ते न कर्तव्यं कथञ्चन ॥	kk-13-01-002-058c  
येन येन च तुष्येत नित्यमेव त्वयाऽतिथिः ।	kk-13-01-002-059a  
अप्यात्मनः प्रदानेन न ते कार्या विचारणा ॥	kk-13-01-002-059c  
एतद्व्रतं मम सदा हृदि सम्परिवर्तते ।	kk-13-01-002-060a  
गृहस्थानां च सुश्रोणि नातिथेर्विद्यते परम् ॥	kk-13-01-002-060c  
प्रमाणं यदि वामोरु वचस्ते मम शोभने ।	kk-13-01-002-061a  
इदं वचनमव्यग्रा हृदि त्वं धारयेः सदा ॥	kk-13-01-002-061c  
निष्क्रान्ते मयि कल्याणि तथा सन्निहितेऽनघे ।	kk-13-01-002-062a  
नातिथिस्तेऽवमन्तव्यः प्रमाणं यद्यहं तव ॥	kk-13-01-002-062c  
तमब्रवीदोघवती तथा मूर्ध्नि कृताञ्जलिः ।	kk-13-01-002-063a  
न मे त्वद्वचनात्किञ्चिन्न कर्तव्यं कथञ्चन ॥	kk-13-01-002-063c  
जिगीषमाणस्तु गृहे तदा मृत्युः सुदर्शनम् ।	kk-13-01-002-064a  
पृष्ठतोऽन्वगमद्राजन्रन्ध्रान्वेषी तदा सदा ॥	kk-13-01-002-064c  
इध्मार्थं तु गते तस्मिन्नग्निपुत्रे सुदर्शने ।	kk-13-01-002-065a  
अतिथिर्ब्राह्मणः श्रीमांस्तामाहौघवतीं तदा ॥	kk-13-01-002-065c  
आतिथ्यं कृतमिच्छामि त्वयाऽद्य वरवर्णिनि ।	kk-13-01-002-066a  
प्रमाणं यदि धर्मस्ते गृहस्थाश्रमसम्मतः ॥	kk-13-01-002-066c  
इत्युक्ता तेन विप्रेणि राजपुत्री यशस्विनी ।	kk-13-01-002-067a  
विधिना प्रतिजग्राह वेदोक्तेन विशाम्पते ॥	kk-13-01-002-067c  
आसनं चैव पाद्यं च तस्मै दत्त्वा द्विजातये ।	kk-13-01-002-068a  
प्रोवाचौघवती विप्रं केनार्थः किं ददामि ते ॥	kk-13-01-002-068c  
तामब्रवीत्ततो विप्रो राजपुत्रीं सुदर्शनाम् ।	kk-13-01-002-069a  
त्वया ममार्थः कल्याणि निर्विशङ्कैतदाचर ॥	kk-13-01-002-069c  
यदि प्रमाणं धर्मस्ते गृहस्थाश्रमसम्मतः ।	kk-13-01-002-070a  
प्रदानेनात्मनो राज्ञि कर्तुमर्हसि मे प्रियम् ॥	kk-13-01-002-070c  
स तया छन्द्यमानोऽन्यैरीप्सितैर्नृपकन्यया ।	kk-13-01-002-071a  
नान्यमात्मप्रदानात्स तस्या वव्रे परं द्विजः ॥	kk-13-01-002-071c  
सा तु राजसुता स्मृत्वा भर्तुर्वचनमादितः ।	kk-13-01-002-072a  
तथेति लज्जमाना सा तमुवाच द्विजर्षभम् ॥	kk-13-01-002-072c  
ततो विहस्य विप्रर्षिः सा चैवोपविवेश ह ।	kk-13-01-002-073a  
संस्मृत्य भर्तुर्वचनं गृहस्थाश्रमकाङ्क्षिणः ॥	kk-13-01-002-073c  
अथेध्मान्समुपादाय स पावकिरुपागमत् ।	kk-13-01-002-074a  
मृत्युना रौद्रभावेन नित्यं बन्धुरिवान्वितः ॥	kk-13-01-002-074c  
ततस्त्वाश्रममागम्य स पावकसुतस्तदा ।	kk-13-01-002-075a  
तां व्याजहारौघवतीं क्वासि यातेति चासकृत् ॥	kk-13-01-002-075c  
तस्मै प्रतिवचः सा तु भर्त्रे न प्रददौ तदा ।	kk-13-01-002-076a  
कराभ्यां तेन विप्रेण स्पृष्टा भर्तृव्रता सती ॥	kk-13-01-002-076c  
उच्छिष्टाऽस्मीति मन्वाना लज्जिता भर्तुरेव च ।	kk-13-01-002-077a  
तूष्णीम्भूताऽभवत्साध्वी विप्रकोपाच्च शङ्किता ॥	kk-13-01-002-077c  
अथ तां किन्न्विति पुनः प्रोवाच स सुदर्शनः ।	kk-13-01-002-078a  
क्व सा साध्वी क्व सा याता गरीयः किमतो मम ॥	kk-13-01-002-078c  
पतिव्रता सत्यशीला नित्यं चैवार्जवे रता ।	kk-13-01-002-079a  
कथं न प्रत्युदेत्यद्य स्मयमाना यथापुरम् ॥	kk-13-01-002-079c  
उटजस्थस्तु तं विप्रः प्रत्युवाच सुदर्शनम् ।	kk-13-01-002-080a  
अतिथिं विद्धि सम्प्राप्तं ब्राह्मणं पावके च माम् ॥	kk-13-01-002-080c  
अनया छन्द्यमानोऽहं भार्यया तव सत्तम ।	kk-13-01-002-081a  
तैस्तैरतिथिसत्कारैर्ब्रह्मन्नेषा वृता मया ॥	kk-13-01-002-081c  
आत्मप्रदानविधिना मामर्चति शुभानना ।	kk-13-01-002-082a  
अनूरूपं यदत्रान्यत्तद्भवान्कर्तुमर्हति ॥	kk-13-01-002-082c  
कूटमुद्गरहस्तस्तु मृत्युस्तं वै समन्वगात् ।	kk-13-01-002-083a  
हीनप्रतिज्ञमत्रैवं वधिष्यामीति चिन्तयन् ॥	kk-13-01-002-083c  
सुदर्शनस्तु मनसा कर्मणा चक्षुषा गिरा ।	kk-13-01-002-084a  
त्यक्तेर्ष्यस्त्यक्तमन्युश्च स्मयमानोऽब्रवीदिदम् ॥	kk-13-01-002-084c  
सुरतं तेऽस्तु विप्राग्र्य प्रीतिर्हि परमा मम ।	kk-13-01-002-085a  
गृहस्थस्य हि धर्मोऽग्र्यः सम्प्राप्तातिथिपूजनम् ॥	kk-13-01-002-085c  
अतिथिः पूजितो यस्य गृहस्थस्य तु गच्छति ।	kk-13-01-002-086a  
नान्यस्तस्मात्परो धर्म इति प्राहुर्मनीषिणः ॥	kk-13-01-002-086c  
प्राणाश्च मम दाराश्च यच्चान्यद्विद्यते वसु ।	kk-13-01-002-087a  
अतिथिभ्यो मया देयमिति मे व्रतमाहितम् ॥	kk-13-01-002-087c  
निःसन्दिग्धं यथा वाक्यमेतन्मे समुदाहृतम् ।	kk-13-01-002-088a  
तेनाहं विप्र सत्येन स्वयमात्मानमालभे ॥	kk-13-01-002-088c  
पृथिवी वायुराकाशमापो ज्योतिश्च पञ्चमम् ।	kk-13-01-002-089a  
बुद्धिरात्मा मनः कालो दिशश्चैव गुणा दश ॥	kk-13-01-002-089a  
नित्यमेव हि पश्यन्ति देहिनां देहसंश्रिताः ।	kk-13-01-002-090a  
सुकृतं दुष्कृतं चापि कर्म कर्मवतांवर ॥	kk-13-01-002-090c  
यथैषा नानृता वाणी मयाऽद्य समुदीरिता ।	kk-13-01-002-091a  
तेन सत्येन मां देवाः पालयन्तु दहन्तु वा ॥	kk-13-01-002-091c  
ततो नादः समभवद्दिक्षु सर्वासु भारत ।	kk-13-01-002-092a  
असकृत्सत्यमित्येवं नैतन्मिथ्येति सर्वतः ॥	kk-13-01-002-092c  
उटजात्तु ततस्तस्मान्निश्चक्राम स वै द्विजः ।	kk-13-01-002-093a  
वपुषा द्यां च भूमिं च व्याप्य वायुरिवोद्यतः ॥	kk-13-01-002-093c  
स्वरेण विप्रः शैक्षेण त्रींल्लोकाननुनादयन् ।	kk-13-01-002-094a  
उवाच चैनं धर्मज्ञं पूर्वमामन्त्र्य नामतः ॥	kk-13-01-002-094c  
धर्मोऽहमस्मि भद्रं ते जिज्ञासार्थं तवानघ ।	kk-13-01-002-095a  
प्राप्तः सत्यं च ते ज्ञात्वा प्रीतिर्मे परमा त्वयि ॥	kk-13-01-002-095c  
विजितश्च त्वया मृत्युर्योऽयं त्वामनुगच्छति ।	kk-13-01-002-096a  
रन्ध्रान्वेषी तव सदा त्वया धृत्या वशीकृतः ॥	kk-13-01-002-096c  
न चास्ति शक्तिस्त्रैलोक्ये कस्य चित्पुरुषोत्तम ।	kk-13-01-002-097a  
पतिव्रतामिमां साध्वीं तवोद्वीक्षितुमप्युत ॥	kk-13-01-002-097c  
रक्षिता त्वद्गुणैरेषा पातिव्रत्यगुणैस्तथा ।	kk-13-01-002-098a  
अधृष्या यदियं ब्रूयात्तथा तन्नान्यथा भवेत् ॥	kk-13-01-002-098c  
एषा हि तपसा स्वेन संयुक्ता ब्रह्मवादिनी ।	kk-13-01-002-099a  
पावनार्थं च लोकस्य सरिच्छ्रेष्ठा भविष्यति ॥	kk-13-01-002-099c  
अर्धेनौघवती नाम त्वामर्धेनानुयास्यति ।	kk-13-01-002-100a  
शरीरेण महाभागा योगो ह्यस्या वशे स्थितः ।	kk-13-01-002-100c  
अनया सह लोकांश्च गन्ताऽसि तपसार्जितान् ॥	kk-13-01-002-100e  
यत्र नावृत्तिमभ्येति शाश्वतांस्ताननुत्तमान् ।	kk-13-01-002-101a  
अनेन चैव देहेन लोकांस्त्वमभिपत्स्यसे ॥	kk-13-01-002-101c  
निर्जितश्च त्वया मृत्युरैश्वर्यं च तवोत्तमम् ।	kk-13-01-002-102a  
पञ्चभूतान्यतिक्रान्तः स्ववीर्याच्च मनोजवः ।	kk-13-01-002-102c  
गृहस्थधर्मेणानेन कामक्रोधौ च ते जितौ ॥	kk-13-01-002-102e  
स्नेहो रागश्च तन्द्री च मोहो द्रोहश्च केवलः ।	kk-13-01-002-103a  
तव शुश्रूषया राजन्राजपुत्र्या च निर्जिताः ॥	kk-13-01-002-103c  
भीष्म उवाच ।	kk-13-01-002-104  
शुक्लानां तु सहस्रेण वाजिनां रथमुत्तमम् ।	kk-13-01-002-104a  
युक्तं प्रगृह्य भगवान्वासवोप्याजगाम तम् ॥	kk-13-01-002-104c  
मृत्युरात्मा च लोकाश्च जिता भूतानि पञ्च च ।	kk-13-01-002-105a  
बुद्धिः कालो मदो मोहः कामक्रोधौ तथैव च ॥	kk-13-01-002-105c  
तस्माद्गृहाश्रमस्थस्य नान्यद्दैवतमस्ति वै ।	kk-13-01-002-106a  
ऋतेऽतिथिं नरव्याघ्र मनसैतद्विचारय ॥	kk-13-01-002-106c  
अतिथिः पूजितो यद्धि ध्यायते मनसा शुभम् ।	kk-13-01-002-107a  
न तत्क्रतुशतेनापि तुल्यमाहुर्मनीषिणः ॥	kk-13-01-002-107c  
सुदत्तं सुकृतं वाऽपि कम्पयेदप्यनर्चितः ॥	kk-13-01-002-108a  
पात्रं त्वतिथिमासाद्य शीलाढ्यं यो न पूजयेत् ।	kk-13-01-002-109a  
स दत्त्वा दुष्कृतं तस्मै पुण्यमादाय गच्छति ॥	kk-13-01-002-109c  
एतत्ते कथितं पुत्र मयाऽऽख्यानमनुत्तमम् ।	kk-13-01-002-110a  
यथा हि विजितो मृत्युर्गृहस्थेन पुराऽभवत् ॥	kk-13-01-002-110c  
धन्यं यशस्यमायुष्यमिदमाख्यानमुत्तमम् ।	kk-13-01-002-111a  
बुभूषताऽभिमन्तव्यं सर्वदुश्चरितापहम् ॥	kk-13-01-002-111c  
इदं यः कथयेद्विद्वानहन्यहनि भारत ।	kk-13-01-002-112a  
सुदर्शनस्य चरितं पुण्याँल्लोकानवाप्नुयात् ॥	kk-13-01-002-112c  

इति श्रीमन्महाभारते अनुशासनपर्वणि दानधर्मपर्वणि द्वितीयोऽध्यायः ॥ 2 ॥

13-2-15 दुर्गतो दरिद्रः ॥ 13-2-21 चकमे कामयामास ॥ 13-2-38 असवर्णः अक्षत्रियः । दित्सां दातुमिच्छाम् ॥ 13-2-39 प्रणश्यत नादृश्यत ॥ 13-2-43 दर्शयामासेति शेषः । 13-2-45 कल्यं प्रातः ॥ 13-2-49 अहतं नवं वासो यस्यास्ताम् ॥ 13-2-50 वसोर्धारां सन्ततां घृतधाराम् ॥ 13-2-53 दृशाभ्यां दृग्भ्यां सहितं सदृशं वक्रं तस्मिन् पूर्णेन्दोरुपमा सादृश्यं यस्य पूर्णेन्दुसदृशोपमः ॥ 13-2-57 गृहस्थश्च गृहस्थ एव ॥ 13-2-59 आत्मनः शरीरस्य ॥ 13-2-62 प्रमाणं हितज्ञापकम् ॥ 13-2-63 किञ्चिन्न कर्तव्यमिति न अपि तु कर्तव्यमेव ॥ 13-2-64 पृष्ठतस्तस्याप्रत्यक्षं गृहेऽन्वगमत् ॥ 13-2-65 ब्राह्मणस्तद्रूपी मृत्युः ॥ 13-2-69 एतद्रतप्रदानम् ॥ 13-2-70 राज्ञि राजकन्ये ॥ 13-2-71 छन्द्यमानः प्रलोभ्यमानः ॥ 13-2-77 विप्रकाराच्च शङ्कितेति थ. पाठ ॥ 13-2-82 अनुरूपं स्त्रीदूषणानुगुणं दण्डम् ॥ 13-2-83 कूटमुद्गरो लोहदण्डः । हीनप्रतिज्ञं त्यक्तातिथिव्रतम् ॥ 13-2-89 गुणाः इन्द्रियाणि तदभिमानिन्यो देवता इत्यर्थः ॥ 13-2-94 शैक्षेण उदात्तादिधर्मवता ॥ 13-2-100 अर्धेन ओघवती नाम नदी भविष्यतीति शेषः । योगो हीति योगसिद्धेयमतः शरीरद्वयं करिष्यतीत्यर्थः ॥ 13-2-103 राजन्निति ऋषिराजत्वात् राजजामानृत्वाद्वा सम्बोधनम् ॥ 13-2-105 बुद्धिरित्यादावपि जितेत्याद्यनुषङ्गः ॥ 7-2-111 बुभूषता भूतिमिच्छता ॥
