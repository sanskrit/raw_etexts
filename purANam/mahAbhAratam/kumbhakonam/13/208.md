अध्यायः 208

ईश्वरेण पार्वतीं प्रति वर्णाश्रमधर्मकथनम् ॥ 1 ॥

महेश्वर उवाच ।	001  
हन्त ते कथयिष्यामि यत्ते देवि मनःप्रियम् ।	001a  
शृणु तत्सर्वमखिलं धर्मं वर्णाश्रमाश्रितम् ॥	001c  
ब्राह्मणाः क्षत्रिया वैश्याः शुद्राश्चेति चतुर्विधम् ।	002a  
ब्राह्मणा विहिताः पूर्वं लोकतन्त्रमभीप्सता ।	002c  
कर्माणि च तदर्हाणि शास्त्रेषु विहितानि वै ॥	002e  
यदीदमेकवर्णं स्याज्जगत्सर्वं विनश्यति ।	003a  
सहैव देवि वर्णानि चत्वारि विहितान्यतः ॥	003c  
मुखतो ब्राह्मणाः सृष्टस्तस्मात्ते वाग्विशारदाः ।	004a  
बाहुभ्यां क्षत्रियाः सृष्टास्तस्मात्ते बाहुगर्विताः ॥	004c  
ऊरुभ्यामुद्गता वैश्यास्तस्माद्वार्तोपजीविनः ।	005a  
शूद्राश्च पादतः सृष्टास्तस्मात्ते परिचारकाः ॥	005c  
तेषां धर्मांश्च कर्माणि शृणु देवि समाहिता ।	006a  
विप्राः कृता भूमिदेवा लोकानां धारणे कृताः ।	006c  
ते कैश्चिन्नावमन्तव्या ब्राह्मणा हितमिच्छुभिः ॥	006e  
यदि ते ब्राह्मणा न स्युर्दानयोगवहाः सदा ।	007a  
उभयोर्लोकयोर्देवि स्थितिर्न स्यात्समासतः ॥	007c  
लोकेषु दुर्लभं किन्तु ब्राह्मणत्वमिति स्मृतम् ।	008a  
अबुधो वा दरिद्रो वा पूजनीयः सदैव सः ॥	008c  
ब्राह्मणान्योऽवमन्येत निन्देच्च क्रोधयेच्च वा ।	009a  
प्रहरेत हरेद्वाऽपि धनं तेषां नराधमः ॥	009c  
कारयेद्धीनकर्मणि कामलोभविमोहनात् ।	010a  
स च मामवमन्येत मां क्रोधयति निन्दति ॥	010c  
मामेव प्रहरेन्मूढो मद्धनस्यापहारकः ।	011a  
मामेव प्रेषणं कृत्वा निदन्ते मूढचेतनः ॥	011c  
स्वाध्यायो यजनं दानं तस्य धर्म इति स्थितिः ।	012a  
कर्मण्यध्यापनं चैव याजनं च प्रतिग्रहः ।	012c  
सत्यं शान्तिस्तपः शौचं तस्य धर्मः सनातनः ॥	012e  
विक्रयो रसधान्यानां ब्राह्मणस्य विगर्हितः ।	013a  
अनापदि च शूद्रान्नं वृषलीसङ्ग्रहस्तथा ॥	013c  
तप एव सदा धर्मो ब्राह्मणस्य न संशयः ।	014a  
स तु धर्मार्थमुत्पन्नः पूर्वं धात्रा तपोबलात् ॥	014c  
तस्योपनयनं धर्मो नित्यं चोदकधारणम् ।	015a  
शास्त्रस्य श्रवणं धर्मो देवव्रतनिषेवणम् ॥	015c  
अग्निकार्यं परो धर्मो नित्ययज्ञोपवीतिता ।	016a  
शूद्रान्नवर्जनं धर्मो धर्मः सत्पथसेवनम् ।	016c  
धर्मो नित्योपवासित्वं ब्रह्मचर्यं परं तथा ॥	016e  
गृहस्थस्य परो धर्मो गृहस्थाश्रमिणस्तथा ।	017a  
गृहसम्मार्जनं धर्म आलेपनविधिस्तथा ॥	017c  
अतिथिप्रियता धर्मो धर्मस्त्रेताग्निधारणम् ।	018a  
इष्टिर्वा पशुबन्धाश्च विधिपूर्वं परन्तप ॥	018c  
दम्पत्योः समशीलत्वं धर्मो वै गृहमेधिनाम् ।	019a  
एवं द्विजन्मनो धर्मो गार्हस्थ्ये धर्मधारणम् ॥	019c  
यस्तु क्षत्रगतो धर्मस्त्वया देवि प्रचोदितः ।	020a  
तमहं ते प्रवक्ष्यामि शृणु देवि समाहिता ॥	020c  
क्षत्रियास्तु ततो देवि द्विजानां पालने स्मृताः ।	021a  
यदि निःक्षत्रियो लोको जगत्स्यादधरोत्तरम् ॥	021c  
रक्षणात्क्षत्रियैरेव जगद्भवति शाश्वतम् ।	022a  
तस्याप्यध्ययनं दानं यजनं धर्मतः स्मृतम् ॥	022c  
दीनानां रक्षणं चैव पापनामनुशासनम् ।	023a  
सतां सम्पोषणं चैव कर्मषण्मार्गजीवनम् ॥	023c  
उत्साहः शस्त्रजीवित्वं तस्य धर्मः सनातनः ।	024a  
भृत्यानां भरणं धर्मः कृते कर्मण्यमोघता ॥	024c  
सम्यग्गुणयुतो धर्मो धर्मः पौरहितक्रिया ।	025a  
व्यवहारस्थितिर्नित्यं गुणयुक्तो महीपतिः ॥	025c  
आर्तवित्तप्रदो राजा धर्मं प्राप्नोत्यनुत्तमम् ।	026a  
एवं तैर्विहितः पूर्वैर्धर्मः कर्मविधानतः ॥	026c  
तथैव देवि वैश्याश्च लोकयात्राहिताः स्मृताः ।	027a  
अन्ये तानुपजीवन्ति प्रत्यक्षफलदा हि ते ॥	027c  
यदि न स्युस्तथा वैश्या न भवेयुस्तथा परे ।	028a  
तेषामध्ययनं दानं यजनं धर्म उच्यते ॥	028c  
वैश्यस्य सततं धर्मः पाशुपाल्यं कृषिस्तथा ।	029a  
अग्निहोत्रपरिस्पन्दास्त्रयो वर्णा द्विजातयः ॥	029c  
वाणिज्यं सत्पथे स्थानमातिथेयत्वमेव च ।	030a  
विप्राणां स्वागतन्यायो वैश्यधर्मः सनातनः ॥	030c  
तिलगन्धरसाश्चैव न विक्रेयाः कथञ्चन ।	031a  
वणिक्पथमुपासद्भिर्वैश्यैर्वैश्यपथि स्थितैः ॥	031c  
सर्वातिथ्यं त्रिवर्गस्य यथाशक्ति दिवानिशम् ।	032a  
एवं ते विहिता देवि लोकयात्रा स्वयम्भुवा ॥	032c  
तथैव शूद्रा विहिताः सर्वधर्मप्रसाधकाः ।	033a  
शूद्राश्च यदि ते न स्युः कर्मकर्ता न विद्यते ॥	033c  
त्रयः पूर्वे शूद्रमूलाः सर्वे कर्मकराः स्मृताः ।	034a  
ब्राह्मणादिषु शुश्रूषा दासधर्म इति स्मृतः ॥	034c  
वार्ता च कारुकर्माणि शिल्यं नाट्यं तथैव च ।	035a  
अहिंसकः शुभाचारो दैवतद्विजवन्दकः ॥	035c  
शूद्रो धर्मफलैरिष्टैः स्वधर्मेणोपपद्यते ।	036a  
एवमादि तथाऽन्यच्च शूद्रधर्म इति स्मृतः ॥	036c  
तेऽप्येवं विहिता लोके कर्मयोग्याः शुभानने ॥	037ac  
एवं चतुर्णां वर्णानां वर्णलोकाः परत्र च ।	038a  
विहिताश्च तथा दृष्टा यथावद्धर्मचारिणि ॥	038c  
एष वर्णाश्रयो धर्मः कर्म चैव तदर्पणम् ।	039a  
कथितं श्रोतुकामायाः किं भूयः श्रोतुमिच्छसि ॥	039c  
उमोवाच ।	040  
भगवन्देवदेवेश नमस्ते वृषभध्वज ।	040a  
श्रोतुमिच्छाम्यहं देव धर्ममाश्रमिणां विभो ॥	040c  
महेश्वर उवाच ।	041  
तथाऽऽश्रमगतं धर्मं शृणु देवि समाहिता ।	041a  
आश्रमाणां तु यो धर्मः क्रियते ब्रह्मवादिभिः ॥	041c  
गृहस्थः प्रवरस्तेषां गार्हस्थ्यं धर्ममाश्रितः ।	042a  
पञ्चयज्ञक्रियाशौचं दारतुष्टिरतन्द्रिता ॥	042c  
ऋतुकालाभिगमनं दानयज्ञतपांसि च ।	043a  
अविप्रवासस्तस्येष्टः स्वाध्यायश्वाग्निपूर्वकम् ॥	043c  
अतिथीनामाभिमुख्यं शक्त्या चेष्टनिमन्त्रणम् ।	044a  
अनुग्रहश्च सर्वेषां मनोवाक्कायकर्मभिः ॥	044c  
एवमादि शुभं चान्यत्कुर्यात्तद्वृत्तिमान्गृही ।	045a  
एवं सञ्चरतस्तस्य पुण्यलोका न संशयः ।	045c  
तथैव वानप्रस्थस्य धर्माः प्रोक्ताः सनातनाः ॥	046ac  
गृहवासं समुत्सृकज्य निश्चित्यैकमनाः शुभैः ।	047a  
वन्यैरेव तदाहारैः वर्तयेदिति च स्थितिः ॥	047c  
भूमिशय्या जटाश्मश्रुचर्मवल्कलधारणम् ।	048a  
देवतातिथिसत्कारो महाकृच्छ्राभिपूजनम् ॥	048c  
अग्निहोत्रं त्रिषवणं नित्यं तस्य विधीयते ।	049a  
ब्रह्मचर्यं क्षमा शौचं तस्य धर्मः सनातनः ।	049c  
एवं स विगते प्राणे देवलोके महीयते ॥	049e  
यतिधर्मास्तथा देवि गृहांस्त्यक्त्वा यतस्ततः ।	050a  
आकिञ्चन्यमनारम्भः सर्वतः शौचमार्जवम् ॥	050c  
सर्वत्र भैक्षचर्या च सर्वत्रैव विवासनम् ।	051a  
सदा ध्यानपरत्वं च देहशुद्धिः क्षमा दया ।	051c  
तत्वानुगतबुद्धित्वं तस्य धर्मविधिर्भवेत् ॥	051e  
ब्रह्मचारी च यो देवि जन्मप्रभृति भिक्षितः ।	052a  
ब्रह्मचर्यपरो भूत्वा साधयेद्गुरुमात्मनः ।	052c  
सर्वकालेषु सर्वत्र गुरुपूजां समाचरेत् ॥	052e  
भैक्षचर्याग्निकार्यं च सदा जलनिषेवणम् ।	053a  
स्वाध्यायः सततं तस्य एष धर्मः सनातनः ॥	053c  
तस्य चेष्टा तु गुर्वर्थमाप्राणान्तमिति स्थितिः ।	054a  
गुरोरभावे तत्पुत्रे गुरुवद्वृत्तिमाचरेत् ॥	054c  
एवं सोप्यमलाँल्लोकान्ब्राह्मणः प्रतिपद्यते ।	055a  
एष ते कथितो देवि धर्मश्चाश्रमवासिनाम् ॥	055c  
चतुर्णामाश्रमो युक्तो लोक इत्येव विद्यते ।	056a  
कथितं ते समासेन किं भूयः श्रोतुमिच्छसि ॥ ॥	056c  

इति श्रीमन्महाभारते अनुशासनपर्वणि दानधर्मपर्वणि अष्टोत्तरद्विशततमोऽध्यायः ॥ 208 ॥
13-208-9 ब्राह्मणोऽभिहिता शुचिः इति क.पाठः ॥ 13-208-55 आयुष्कामो द्विजो देवि धारयेद्भस्म नित्यशः । मोक्षकामी च यो विप्रो भूतिकामोथवा पुनः । पुनरावृत्तिरहितं लोकं सम्प्रतिपद्यते । इति थ.पाठः ॥
