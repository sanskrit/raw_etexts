अध्यायः 021

कृष्णेनार्जुनं प्रति भूतप्राणादिसृष्ट्यादिप्रतिपादकब्राह्मणदम्पतिसंवादानुवादः ॥ 1 ॥

वासुदेव उवाच ।	001  
अत्राप्युदाहरन्तीममितिहासं पुरातनम् ।	001a  
दम्पत्योः पार्थ संवादो योऽभवद्भरतर्षभ ॥	001c  
ब्राह्मणी ब्राह्मणं कञ्चिज्ज्ञानविज्ञानपारगम् ।	002a  
दृष्ट्वा विविक्त आसीनं भार्या भर्तारमब्रवीत् ॥	002c  
कं नु लोकं गमिष्यामि त्वामहं पतिमाश्रिता ।	003a  
न्यस्तकर्माणमासीनं कीनाशमविचक्षणम् ॥	003c  
भार्याः पतिकृताँल्लोकानाप्नुवन्तीति नः श्रुतम् ।	004a  
त्वामहं पतिमासाद्य कां गमिष्यामि वै गतिम् ॥	004c  
एवमुक्तः स शान्तात्मा तामुवाच हसन्निव ।	005a  
सुभगे नाभ्यसूयामि वाक्यस्यास्य तवानघे ॥	005c  
ग्राह्यं दृश्यं तथा श्राव्यं यदिदं कर्म विद्यते ।	006a  
एतदेव व्यवस्यन्ति कर्म कर्मेति कर्मिणः ॥	006c  
मोहमेव निगच्छन्ति कर्मिणो ज्ञानवर्जिताः ।	007a  
नैष्कर्म्यं न च लोकेऽस्मिन्मौर्तमित्युपलभ्यते ॥	007c  
कर्मणा मनसा वाचा शुभं वा यदि वाऽशुभम् ।	008a  
जन्मादिमूर्तिभेदानां कर्म भूतेषु वर्तते ॥	008c  
रक्षोभिर्वध्यमानेषु दृश्यश्राव्येषु कर्मसु ।	009a  
आत्मस्थमात्मना तेन दृष्टमायतनं मया ॥	009c  
यत्र तद्ब्रह्म निर्द्वन्द्वं यत्र सोमः सहाग्निना ।	010a  
व्यवायं कुरुते नित्यं धीरो भूतानि धारयन् ॥	010c  
यत्र ब्रह्मादयो युक्तास्तदक्षरमुपासते ।	011a  
विद्वांसः सुव्रता यत्र शान्तात्मानो जितेन्द्रियाः ॥	011c  
घ्राणेन न तदाघ्रेयं नाऽऽस्वाद्यं चैव जिह्वया ।	012a  
स्पर्शनेन तदस्पृश्यं मनसा त्ववगम्यते ॥	012c  
चक्षुषा न विषह्यं च यत्किञ्चिच्छ्रवणात्परम् ।	013a  
अगन्धमरसस्पर्शमरूपं शब्दवर्जितम् ।	013c  
यतः प्रवर्तते तन्त्रं यत्र चैतत्प्रतिष्ठितम् ॥	013e  
प्राणोऽपानः समानश्च व्यानश्चोदान एव च ।	014a  
तत एव प्रवर्तन्ते तदेव प्रविशन्ति च ॥	014c  
समानव्यानयोर्मध्ये प्राणापानौ विचेरतुः ।	015a  
तस्मिन्सुप्ते प्रलीयेते समानो व्यान एव च ॥	015c  
अपानप्राणयोर्मध्ये उदानो व्याप्य तिष्ठति ।	016a  
तस्माच्छयानं पुरुषं प्राणापानौ न मुञ्चतः ॥	016c  
प्राणेनोपहते यत्तु तमुदानं प्रचक्षते ।	017a  
तस्मात्तपो व्यवस्यन्ति तद्भवं ब्रह्मवादिनः ॥	017c  
तेषामन्योन्यसक्तानां सर्वेषां देहचारिणाम् ।	018a  
अग्निर्वैश्वानरो मध्ये सप्तधा विहितोऽन्तरा ॥	018c  
घ्राणं जिह्वा च चक्षुश्च त्वक्च श्रोत्रं च पञ्चमम् ।	019a  
मनो बुद्धिश्च सप्तैता जिह्वा वैश्वानरार्चिषः ॥	019c  
घ्रेयं दृश्यं च पेयं च स्पृश्यं श्राव्यं तथैव च ।	020a  
मन्तव्यमवबोद्धव्यं ताः सप्त समिधो मताः ॥	020c  
घ्राता भक्षयिता द्रष्टा स्प्रष्टा श्रोता च पञ्चमः ।	021a  
मन्ता बोद्धा च सप्तैते भवन्ति परमर्त्विजः ॥	021c  
घ्रेये पेये च दृश्ये च स्पृश्ये श्राव्ये तथैव च ।	022a  
मन्तव्येऽप्यथ बोद्धव्ये सुभगे पश्य सर्वदा ॥	022c  
हवींष्यग्निषु होतारः सप्तधा सप्तसप्तसु ।	023a  
सम्यक्प्रक्षिप्य विद्वांसो जनयन्ति स्वयोनिषु ॥	023c  
पृथिवी वायुराकाशमापो ज्योतिश्च पञ्चमम् ।	024a  
मनो बुद्धिश्च सप्तैता योनिरित्येव शब्दिताः ॥	024c  
हविर्भूतगुणाः सर्वे प्रविशन्त्यग्निजं मुखम् ।	025a  
अन्तर्वासमुषित्वा च जायन्ते स्वासु योनिषु ॥	025c  
तत्रैव च निरुध्यन्ते प्रलये भूतभावने ।	026a  
ततः सञ्जायते गन्धस्ततः सञ्जायते रसः ॥	026c  
ततः सञ्जायते रूपं ततः स्पर्शोऽभिजायते ।	027a  
ततः सञ्जायते शब्दः संशयस्तत्र जायते ।	027c  
ततः सञ्जायते निष्ठा जन्मैतत्सप्तधा विदुः ॥	027e  
अनेनैव प्रकारेण प्रगृहीतं पुरातनैः ।	028a  
पूर्णाहुतिभिरापूर्णास्ते पूर्यन्ते हि तेजसा ॥ ॥	028c  

इति श्रीमन्महाभारते आश्वमेधिकपर्वणि अनुगीतापर्वणि एकविंशोऽध्यायः ॥ 21 ॥

14-21-3 कर्म अग्निहोत्रादिकं न्यस्तं येन तम् । कीनाशं कर्कशं मयि निरनुक्रोशम् । अविचक्षणं मम अनन्यगतिकत्वमजानन्तम् ॥ 14-21-7 मौख्यमित्युपलभ्यते इति थ.द.पाठः ॥ 14-21-17 तत्परं ब्रह्मवादिन इति द.पाठः ॥ 
