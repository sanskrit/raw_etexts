श्रीः
अध्यायः 092

नकुलेन युधिष्ठिरादीन्प्रति सकुटुम्बस्योञ्छवृत्तेर्ब्राह्मणस्य धर्मपुरुषाय सक्तुप्रस्थदानमहिमवर्णनपूर्वकम् पुनस्तत्रैवान्तर्धानम् ॥ 1 ॥

नकुल उवाच 	KK-14-02-92-001  
हन्त वः कथयिष्यामि दानस्य फलमुत्तमम् ।	KK-14-02-92-001a  
न्यायलब्धस्य सूक्ष्मस्य विप्रदत्तस्य यद्द्विजाः ॥	KK-14-02-92-001c  
धर्मक्षेत्रे कुरुक्षेत्रे धर्मज्ञैर्बहुभिर्वृते ।	KK-14-02-92-002a  
उञ्छवृत्तिर्द्विजः कश्चित्कापोतिरभवत्पुरा ॥	KK-14-02-92-002c  
सभार्यः सहपुत्रेण सस्नुषस्तपसि स्थितः ।	KK-14-02-92-003a  
बभूव शुक्लवृत्तः स धर्मात्मा नियतेन्द्रियः ॥	KK-14-02-92-003c  
षष्ठे काले सदा विप्रो भुङ्क्ते तैः सह संवृतः ॥	KK-14-02-92-004ac  
षष्ठे काले कदाचित्तु तस्याहारो न विद्यते ।	KK-14-02-92-005a  
भुङ्क्तेऽन्यस्मिन्कदाचित्स षष्ठे काले द्विजोत्तमः ॥	KK-14-02-92-005c  
कपोतधर्मिणस्तस्य दुर्भिक्षे सति दारुणे ।	KK-14-02-92-006a  
नाविद्यत तदा विप्राः सञ्चयस्तन्निबोधत ॥	KK-14-02-92-006c  
क्षीणौषधिसमावापो द्रव्यहीनोऽभवत्तदा ।	KK-14-02-92-007a  
कालेकालेऽस्य सम्प्राप्ते नैव विद्येत भोजनम् ॥	KK-14-02-92-007c  
क्षुधापरिगताः सर्वे प्रातिष्ठन्त तदा तु ते ।	KK-14-02-92-008a  
उञ्छं तदा शुक्लपक्षे मध्यं तपति भास्करे ॥	KK-14-02-92-008c  
उष्णार्तश्च क्षुधार्तश्च विप्रस्तपसि संस्थितः ।	KK-14-02-92-009a  
उञ्छमप्राप्तवानेव ब्राह्मणः क्षुच्छ्रमान्वितः ॥	KK-14-02-92-009c  
स तथैव क्षुधाविष्टः सार्धं परिजनेन ह ।	KK-14-02-92-010a  
क्षपयामास तं कालं कृच्छ्रप्राणो द्विजोत्तमः ॥	KK-14-02-92-010c  
अथ षष्ठे गते काले यवप्रस्थमुपार्जयन् ।	KK-14-02-92-011a  
यवप्रस्थं तु तं सक्तूनकुर्वन्त तपस्विनः ॥	KK-14-02-92-011c  
कृतजप्याह्निकास्ते तु हुत्वा चाग्निं यथाविधि ।	KK-14-02-92-012a  
कुडवङ्कुडवं सर्वे व्यभजन्त तपस्विनः ॥	KK-14-02-92-012c  
अथागच्छद्द्विजः कश्चिदतिथिर्भुञ्जतां तदा ।	KK-14-02-92-013a  
ते तं दृष्ट्वाऽतिथिं प्राप्तं प्रहृष्टमनसोऽभवन् ॥	KK-14-02-92-013c  
तेऽभिवाद्य सुखप्रश्नं पृष्ट्वा तमतिथिं तदा ।	KK-14-02-92-014a  
विशुद्धमनसो दान्ताः श्रद्धादमसमन्विताः ॥	KK-14-02-92-014c  
अनसूया गतक्रोधाः साधवो वीतमत्सराः ।	KK-14-02-92-015a  
त्यक्तमानमदक्रोधा धर्मज्ञा द्विजसत्तमाः ॥	KK-14-02-92-015c  
सब्रह्यचर्यं गोत्रं ते तस्य ख्यात्वा परस्परम् ।	KK-14-02-92-016a  
कुटीं प्रवेशयामासुः क्षुधार्तमतिथिं तदा ॥	KK-14-02-92-016c  
इदमर्घ्यं च पाद्यं च बृसी चेयं तवानघ ।	KK-14-02-92-017a  
शुचयः सक्तवश्चेमे नियमोपार्जिताः प्रभो ।	KK-14-02-92-017c  
प्रतिगृह्णीष्व भद्रं ते मया दत्ता द्विजर्षभ ॥	KK-14-02-92-017e  
इत्युक्तः प्रतिगृह्याथ सक्तूनां कुडवं द्विजः ।	KK-14-02-92-018a  
भक्षयामास राजेन्द्र न च तुष्टिं जगाम सः ॥	KK-14-02-92-018c  
स उञ्छवृत्तिस्तं प्रेक्ष्य क्षुधापरिगतं द्विजम् ।	KK-14-02-92-019a  
आहारं चिन्तयामास कथं तुष्टो भवेदिति ॥	KK-14-02-92-019c  
तस्य भार्याऽब्रवीद्वाक्यं मद्भागो दीयतामिति ।	KK-14-02-92-020a  
गच्छत्वेष यथाकामं परितुष्टो द्विजोत्तमः ॥	KK-14-02-92-020c  
इति ब्रुवन्तीं तां साध्वीं भार्यां स द्विजसत्तमः ।	KK-14-02-92-021a  
क्षुधापरिगतां ज्ञात्वा तान्सक्तून्नाभ्यनन्दत ॥	KK-14-02-92-021c  
आत्मानुमानतो विद्वान्स तु विप्रर्षभस्तदा ।	KK-14-02-92-022a  
जानन्वृद्धां क्षुधार्तां च श्रान्तां ग्लानां तपस्विनीम् ।	KK-14-02-92-022c  
त्वगस्थिभूतां वेपन्तीं ततो भार्यामुवाच ह ॥	KK-14-02-92-022e  
अपि कीटपतङ्गानां मृगाणां चैव शोभने ।	KK-14-02-92-023a  
स्त्रियो रक्ष्याश्च पोष्याश्च न त्वेवं वक्तुमर्हसि ॥	KK-14-02-92-023c  
अनुकम्प्यो नरः पत्न्या पुष्टो रक्षित एव च ।	KK-14-02-92-024a  
प्रपतेद्यशसो दीप्तात्स च लोकान्न चाप्नुयात् ॥	KK-14-02-92-024c  
धर्मकामार्थकार्याणि शुश्रूषाकुलसन्ततिः ।	KK-14-02-92-025a  
दारेष्वधीनो धर्मश्च पितॄणामात्मनस्तथा ॥	KK-14-02-92-025c  
न वेत्ति कर्मतो भार्यारक्षणे योऽक्षमः पुमान् ।	KK-14-02-92-026a  
अयशो महदाप्नोति नारकांश्चैव गच्छति ॥	KK-14-02-92-026c  
इत्युक्ता सा ततः प्राह धर्मार्थौ नौ समौ द्विज ।	KK-14-02-92-027a  
सक्तुप्रस्थचतुर्भागं गृहाणेमं प्रसीद मे ॥	KK-14-02-92-027c  
सत्यं रतिश्च धर्मश्च स्वर्गश्च गुणनिर्जितः ।	KK-14-02-92-028a  
स्त्रीणां पतिसमाधीनं काङ्क्षितं च द्विजर्षभ ॥	KK-14-02-92-028c  
ऋतुर्मातुः पितुर्बीजं दैवतं परमं पतिः ।	KK-14-02-92-029a  
भर्तुः प्रसादान्नारीणां रतिपुत्रफलं तथा ॥	KK-14-02-92-029c  
पालनाद्धि पतिस्त्वं मे भर्ताऽसि भरणाच्च मे ।	KK-14-02-92-030a  
पुत्रप्रदानाद्वरदस्तस्मात्सक्तून्प्रयच्छ मे ॥	KK-14-02-92-030c  
जरापरिगतो वृद्धः क्षुधार्तो दुर्बलो भृशम् ।	KK-14-02-92-031a  
उपवासपरिश्रान्तो यदा त्वमपि कर्शितः ॥	KK-14-02-92-031c  
इत्युक्तः स तया सक्तून्प्रगृह्येदं वचोऽब्रवीत् ।	KK-14-02-92-032a  
द्विज सक्तूनिमान्भूयः प्रतिगृह्णीष्व सत्तम ॥	KK-14-02-92-032c  
स तान्प्रगृह्य भुक्त्वा च न तुष्टिमगमद्द्विजः ।	KK-14-02-92-033a  
तमुञ्छवृत्तिरालक्ष्य ततश्चिन्तापरोऽभवत् ॥	KK-14-02-92-033c  
पुत्र उवाच 	KK-14-02-92-034  
सक्तूनिमान्प्रगृह्य त्वं देहि विप्राय सत्तम ।	KK-14-02-92-034a  
इत्येव सुकृतं मन्ये तस्मादेतत्करोम्यहम् ॥	KK-14-02-92-034c  
भवान्हि परिपाल्यो मे सर्वदैव प्रयत्नतः ।	KK-14-02-92-035a  
साधूनां काङ्क्षितं यस्मात्पितुर्वृद्धस्य पालनम् ॥	KK-14-02-92-035c  
पुत्रार्थो विहितो ह्येष वार्धके परिपालनम् |	KK-14-02-92-036a  
श्रुतिरेषा हि विप्रर्षे त्रिषु लोकेषु शाश्वती ॥	KK-14-02-92-036c  
प्राणधारणमात्रेण शक्यं कर्तुं तपस्त्वया ।	KK-14-02-92-037a  
प्राणो हि परमो धर्मः स्थितो देहेषु देहिनाम् ॥	KK-14-02-92-037c  
पितोवाच 	KK-14-02-92-038  
अपि वर्षसहस्री त्वं बाल एव मतो मम ।	KK-14-02-92-038a  
उत्पाद्य पुत्रं हि पिता कृतकृत्यो भवेत्सुतात् ॥	KK-14-02-92-038c  
बालानां क्षुद्बलवती जानाम्येतदहं प्रभो ।	KK-14-02-92-039a  
वृद्धोऽहं धारयिष्यामि त्वं बली भव पुत्रक ॥	KK-14-02-92-039c  
जीर्णेन वयसा पुत्र न मां क्षुद्बाधतेऽपि च ।	KK-14-02-92-040a  
दीर्घकालं तपस्तप्तं न मे मरणतो भयम् ॥	KK-14-02-92-040c  
पुत्र उवाच 	KK-14-02-92-041  
अपत्यमस्मि ते पुंसस्त्राणात्पुत्र इति स्मृतः ।	KK-14-02-92-041a  
आत्मा पुत्रः स्मृतस्तस्मात्त्राह्यात्मानमिहात्मना ॥	KK-14-02-92-041c  
पितोवाच 	KK-14-02-92-042  
रूपेण सदृशस्त्वं मे शीलेन च दमेन च ।	KK-14-02-92-042a  
परीक्षितश्च बहुधा सक्तूनादद्मि ते सुत ॥	KK-14-02-92-042c  
इत्युक्त्वाऽऽदाय तान्सक्तून्प्रीतात्मा द्विजसत्तमः ।	KK-14-02-92-043a  
प्रहसन्निव विप्राय स तस्मै प्रददौ तदा ॥	KK-14-02-92-043c  
भुक्त्वा तानपि सक्तून्स नैव तुष्टो बभूव ह ।	KK-14-02-92-044a  
उञ्छवृत्तिस्तु धर्मात्मा व्रीडामनुजगाम ह ॥	KK-14-02-92-044c  
तं वै वधूः स्थिता साध्वी ब्राह्मणप्रियकाम्यया ।	KK-14-02-92-045a  
सक्तूनादाय संहृष्टा श्वशुरं वाक्यमब्रवीत् ॥	KK-14-02-92-045c  
सन्तानात्तव सन्तानं मम विप्र भविष्यति ।	KK-14-02-92-046a  
सक्तूनिमानतिथये गृहीत्वा सम्प्रयच्छ मे ॥	KK-14-02-92-046c  
तव प्रसादान्निर्वृत्ता मम लोकाः किलाक्षयाः ।	KK-14-02-92-047a  
पुत्रेण तानवाप्नोति यत्र गत्वा न शोचति ॥	KK-14-02-92-047c  
धर्माद्या हि यथा त्रेता वह्नित्रेता तथैव च ।	KK-14-02-92-048a  
तथैव पुत्रपौत्राणां स्वर्गस्त्रेता किलाक्षयः ॥	KK-14-02-92-048c  
पितॄनृणात्तारयति पुत्र इत्यनुशुश्रुम ।	KK-14-02-92-049a  
पुत्रपौत्रैश्च नियतं सादुलोकानुपाश्नुते ॥	KK-14-02-92-049c  
श्वशुर उवाच 	KK-14-02-92-050  
वातातपविशीर्णाङ्गीं त्वां विवर्णां निरीक्ष्य वै ।	KK-14-02-92-050a  
कर्शितां सुव्रताचारे क्षुधाविह्वलचेतसम् ॥	KK-14-02-92-050c  
कथं सक्तून्ग्रहीष्यामि भूत्वा धर्मोपघातकः ।	KK-14-02-92-051a  
कल्याणवृत्ते कल्याणि नैव त्वं वक्तुमर्हसि ॥	KK-14-02-92-051c  
षष्ठे काले व्रतवतीं शौचशीलतपोन्विताम् ।	KK-14-02-92-052a  
कृच्छ्रवृत्तिं निराहारां द्रक्ष्यामि त्वां कथं शुभे ॥	KK-14-02-92-052c  
बाला क्षुधार्ता नारी च रक्ष्या त्वं सततं मया ।	KK-14-02-92-053a  
उपवासपरिश्रान्ता त्वं हि बान्धवनन्दिनी ॥	KK-14-02-92-053c  
स्नुषोवाच 	KK-14-02-92-054  
गुरोर्मम गुरुस्त्वं वै यतो दैवतदैवतम् ।	KK-14-02-92-054a  
देवातिदेवस्तस्मात्त्वं सक्तूनादत्स्व मे प्रभो ॥	KK-14-02-92-054c  
देहः प्राणश्च धर्मश्च शुश्रूषार्थमिदं गुरोः ।	KK-14-02-92-055a  
तव विप्र प्रसादेन लोकान्प्राप्स्यामहे शुभान् ॥	KK-14-02-92-055c  
अवेक्ष्या इति कृत्वाऽहं दृढभक्तेति वा द्विज ।	KK-14-02-92-056a  
चिन्त्या ममेयमिति वा सक्तूनादातुमर्हसि ॥	KK-14-02-92-056c  
श्वशुर उवाच 	KK-14-02-92-057  
अनेन नित्यं साध्वी त्वं शीलवृत्तेन शोभसे ।	KK-14-02-92-057a  
या त्वं धर्मव्रतोपेता गुरुवृत्तिमवेक्षसे ॥	KK-14-02-92-057c  
तस्मात्सक्तून्ग्रहीष्यामि वधु नार्हसि वञ्चनाम् ।	KK-14-02-92-058a  
गणयित्वा महाभागे त्वां हि धर्मभृतां वरे ॥	KK-14-02-92-058c  
इत्युक्त्वा तानुपादाय सक्तून्प्रादाद्द्विजातये ।	KK-14-02-92-059a  
ततस्तुष्टोऽभवद्विप्रस्तस्य साधोर्महात्मनः ॥	KK-14-02-92-059c  
प्रीतात्मा स तु तं वाक्यमिदमाह द्विजर्षभम् ।	KK-14-02-92-060a  
वाग्मी तदा द्विजश्रेष्टो धर्मः पुरुषविग्रहः ॥	KK-14-02-92-060c  
शुद्धेनि तव दानेन न्यायोपात्तेन धर्मतः ।	KK-14-02-92-061a  
यथाशक्ति विसृष्टेन प्रीतोस्मि द्विजसत्तम ॥	KK-14-02-92-061c  
अहो दानं घुष्यते ते स्वर्गे स्वर्गनिवासिभिः ।	KK-14-02-92-062a  
गगनात्पुष्पवर्षं च पश्येदं पतितं भुवि ॥	KK-14-02-92-062c  
सुरर्षिदेवगन्धर्वा ये च देवपुरःसराः ।	KK-14-02-92-063a  
स्तुवन्तो देवदूताश्च स्थिता दानेन विस्मिताः ॥	KK-14-02-92-063c  
ब्रह्मर्षयो विमानस्था ब्रह्मलोकचराश्च ये ।	KK-14-02-92-064a  
काङ्क्षन्ते दर्शनं तुभ्यं दिवं व्रज द्विजर्षभ ॥	KK-14-02-92-064c  
पितृलोकगताः सर्वे तारिताः पितरस्त्वया ।	KK-14-02-92-065a  
अनागताश्च बहवः सुबहूनि युगान्युत ॥	KK-14-02-92-065c  
ब्रह्मचर्येण दानेन यज्ञेन तपसा तथा ।	KK-14-02-92-066a  
अगह्वरेण धर्मेण तस्माद्गच्छ दिवं द्विज ॥	KK-14-02-92-066c  
श्रद्धया परया यस्त्वं तपश्चरसि सुव्रत ।	KK-14-02-92-067a  
तस्माद्देवास्तवानेन प्रीता ब्राह्मणसत्तम ॥	KK-14-02-92-067c  
सर्वमेतद्धि यस्मात्ते दत्तं शुद्धेन चेतसा ।	KK-14-02-92-068a  
कृच्छ्रकाले ततः स्वर्गो विजितः कर्मणा त्वया ॥	KK-14-02-92-068c  
क्षुधा निर्णुदति प्रज्ञां धर्मबुद्धिं व्यपोहति ।	KK-14-02-92-069a  
क्षुधापरिगतज्ञानो धृतिं त्यजति चैव ह ॥	KK-14-02-92-069c  
बुभुक्षां जयते यस्तु स स्वर्गं जयते ध्रुवम् ।	KK-14-02-92-070a  
यदा दानरुचिः स्याद्वै तदा धर्मो न सीदति ॥	KK-14-02-92-070c  
अनवेक्ष्य सुतस्नेहं कलत्रस्नेहमेव च ।	KK-14-02-92-071a  
धर्ममेव गुरं ज्ञात्वा तृष्णा न गणिता त्वया ॥	KK-14-02-92-071c  
द्रव्यागमो नृणां सूक्ष्मः पात्रे दानं ततः परम् ।	KK-14-02-92-072a  
कालः परतरो दानाच्छ्रद्धा चैव ततः परा ॥	KK-14-02-92-072c  
स्वर्गद्वारं सुसूक्ष्मं हि नरैर्माहान्न दृश्यते ।	KK-14-02-92-073a  
सङ्गर्गलं लोभकीलं रागगुप्तं दुरासदम् ॥	KK-14-02-92-073c  
तं तु पश्यन्ति पुरुषा जितक्रोधा जितेन्द्रियाः ।	KK-14-02-92-074a  
ब्राह्मणास्तपसा युक्ता यथाशक्ति प्रदायिनः ॥	KK-14-02-92-074c  
सहस्रशक्तिश्च शतं शतशक्तिर्दशापि च ।	KK-14-02-92-075a  
दद्यादपश्च यः शक्त्या सर्वे तुल्यफलाः स्मृताः ॥	KK-14-02-92-075c  
रन्तिदेवो हि नृपतिरपः प्रादादकिञ्चनः ।	KK-14-02-92-076a  
शुद्धेन मनसा विप्र नाकपृष्ठं ततो गतः ॥	KK-14-02-92-076c  
न धर्मः प्रीयते तात दानैर्दत्तैर्महाफलैः ।	KK-14-02-92-077a  
न्यायलब्धैर्यथा सूक्ष्मैः श्रद्धापूतैः स तुष्यति ॥	KK-14-02-92-077c  
गोप्रदानसहस्राणि द्विजेभ्योऽदान्नृगो नृपः ।	KK-14-02-92-078a  
एकां दत्त्वा स पारक्यां नरकं समपद्यत ॥	KK-14-02-92-078c  
आत्ममांसप्रदानेन शिबोरौशीनरो नृपः ।	KK-14-02-92-079a  
प्राप्य पुण्यकृताँल्लोकान्मोदते दिवि सुव्रतः ॥	KK-14-02-92-079c  
विभवेन नृणां पुण्यं यच्छक्त्या स्वार्जितं न तत् ।	KK-14-02-92-080a  
न यज्ञैर्विविधैर्विप्र यथान्यायेन सञ्चितैः ॥	KK-14-02-92-080c  
क्रोधाद्दानफलं हन्ति लोभात्स्वर्गं न गच्छति ।	KK-14-02-92-081a  
न्यायवृत्तिर्हि तपसा दानवित्स्वर्गमश्नुते ॥	KK-14-02-92-081c  
न राजसूयैर्बहुभिरिष्ट्वा विपुलदक्षिणैः ॥	KK-14-02-92-082a  
न चाश्वमेधैर्बहुभिः फलं सममिदं तव ॥	KK-14-02-92-082c  
सक्तुप्रस्थेन विजितो ब्रह्मलोकस्त्वयाऽक्षयः ।	KK-14-02-92-083a  
विरजो ब्रह्मसदनं गच्छ विप्र यतासुखम् ॥	KK-14-02-92-083c  
सर्वेषां वो द्विजश्रेष्ठ दिव्यं यानमुपस्थितम् ।	KK-14-02-92-084a  
आरोहत यथाकामं धर्मोस्मि द्विज पश्य माम् ॥	KK-14-02-92-084c  
बाधितो हि त्वया देहो लोके कीर्तिः स्थिरा च ते ।	KK-14-02-92-085a  
सभार्यः सहपुत्रश्च सस्नुषश्च दिवं व्रज ॥	KK-14-02-92-085c  
इत्युक्तवाक्ये धर्मे तु यानमारुह्य स द्विजः ।	KK-14-02-92-086a  
सदारः ससुतश्चैव सस्नुषश्च दिवं गतः ॥	KK-14-02-92-086c  
तस्मिन्विप्रे गते स्वर्गं ससुते सस्नुषे तदा ।	KK-14-02-92-087a  
भार्याचतुर्थे धर्मज्ञे ततोऽहं निःसृतो बिलात् ॥	KK-14-02-92-087c  
ततस्तु सक्तुगन्धेन क्लेदेन सलिलस्य च ।	KK-14-02-92-088a  
दिव्यपुष्पविमर्दाच्च साधोर्दानलवैश्च तैः ॥	KK-14-02-92-088c  
विप्रस्य तपसा तस्य शिरो मे काञ्चनीकृतम् ।	KK-14-02-92-089a  
तस्य सत्याभिसन्धस्य सक्तुदानेन चैव ह ॥	KK-14-02-92-089c  
शरीरार्धं च मे विप्राः शातकुम्भमयं कृतम् ।	KK-14-02-92-090a  
पश्यतेमं सुविपुलं तपसा तस्य धीमतः ॥	KK-14-02-92-090c  
कथमेवंविधं स्याद्वै पार्श्वमन्यदिति द्विजाः ।	KK-14-02-92-091a  
तपोवनानि यज्ञांश्च हृष्टोऽभ्येमि पुनः पुनः ||	KK-14-02-92-091c  
यज्ञं त्वहमिमं श्रुत्वा कुरुराजस्य धीमतः ।	KK-14-02-92-092a  
आशया परया प्राप्तो न चाहं काञ्चनीकृतः ॥	KK-14-02-92-092c  
ततो मयोक्तं तद्वाक्यं प्रहस्य ब्राह्मणर्षभाः ।	KK-14-02-92-093a  
सक्तुप्रस्थेन यज्ञोऽयं सम्मितो नेति सर्वथा ॥	KK-14-02-92-093c  
सक्तुप्रस्थलवैस्तैर्हि तदाऽहं काञ्चनीकृतः ।	KK-14-02-92-094a  
न हि यज्ञो महानेष सदृशस्तैर्मतो मम ॥	KK-14-02-92-094c  
इत्युक्त्वा नकुलः सर्वान्यज्ञे द्विजवरांस्तदा ।	KK-14-02-92-095a  
जगामादर्सनं तेषां विप्रास्ते च ययुर्गृहान् ॥	KK-14-02-92-095c  
एतत्ते सर्वमाख्यातं मया परपुरञ्जय ।	KK-14-02-92-096a  
यदाश्चर्यमभूत्तत्र वाचिमेधे महाक्रतौ ॥	KK-14-02-92-096c  
न विस्मयस्ते नृपते यज्ञे कार्यः कथञ्चन ।	KK-14-02-92-097a  
ऋषिकोटिसहस्राणि तपोभिर्ये दिवं गताः ॥	KK-14-02-92-097c  
अद्रोहः सर्वभूतेषु सन्तोषः शीलमार्जवम् ।	KK-14-02-92-098a  
तपो दमश्च सत्यं च प्रदानं चेति सम्मितम् ॥ 	KK-14-02-92-098c  

इति श्रीमन्महाभारते आश्वमेधिकपर्वणि अनुगीतापर्वणि द्विनवतितमोऽध्यायः ॥ 92 ॥

14-92-2 कपोतवदेकैकं कणमादत्ते स कापोतिः ॥ 14-92-8 उञ्छं कणश आदानं कर्तुमिति शेषः । शुक्लस्य ज्येष्ठस्य पक्षे ॥ 14-92-56 अवेक्ष्या पालनीया । चिन्त्या परीक्षणीया ॥ 14-92-58 हे वरे श्रेष्ठे महाभागे त्वां धर्मभृतां मध्ये गणयित्वा सक्तून् ग्रहीष्यामीत्यन्वयः ॥ 14-92-84 तारितो हि त्वयेति झ. पाठः ॥
