अध्यायः 020

कृष्णेनार्जुनं प्रति मोक्षसाधनादिप्रतिपादकसिद्धकाश्यपसंवादरूपानुगीतोपदेशः ॥ 1 ॥

ब्राह्मण उवाच ।	001  
यः स्यादेकान्त आसीनस्तूष्णीं किञ्चिदचिन्तयन् ।	001a  
पूर्वम्पूर्वं परित्यज्य स निरारम्भको भवेत् ॥	001c  
सर्वमित्रः सर्वसहः शमे रक्तो जितेन्द्रियः ।	002a  
व्यपेतभयमन्युश्च कामहा मुच्यते नरः ॥	002c  
आत्मवत्सर्वभूतेषु यश्चरेन्नियतः शुचिः ।	003a  
\'नित्यमेव यथान्यायं यश्चरेन्नियतेन्द्रियः ।\'	003c  
अमानी निरभीमानः सर्वतो मुक्त एव सः ॥	003e  
जीवितं मरणं चोभे सुखदुःखे तथैव च ।	004a  
लाभालाभे प्रियद्वेष्ये यः समः स च मुच्यते ॥	004c  
न कस्यचित्स्पृहयते नावजानाति किञ्चन ।	005a  
निर्द्वन्द्वो वीतरागात्मा सर्वथा मुक्त एव सः ॥	005c  
अनमित्रश्च निर्बन्धुरनपत्यश्च यः क्वचित् ।	006a  
त्यक्तधर्मार्थकामश्च निराकाङ्क्षी च मुच्यते ॥	006c  
नैव धर्मी न चाधर्मी पूर्वोपचितहा च यः ।	007a  
क्षीणधातुः प्रशान्तात्मा निर्द्वन्द्वः स विमुच्यते ॥	007c  
अकर्मा चाविकाङ्क्षश्च पश्येज्जगदशाश्वतम् ।	008a  
अस्वस्थमवशं नित्यं जन्ममृत्युजरायुतम् ॥	008c  
वैराग्यबुद्धिः सततं तावद्दोषव्यपेक्षकः ।	009a  
आत्मबन्धविनिर्मोक्षं स करोत्यचिरादिव ॥	009c  
अगन्धमरसस्पर्शमशब्दमपरिग्रहम् ।	010a  
अरूपमनभिज्ञेयं दृष्ट्वाऽऽत्मानं विमुच्यते ॥	010c  
पञ्चभूतगुणैर्हीनममूर्तिमदलेपकम् ।	011a  
अगुणं गुणभोक्तारं यः पश्यति स मुच्यते ॥	011c  
विहाय सर्वसङ्कल्पान्बुद्ध्या शारीरमानसान् ।	012a  
शनैर्निर्वाणमाप्नोति निरिन्धन इवानलः ॥	012c  
सर्वसंस्कारनिर्मुक्तो निर्द्वन्द्वो निष्परिग्रहः ।	013a  
तपसा इन्द्रियग्रामं यश्चरेन्मुक्त एव सः ॥	013c  
विमुक्तः सर्वसंस्कारैस्ततो ब्रह्म सनातनम् ।	014a  
परमाप्नोति संशान्तमचलं नित्यमक्षरम् ॥	014c  
अतः परं प्रवक्ष्यामि योगशास्त्रमनुत्तमम् ।	015a  
यज्ज्ञात्वा सिद्धमात्मानं लोके पश्यन्ति योगिनः ॥	015c  
तस्योपदेशं वक्ष्यामि यथावत्तन्निबोध मे ।	016a  
यैर्योगैर्भावयन्नित्यं पश्यत्यात्मानमात्मनि ॥	016c  
इन्द्रियाणि तु संहृत्य मन आत्मनि धारयेत् ।	017a  
तीव्रं तप्त्वा तपः पूर्वं मोक्षयोगं समाचरेत् ॥	017c  
तपस्वी नित्यसङ्कल्पो दम्भाहङ्कारवर्जितः ।	018a  
मनीषी मनसा विप्रः पश्यत्यात्मानमात्मनि ॥	018c  
स चेच्छक्नोत्ययं साधुर्योक्तुमात्मानमात्मनि ।	019a  
तत एकान्तशीलः स पश्यत्यात्मानमात्मनि ॥	019c  
संयतः सततं युक्त आत्मवान्विजितेन्द्रियः ।	020a  
यथा य आत्मनाऽऽत्मानं सम्प्रयुक्तः प्रपश्यति ॥	020c  
यथाहि पुरुषः स्वप्ने दृष्ट्वा पश्यत्यसाविति ।	021a  
तथारूपमिवाऽऽत्मानं साधुयुक्तः प्रपश्यति ॥	021c  
इषीकां च यथा मुञ्जात्कश्चिन्निष्कृष्य दर्शयेत् ।	022a  
योगी निष्कृष्य चाऽऽत्मानं तथा पश्यति देहतः ॥	022c  
मुञ्जं शरीरमित्याहुरिषीकामात्मनि श्रिताम् ।	023a  
एतन्निदर्शनं प्रोक्तं योगविद्भिरनुत्तमम् ॥	023c  
यदा हि युक्तमात्मानं सम्यक् पश्यति देहभृत् ।	024a  
न तस्येहेश्वरः कश्चित्त्रैलोक्यस्यापि यः प्रभुः ॥	024c  
अन्यान्याश्चैव तनवो यथेष्टं प्रतिपद्यते ।	025a  
विनिर्भिद्य जरां मृत्युं न शोचति न हृष्यति ॥	025c  
देवानामपि देवत्वं युक्तः कारयते वशी ।	026a  
ब्रह्म चाव्ययमाप्नोति हित्वा देहमशाश्वतम् ॥	026c  
विनश्यत्सु च लोकेषु न भयं तस्य जायते ।	027a  
क्लिश्यमानेषु भूतेषु न स क्लिश्यति केनचित् ॥	027c  
दुःखशोकमलैर्घोरैः सङ्गस्नेहसमुद्भवैः ।	028a  
न विचाल्यति युक्तात्मा निस्पृहः शान्तमानसः ॥	028c  
नैनं शस्त्राणि विध्यन्ते न मृत्युश्चास्य विद्यते ।	029a  
नातः सुखतरं किञ्चिल्लोके क्वचन दृश्यते ॥	029c  
सम्यग्युक्त्वा स आत्मानमात्मन्येव प्रतिष्ठिते ।	030a  
विनिवृत्तजरादुःखः सुखं स्वपिति चापि सः ॥	030c  
देहान्यथेष्टमभ्येति हित्वेमां मानुषीं तनुम् ।	031a  
निर्वेदस्तु न कर्तव्यो भुञ्जानेन कथञ्चन ॥	031c  
सम्यग्युक्तो यदाऽऽत्मानमात्मन्येव प्रपश्यति ।	032a  
तदैव न स्पृहयते साक्षादपि शतक्रतोः ॥	032c  
योगमेकान्तशीलस्तु यथा विन्दति तच्छृणु ।	033a  
दृष्टपूर्वां दिशं चिन्त्य यस्मिन्सन्निवसेत्पुरे ॥	033c  
पुरस्याभ्यन्तरे तस्य मनः स्थाप्यं न बाह्यतः ।	034a  
पुरस्याभ्यन्तरे तिष्ठन्यस्मिन्नावसथे वसेत् ।	034c  
तस्मिन्नावसथे धार्यं सबाह्याभ्यन्तरं मनः ॥	034e  
प्रचिन्त्यावसथे कृत्स्नं यस्मिन्काये स पश्यति ।	035a  
तस्मिन्काये मनश्चास्य न च किञ्चन बाह्यतः ॥	035c  
सन्नियम्येन्द्रियग्रामं निर्घोषं निर्जने वने ।	036a  
कायमभ्यन्तरं कृत्स्नमेकाग्रः परिचिन्तयेत् ॥	036c  
दन्तांस्तालु च जिह्वां च गलं ग्रीवां तथैव च ।	037a  
हृदयं चिन्तयेच्चापि तथा हृदयबन्धनम् ॥	037c  
इत्युक्तः स मया शिष्यो मेधावी मधुसूदन ।	038a  
पप्रच्छ पुनरेवेमं मोक्षधर्मं सुदुर्वचम् ॥	038c  
भुक्तं भुक्तमिदं कोष्ठे कथमन्नं विपच्यते ।	039a  
कथं रसत्वं व्रजति शोणितत्वं कथं पुनः ॥	039c  
तथा मांसं च मेदश्च स्नाय्वस्थीनि च पोषयेत् ।	040a  
कथमेतानि सर्वाणि शरीराणि शरीरिणाम् ॥	040c  
वर्धन्ते वर्धमानस्य वर्धते च कथं बलम् ।	041a  
निरासनं निष्कसनं मलानां च पृथक् पृथक् ॥	041c  
कुतो वाऽयं प्रश्वसिति उच्छ्वसित्यपि वा पुनः ।	042a  
कं च देशमधिष्ठाय तिष्ठत्यात्माऽयमात्मनि ॥	042c  
जीवः कथं वहति च चेष्टमानः कलेवरम् ।	043a  
किंवर्णं कीदृशं चैव निवेशयति वै मनः ॥	043c  
याथातथ्येन भगवन्वक्तुमर्हसि मेऽनघ ।	044a  
इति सम्परिपृष्टोऽहं तेन विप्रेण माधव ॥	044c  
प्रत्यब्रवं महाबाहो यथाश्रुतमरिन्दम ।	045a  
यथा स्वकोष्ठे प्रक्षिप्य भाण्डं भाण्डमना भवेत् ॥	045c  
तथा स्वकाये प्रक्षिप्य मनोद्वारैरनिश्चलैः ।	046a  
आत्मानं तत्र मार्गेत प्रमादं परिवर्जयेत् ॥	046c  
एवं सततमुद्युक्तः प्रीतात्मा नचिरादिव ।	047a  
आसादयति तद्ब्रह्म यद्दृष्ट्वा स्यात्प्रधानवित् ॥	047c  
न त्वसौ चक्षुषा ग्राह्यो न च सर्वैरपीन्द्रियैः ।	048a  
मनसैव प्रदीपेन महानात्मा प्रदृश्यते ॥	048c  
सर्वतः पाणिपादान्तः सर्वतोक्षिशिरोमुखः ।	049a  
सर्वतः श्रुतिमाँल्लोके सर्वमावृत्य तिष्ठति ॥	049c  
जीवो निष्क्रान्तमात्मानं शरीरात्सम्प्रपश्यति ।	050a  
स तमुत्सृज्य देहं स्वं पारयेद्ब्रह्म केवलम् ॥	050c  
आत्मानमालोकयति मनसा प्रहसन्निव ।	051a  
तदेवमाश्रयं कृत्वा मोक्षं याति ततो मयि ॥	051c  
इदं सर्वरहस्यं ते मया प्रोक्तं द्विजोत्तम ।	052a  
आपृच्छे साधयिष्यामि गच्छ विप्र यथासुखम् ॥	052c  
इत्युक्तः स तदा कृष्ण मया शिष्यो महातपाः ।	053a  
अगच्छत यथाकामं ब्राह्मणश्छिन्नसंशयः ॥	053c  
वासुदेव उवाच ।	054  
इत्युक्त्वा स तदा वाक्यं मां पार्थ द्विजसत्तमः ।	054a  
मोक्षधर्माश्रितं सम्यक् तत्रैवान्तरधीयत ॥	054c  
कच्चिदेतत्त्वया पार्थ श्रुतमेकाग्रचेतसा ।	055a  
तदाऽपि हि रथस्थस्त्वं श्रुतवानेतदेव हि ॥	055c  
नैतत्पार्थ सुविज्ञेयं व्यामिश्रेणेति मे मतिः ।	056a  
नरेणाकृतसङ्गेन विशुद्धेनान्तरात्मना ॥	056c  
सुरहस्यमिदं प्रोक्तं देवानां भरतर्षभ ।	057a  
कच्चित्त्विदं श्रुतं पार्थ मनुष्येणेह कर्हिचित् ॥	057c  
न ह्येतच्छ्रोतुमर्होऽन्यो मनुष्यस्त्वामृतेऽनघ ।	058a  
नैतदन्येन विज्ञेयं व्यामिश्रेणान्तरात्मना ॥	058c  
क्रियावद्भिर्हि कौन्तेय देवलोकः समावृतः ।	059a  
न चैतदिष्टं देवानां मर्त्यैरुपरि वर्तनम् ॥	059c  
परा हि सा गतिः पार्थ यत्तद्ब्रह्म सनातनम् ।	060a  
यत्रामृतत्वं प्राप्नोति त्यक्त्वा दुःखं सदा सुखी ॥	060c  
इमं धर्मं समास्थाय येऽपि स्युः पापयोनयः ।	061a  
स्त्रियो वैश्यास्तथा शूद्रास्तेऽपि यान्ति परां गतिम् ॥	061c  
किं पुनर्ब्राह्मणाः पार्थ क्षत्रिया वा बहुश्रुताः ।	062a  
स्वधर्मरतयो नित्यं ब्रह्मलोकपरायणाः ॥	062c  
हेतुमच्चैतदुद्दिष्टमुपायाश्चास्य साधने ।	063a  
सिद्धिं फलं च मोक्षश्च दुःखस्य च विनिर्णियः ॥	063c  
नातः परं सुखं त्वन्यत्किञ्चित्स्याद्भरतर्षभ ।	064a  
श्रुतवाञ्श्रद्दधानश्च पराक्रान्तश्च पाण्डव ॥	064c  
यः परित्यज्यते मर्त्यो लोकसारमसारवत् ।	065a  
एतैरुपायैः स क्षिप्रं परां गतिमवाप्नुते ॥	065c  
एतावदेव वक्तव्यं नान्तो भूयोऽस्ति किञ्चन ।	066a  
षण्मासान्नित्ययुक्तस्य योगः पार्थ प्रवर्तते ॥ ॥	066c  

इति श्रीमन्महाभारते आश्वमेधिकपर्वणि अनुगीतापर्वणि विंशोऽध्यायः ॥ 20 ॥

14-20-2 सर्वमित्रोऽद्रोही । सर्वसहः क्षमी ॥ 14-20-6 अनमित्रः शत्रुहीनः ॥ 14-20-11 अमूर्तिमदहेतुकमिति झ.पाठः ॥ 
