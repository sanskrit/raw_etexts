श्रीः
अध्यायः 008
व्यासेन धृतराष्ट्रस्य शोकापनोदनम् ॥ 1 ॥
वैशम्पायन उवाच 	001  
विदुरस्य तु तद्वाक्यं निशम्य कुरुसत्तमः ।	001a  
पुत्रशोकाभिसन्तप्तः पपात भुवि मूर्छितः ॥	001c  
तं तथा पतितं भूमौ निःसञ्ज्ञं प्रेक्ष्य बान्धवाः ।	002a  
कृष्णद्वैपायनश्चैव क्षत्ता च विदुरस्तथा ॥	002c  
सञ्जयः सुहृदश्चान्ये द्वास्था ये चास्य सम्मताः ।	003a  
जलेन सुखशीतेन तालवृन्तैश्च भारत ॥	003c  
पस्पर्शुश्च करैर्गात्रं वीजमानाश्च यत्नतः ।	004a  
अन्वासत चिरं कालं धृतराष्ट्रं तथाविधम् ॥	004c  
अथ दीर्घस्य कालस्य लब्धसञ्ज्ञो महीपतिः ।	005a  
विललाप चिरं कालं पुत्राधिभिरभिप्लुतः ॥	005c  
धिगस्तु खलु मानुष्यं मानुष्ये च परिग्रहम् ।	006a  
यतोमूलानि दुःखानि सम्भवन्ति पुनःपुनः ॥	006c  
मित्रनाशेऽर्थनाशे च ज्ञातिसम्बन्धिनामपि ।	007a  
प्राप्यते सुमहद्दुःखं विषाग्निप्रतिमं विभो ॥	007c  
येन दह्यन्ति गात्राणि येन प्रज्ञा विनश्यति ।	008a  
येनाभिभूतः पुरुषो मरणं प्रतिपद्यते ॥	008c  
तदिदं मरणं प्राप्तं मया भाग्यविपर्ययात् ।	009a  
[तस्यान्तं नाधिगच्छामि ऋते प्राणविमोक्षणात् ||]	009c  
तच्चैवाहं करिष्यामि अद्यैव द्विजसत्तम ।	010a  
इत्युक्त्वा तु महात्मानं पितरं ब्रह्मवित्तमम् ॥	010c  
धृतराष्ट्रोऽभवन्मूढः स शोकं परमं गतः ।	011a  
अभूच्च तूष्णीं राजाऽसौ ध्यायमानो महीपतिः ॥	011c  
तस्य तद्वचनं श्रुत्वा कृष्णद्वैपायनः प्रभुः ।	012a  
पुत्रशोकाभिसन्तप्तं पुत्रं वचनमब्रवीत् ॥	012c  
व्यास उवाच 	013  
धृतराष्ट्र महाबाहो शृणु वक्ष्यामि पुत्रक ।	013a  
श्रुतवानसि मेधावी धर्मार्थकुशलः प्रभो ॥	013c  
न तेऽस्त्यविदितं किञ्चिद्वेदितव्यं परन्तप ।	014a  
अनित्यतां हि भूतानां विजानासि न संशयः ॥	014c  
अध्रुवे जीवलोके च स्थाने वा शाश्वते सति ।	015a  
जीविते मरणान्ते च कस्माच्छोचसि पुत्रक ॥	015c  
प्रत्यक्षं तव राजेन्द्र वैरस्यास्य समुद्भवः ।	016a  
पुत्रं ते कारणं कृत्वा कालयोगेन निर्मितः ॥	016c  
अवश्यं भवितव्ये च कुरूणां सङ्क्षये नृप ।	017a  
कस्माच्छोचसि ताञ्शूरान्गतान्परमिकां गतिम् ॥	017c  
जानता च महाबाहो विदुरेण महात्मना ।	018a  
यतितं सर्वयत्नेन शमं प्रति जनेश्वर ॥	018c  
न च दैवकृतो मार्गः शक्यो भूतेन केनचित् ।	019a  
घटताऽपि चिरं कालं नियन्तुमिति मे मतिः ॥	019c  
देवतानां हि यत्कार्यं मया प्रत्यक्षतः श्रुतम् ।	020a  
तत्तेऽहं सम्प्रवक्ष्यामि यथा स्थैर्यं भवेत्तव ॥	020c  
पुराऽहं परितो यातः सभामैन्द्रीं जितक्लमः ।	021a  
अपश्यं तत्र च सदा समवेतान्दिवौकसः ॥	021c  
नारदप्रमुखांश्चापि सर्वान्देवर्षिसत्तमान् ।	022a  
तत्र चापि मया दृष्टा पृथिवी पृथिवीपते ॥	022c  
कार्यार्थमुपसम्पन्ना देवतानां समीपतः ।	023a  
उपगम्य तदा धात्री देवानाह समागतान् ॥	023c  
यत्कार्यं मम युष्माभिर्ब्रह्मणः सदने तदा ।	024a  
प्रतिज्ञातं महाभागास्तच्छीघ्रं संविधीयताम् ॥	024c  
तस्यास्तद्वचनं श्रुत्वा विष्णुर्लोकनमस्कृतः ।	025a  
उवाच वाक्यं प्रहसन्प्रभुस्तां देवसंसदि ॥	025c  
धृतराष्ट्रस्य पुत्राणां यस्तु ज्येष्ठः शतस्य वै ।	026a  
दुर्योधन इति ख्यातः स ते कार्यं करिष्यति ॥	026c  
तं च प्राप्य महीपालं कृतकृत्या भविष्यसि ।	027a  
तस्यार्थे पृथिवीपालाः कुरुक्षेत्रं समागताः ॥	027c  
अन्योन्यं घातयिष्यन्ति दृढैः शस्त्रैः प्रहारिणः ।	028a  
ततस्ते भविता देवि भारस्य युधि नाशनम् ॥	028c  
गच्छ शीघ्रं स्वकं स्थानं लोकान्धारय शोभने ।	029a  
स एष ते सुतो राजँल्लोकसंहारकारणात् ॥	029c  
कलेरंशः समुत्पन्नो गान्धार्या जठरे नृप ।	030a  
अमर्षी बलवाञ्शूरः क्रोधनो दुष्प्रसाधनः ॥	030c  
दैवयोगात्समुत्पन्ना भ्रातरस्तस्य तादृशाः ।	031a  
शकुनिर्मातुलश्चैव कर्णश्च परमः सखा ॥	031c  
समुत्पन्ना विनाशार्थं पृथिव्यां सहिता नृपाः ।	032a  
[यादृशो जायते राजा तादृशोऽस्य जनो भवेत् ॥	032c  
अधर्मो धर्मतां याति स्वामी चेद्धार्मिको भवेत् ।	033a  
स्वामिनो गुणदोषाभ्यां भृत्याः स्युर्नात्र संशयः ॥	033c  
दुष्टं राजानमासाद्य गतास्ते तनया नृप ।]	034a  
एतमर्थं महाबाहो नारदो वेद तत्त्ववित् ॥	034c  
आत्मापराधात्पुत्रास्ते विनष्टाः पृथिवीपते ।	035a  
मा ताञ्शोचस्व राजेन्द्र न हि शोकेऽस्ति कारणम् ॥	035c  
न हि ते पाण्डवाः स्वल्पमपराध्यन्ति भारत ।	036a  
पुत्रास्तव दुरात्मानो यैरियं घातिता मही ॥	036c  
नारदेन च भद्रं ते पूर्वमेव न संशयः ।	037a  
युधिष्ठिरस्य समितौ राजसूये निवेदितम् ॥	037c  
पाण्डवाः कौरवाः सर्वे समासाद्य परस्परम् ।	038a  
नभविष्यन्ति कौन्तेय यत्ते कृत्यं तदाचर ॥	038c  
नारदस्य वचः श्रुत्वा तथाऽकुर्वत पाण्डवाः ।	039a  
एतत्ते सर्वमाख्यातं देवगुह्यं सनातनम् ॥	039c  
कथं ते शोकनाशः स्यात्प्राणेषु च दया प्रभो ।	040a  
स्नेहश्च पाण्डुपुत्रेषु ज्ञात्वा दैवकृतं विधिम् ॥	040c  
एष चार्थो महाबाहो पूर्वमेव मया श्रुतः ।	041a  
कथितो धर्मराजस्य राजसूये कुरूत्तम ॥	041c  
यतितं धर्मपुत्रेण मया गुह्ये निवेदिते ।	042a  
अविग्रहे कौरवाणां दैवं तु बलवत्तरम् ॥	042c  
अनतिक्रमणीयो हि विधी राजन्कथञ्चन ।	043a  
कृतान्तस्य तु भूतेन स्थावरेण चरेण च ॥	043c  
भवान्धर्मपरो यत्र बुद्धिश्रेष्ठश्च भारत ।	044a  
मुह्यते प्राणिनां ज्ञात्वा गतिं चागतिमेव च ॥	044c  
त्वां तु शोकेन सन्तप्तं मुह्यमानं मुहुर्मुहुः ।	045a  
ज्ञात्वा युधिष्ठिरो राजा प्राणानपि परित्यजेत् ॥	045c  
कृपालुर्नित्यशो वीरस्तिर्यग्योनिगतेष्वपि ।	046a  
स कथं त्वयि राजेन्द्र कृपां नैव करिष्यति ॥	046c  
मम चैव नियोगेन विधेश्चाप्यनिवर्तनात् ।	047a  
पाण्डवानां च कारुण्यात्प्राणान्धारय भारत ॥	047c  
एवं ते वर्तमानस्य लोके कीर्तिर्भविष्यति ।	048a  
धर्मार्थः सुमहांस्तात तप्तं स्याच्च तपश्चिरात् ॥	048c  
पुत्रशोकं समुत्पन्नं हुताशं ज्वलितं यथा ।	049a  
प्रज्ञाम्भसा महाराज निर्वापय सदा सता ॥	049c  
वैशम्पायन उवाच 	050  
तच्छ्रुत्वा तस्य वचनं व्यासस्यामिततेजसः ।	050a  
मुहूर्तं समनुध्यायन्धृतराष्ट्रोऽभ्यभाषत ॥	050c  
महता शोकजालेन प्रणुन्नोऽस्मि द्विजोत्तम ।	051a  
नात्मानमवबुध्यामि मुह्यमानो मुहुर्मुहुः ॥	051c  
इदं तु वचनं श्रुत्वा तव देवनियोगजम् ।	052a  
धारयिष्याम्यहं प्राणान्यतिष्ये च न शोचितुम् ॥	052c  
एतच्छ्रुत्वा तु वचनं व्यासः सत्यवतीसुतः ।	053a  
धृतराष्ट्रस्य राजेन्द्र तत्रैवान्तरधीयत ॥ 	053c  

इति श्रीमन्महाभारते स्त्रीपर्वणि जलप्रदानिकपर्वणि अष्टमोऽध्यायः ॥ 8 ॥*

11-8-29 कालः संहारकारणादिति क. छ. ठ. पाठः ॥ 11-8-37 नारदेन समाख्यातमिति क. छ. ठ. पाठः ॥ 11-8-39 तदाऽशोचन्त पाण्डवा इति झ. पाठः ॥ 11-8-48 धर्मश्च सुमहांस्तात तप्तस्य तपसश्चिरादिति क. छ. ठ. पाठः ॥ अष्टमोऽध्यायः ॥ * अत्र झ. पाठे श्लोकद्वयसहित एकोऽध्यायोऽधिको दृश्यते |
[जनमेजय उवाच	001  
गते भगवति व्यासे धृतराष्ट्रो महीपतिः |	001  
किमचेष्टत विप्रर्षे तन्मे व्याख्यातुमर्हसि ||	001  
तथैव कौरवो राजा धर्मपुत्रो महामनाः |	002  
कृपप्रभृतयश्चैव किमकुर्वत ते त्रयः ||	002  
अश्वत्थाम्नः श्रुतं कर्म शापश्चान्योन्यकारितः |	003  
वृत्तान्तमुत्तरं ब्रूहि यदभाषत सञ्जयः ||	003  
वैशम्पायन उवाच	004  
हते दुर्योधनेन चैव हते सैन्ये च सर्वशः |	004  
सञ्जयो विगतप्रज्ञो धृतराष्ट्रमुपस्थितः ||	004  
सञ्जय उवाच 	005  
आगम्य नानादेशेभ्यो नानाजनपदेश्वराः |	005  
पितृलोकं गता राजन्सर्वे तव सुतैः सह ||	005  
याच्यमानेन सततं तव पुत्रेण भारत |	006  
घातिता पृथिवी सर्वा वैरस्यान्तं विधित्सता ||	006  
पुत्राणामथ पौत्राणां पितॄणां च महीपते |	007  
अानुपूर्व्येण सर्वेषां प्रेतकार्याणि कारय ||	007  
वैशम्पायन उवाच	008  
तच्छ्रुत्वा वचनं घोरं सञ्जयस्य महीपतिः |	008  
गतासुरिव निश्चेष्टो न्यपतत्पृथिवीपते ||	008  
तं शयानमुपागम्य पृथिव्यां पृथिवीपतिम् |	009  
विदुरः सर्वधर्मज्ञ इदं वचनमब्रवीत् |	009  
उत्तिष्ठ राजन्किं शेषे मा शुचो भरतर्षभ ||	010  
एषा वै सर्वसत्वानां लोकेश्वर परा गतिः |	010  
अभावादीनि भूतानि भावमध्यानि भारत |	011  
अभावनिधनान्येव तत्र का परिदेवना ||	011  
न शोचन्मृतमन्वेति न शोचन्म्रियते नरः |	012  
एवं सांसिद्धिके लोके किमर्थमनुशोचसि ||	012  
अयुध्यमानो म्रियते युध्यमानस्तु जीवति |	013  
कालं प्राप्य महाराज न कश्चिदतिवर्तते ||	013  
कालः कर्षति भूतानि सर्वाणि विविधानि च |	014  
न कालस्य प्रियः कश्चिन्न द्वेष्यः कुरुसत्तम ||	014  
यथा वायुस्तृणाग्राणि संवर्तयति सर्वतः |	015  
तथा कालवशं यान्ति भूतानि भरतर्षभ ||	015  
एकसार्थप्रयातानां सर्वेषां तत्र गामिनाम् |	016  
यस्य कालः प्रयात्यग्रे तत्र का परिदेवना ||	016  
यांश्चापि निहतान्युद्धे राजंस्त्वमनुशोचसि |	017  
न शोच्या हि महात्मानः सर्वे ते त्रिदिवं गताः ||	017  
न यज्ञैर्दक्षिणावद्भिर्न तपोभिर्न विद्यया |		018  
तथा स्वर्गमुपयान्ति यथा  शूरास्तनुत्यजः ||	018  
सर्वे वेदविदः शूराः सर्वे सुचरितव्रताः |	019  
सर्वे चाभिमुखाः क्षीणास्तत्र का परिदेवना ||	019  
शरीराग्निषु शूराणां जुहुवुस्ते शराहुतीः ।	020  
हूयमानाञ्शरांश्चैव सेहुरुत्तमपूरुषाः ॥	020  
एवं राजंस्तवाचक्षे स्वर्ग्यं पन्थानमुत्तमम् ।	021  
न युद्धादधिकं किञ्चित्क्षत्रियस्येह विद्यते ॥	021  
क्षत्रियास्ते महात्मानः शूराः समितिशोभनाः ।	022  
आशिषं परमां प्राप्ता न शोच्याः सर्व एव हि ॥	022  
आत्मनाऽऽत्मानमाश्वास्य मा शुचः पुरुषर्षभ ।	023  
नाद्य शोकाभिभूतस्त्वं कार्यमुत्स्रष्टुमर्हसि ॥	023  

वैशम्पायन उवाच	001  
विदुरस्य तु तद्वाक्यं श्रुत्वा तु पुरुषर्षभः |	001  
युज्यतां यानमित्यक्त्वा पुनर्वचनमब्रवीत् ||	001  
धृतराष्ट्र उवाच	002  
शीघ्रमानय गान्धारीं सर्वाश्च भरतस्त्रियः |	002  
वधूं कुन्तीमुपादाय याश्चान्यास्तत्र योषितः || ]	002  
विगता प्रज्ञा व्यासदत्तं दिव्यज्ञानं यस्य स विगतप्रज्ञः || 4|| शोकस्यातिगाढत्वात्पुनर्विदुरेणोक्तम् अभावादीनीत्यादि || 11|| संवर्तयति वर्तुलयति कम्पयति वा || 15|| आचक्षे कथयामि ||21|| कार्यम् अवश्यकर्तव्यमुदकदानादि ||23|| अध्यायः || 
