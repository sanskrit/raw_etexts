अध्यायः 003

युधिष्ठिरेण ब्राह्मणभरणाय धौम्यचोदनया सूर्यस्तुतिः ॥ 1 ॥ स्तोत्रैः प्रसन्नेन सूर्येण युधिष्ठिरायाक्षयपात्रदानम् ॥ 2 ॥

वैशम्पायन उवाच 	001  
शौनकेनैवमुक्तस्तु कुन्तीपुत्रो युधिष्ठिरः ।	001a  
\'प्रणम्य द्विजशार्दूलं पूज्यवाक्यं सुभाषितम् ।\'	001c  
पुरोहितमुपागम्य भ्रातृमध्येऽब्रवीदिदम् ॥	001e  
प्रस्थिताननुयातारो ब्राह्मणा वेदपारगाः ।	002a  
न चास्मि पोषणे शक्तो बहुदुःखसमन्वितः ॥	002c  
परित्यक्तुं न शक्नोमि दानशक्तिश्च नास्ति मे ।	003a  
कथमत्र मया कार्यं तद्बूहि भगवन्मम ॥	003c  
वैशम्पायन उवाच 	004  
मुहूर्तमिव स ध्यात्वा धर्मेणान्वीक्ष्य तां गतिम् ।	004a  
युधिष्ठिरमुवाचैदं धौम्यो धर्मभृतां वरः ॥	004c  
पुरा सृष्टानि भूतानि पीड्यन्ते क्षुधया भृशम् ।	005a  
ततोऽनुकम्पया तेषां सविता स्वपिता यथा ॥	005c  
गत्वोत्तरायणं तेजो रसानुद्धृत्य रश्मिभिः ।	006a  
दक्षिणायनमावृत्तो महीं वर्षति वारिणा ॥	006c  
क्षेत्रभूते ततस्तस्मिन्नोषधीरोषधीपतिः ।	007a  
रवेस्तेजः समुद्धृत्य जनयामास वारिणा ॥	007c  
निषिक्तश्चन्द्रतेजोभिः सूयते जगतो रविः ।	008a  
ओषध्यः षड्रसा मेध्यास्तदन्नं प्राणिनां भुवि ॥	008c  
एवं भानुमयं ह्यन्नं भूतानां प्राणधारणम् ।	009a  
नाथोऽयं सर्वभूतानां तस्मात्तं शरणं व्रज ॥	009c  
राजानो हि महात्मानो योनिकर्मविशोधिताः ।	010a  
उद्धरन्ति प्रजाः सर्वास्तप आस्थाय पुष्कलम् ॥	010c  
भौमेन कार्तवीर्येण वैन्येन नहुषेण च ।	011a  
तपोयोगसमाधिस्थैरुद्धृता ह्यापदः प्रजाः ॥	011c  
तथा त्वमपि धर्मात्मन्कर्मणा च विशोधितः ।	012a  
तप आस्थाय धर्मेण द्विजातीन्भर भारत ॥	012c  
वैशम्पायन उवाच 	013  
एवमुक्तस्तु धौम्येन तत्कालसदृशं वचः ।	013a  
ततस्त्वध्यापयामास मन्त्रं सर्वार्थसाधकम् ।	013c  
अष्टाक्षरं परं मन्त्रमार्तस्य सततं प्रियम् ॥	013e  
[विप्रत्यागसमाधिस्थः संयतात्मा दृढव्रतः ।	014a  
धर्मराजो विशुद्धात्मा तप आतिष्ठदुत्तमम् ॥]	014c  
पुष्पोपहारैर्बलिभिरर्चयित्वा दिवाकरम् ।	015a  
सोऽवगाह्य जलं राजा देवस्याभिमुखोऽभवत् ॥	015c  
योगमास्थाय धर्मात्मा वायुभक्षो जितेन्द्रियः ।	016a  
गाङ्गेयं वार्युपस्पृश्य प्राणायामेन तस्थिवान् ।	016c  
[शुचिः प्रयतवाग्भूत्वा स्तोत्रमारब्धवांस्ततः ॥	016e  
युधिष्ठिर उवाच 	017  
त्वं भानो जगतश्चक्षुस्त्वमात्मा सर्वदेहिनाम् ।	017a  
त्वं योनिः सर्वभूतानां त्वमाचारः क्रियावताम् ॥	017c  
त्वं गतिः सर्वसाङ्ख्यानां योगिनां त्वं परायणम् ।	018a  
अनावृतार्गलद्वारं त्वं गतिस्त्वं मुमुक्षताम् ॥	018c  
त्वया सन्धार्यते लोकस्त्वया लोकः प्रकाश्यते ।	019a  
त्वया पवित्रीक्रियते निर्व्याजं पाल्यते त्वया ॥	019c  
त्वामुपस्थाय काले तु ब्राह्मणा वेदपारगाः ।	020a  
स्वशाखाविहितैर्मन्त्रैरर्चन्त्यृषिगणार्चित ॥	020c  
तव दिव्यं रथं यान्तमनुयान्ति वरार्थिनः ।	021a  
सिद्धचारणगन्धर्वा यक्षगुह्यकपन्नगाः ॥	021c  
त्रयस्त्रिंशच्च वै देवास्तथा वैमानिका गणाः ।	022a  
सोपेन्द्राः समहेन्द्राश्च त्वामिष्ट्वा सिद्धिमागताः ॥	022c  
उपयान्त्यर्चयित्वा तु त्वां वै प्राप्तमनोरथाः ।	023a  
दिव्यमन्दारमालाभिस्तूर्णं विद्याधरोत्तमाः ॥	023c  
गुह्याः पितृगणाः सप्त ये दिव्या ये च मानुषाः ।	024a  
ते पूजयित्वा त्वामेव गच्छन्त्याशु प्रधानताम् ॥	024c  
वसवो मरुतो रुद्रा ये च साध्या मरीचिपाः ।	025a  
वालखिल्यादयः सिद्धाः श्रेष्ठत्वं प्राणिनां गताः ॥	025c  
सब्रह्मकेषु लोकेषु सप्तस्वप्यखिलेषु च ।	026a  
न तद्भूतमहं मन्ये यदर्कादतिरिच्यते ॥	026c  
सन्ति चान्यानि सत्वानि वीर्यवन्ति महान्ति च ।	027a  
न तु तेषां तथा दीप्तिः प्रभावो वा यथा तव ॥	027c  
ज्योतींषि त्वयि सर्वाणि त्वं सर्वज्योतिषां पतिः ।	028a  
त्वयि सत्त्यं च सत्त्वं च सर्वे भावाश्च सात्त्विकाः ॥	028c  
त्वत्तेजसा कृतं चक्रं सुनाभं विश्वकर्मणा ।	029a  
देवारीणां मदो येन नाशितः शार्ङ्गधन्वना ॥	029c  
त्वमादायांशुभिस्तेजो निदाघे सर्वदेहिनाम् ।	030a  
सर्वौषधिरसानां च पुनर्वर्षासु मुञ्चसि ॥	030c  
तपन्त्यन्ये दहन्त्यन्ये गर्जन्त्यन्ये तथा घनाः ।	031a  
विद्योतन्ते प्रवर्षन्ति तव प्रावृषि रश्मयः ॥	031c  
न तथा सुखयत्यग्निर्न प्रावारा न कम्बलाः ।	032a  
शीतवातार्दितं लोकं यथा तव मरीचयः ॥	032c  
त्रयोदशद्वीपवतीं गोभिर्भासयसे महीम् ।	033a  
त्रयाणामपि लोकानां हितायैकः प्रवर्तसे ॥	033c  
तव यद्युदयो न स्यादन्धं जगदिदं भवेत् ।	034a  
न च धर्मार्थकामेषु प्रवर्तेरन्मनीषिणः ॥	034c  
आधानपशुबन्धेष्टिमन्त्रयज्ञतपःक्रियाः ।	035a  
त्वत्प्रसादादवाप्यन्ते ब्रह्मक्षत्रविशां गणैः ॥	035c  
यदहर्ब्रह्मणः प्रोक्तं सहस्रयुगसम्मितम् ।	036a  
तस्य त्वमादिरन्तश्च कालज्ञैः परिकीर्तितः ॥	036c  
मनूनां मनुपुत्राणां जगतोऽमानवस्य च ।	037a  
मन्वन्तराणां सर्वेषामीश्वराणां त्वमीश्वरः ॥	037c  
संहारकाले सम्प्राप्ते तव क्रोधविनिःसृतः ।	038a  
संवर्तकाग्निस्त्रैलोक्यं भस्मीकृत्यावतिष्ठते ॥	038c  
त्वद्दीधितिसमुत्पन्ना नानावर्णा महाघनाः ।	039a  
सैरावताः साशनयः कुर्वन्त्या भूतसम्प्लवम् ॥	039c  
कृत्वा द्वादशधाऽऽत्मानं द्वादशादित्यतां गतः ।	040a  
संहृत्यैकार्णवं सर्वं त्वं शोषयसि रश्मिभिः ॥	040c  
त्वामिन्द्रमाहुस्त्वं रुद्रस्त्वं विष्णुस्त्वं प्रजापतिः ।	041a  
त्वमग्निस्त्वं मनः सूक्ष्मं प्रभुस्त्वं ब्रह्मशाश्वतम् ॥	041c  
त्वं हंसः सविता भानुरंशुमाली वृषाकपिः ।	042a  
विवस्वान्मिहिरः पूषा मित्रो धर्मस्तथैव च ॥	042c  
सहस्ररश्मिरादित्यस्तपनस्त्वं गवां पतिः ।	043a  
मार्तण्डोऽर्को रविः सूर्यः शरण्यो दिनकृत्तथा ॥	043c  
दिवाकरः सप्तसप्तिर्धामकेशी विरोचनः ।	044a  
आशुगामी तमोघ्नश्च हरिताश्वश्च कीर्त्यसे ॥	044c  
सप्तम्यामथवा षष्ठ्यां भक्त्या पूजां करोति यः ।	045a  
अनिर्विण्णोऽनहङ्कारी तं लक्ष्मीर्भजते नरम् ॥	045c  
न तेषामापदः सन्ति नाधयो व्याधयस्तथा ।	046a  
ये तवानन्यमनसा कुर्वन्त्यर्चनवन्दनम् ॥	046c  
सर्वरोगैर्विरहिताः सर्वपापविवर्जिताः ।	047a  
त्वद्भावभक्ताः सुखिनो भवन्ति चिरजीविनः ॥	047c  
त्वं ममापन्नकामस्य सर्वातिथ्यं चिकीर्षतः ।	048a  
अन्नमन्नपते दातुमभितः श्रद्धयाऽर्हसि ॥	048c  
ये च तेऽनुचराः सर्वे पादोपान्तं समाश्रिताः ।	049a  
माठरारुणदण्डाद्यास्तांस्तान्वन्देऽशनिक्षुभान् ॥	049c  
क्षुभया सहिता मैत्री याश्चान्या भूतमातरः ।	050a  
ताश्च सर्वा नमस्यामि पान्तु मां शरणागतम् ॥]	050c  
वैशम्पायन उवाच 	051  
कण्ठदघ्ने जले स्थित्वा मन्त्रैः स्तोत्रैश्च तोषितः ।	051a  
ततो दिवाकरः प्रीतो दर्शयामास पाण्डवम् ।	051c  
दीप्यमानः स्ववपुषा ज्वलन्निव हुताशनः ॥	051e  
विवस्वानुवाच 	052  
यत्तेऽभिलषितं किञ्चित्तत्त्वं सर्वमवाप्स्यसि ।	052a  
अहमन्नं प्रदास्यामि सप्त पञ्च च ते समाः ॥	052c  
गृह्णीष्व पिठरं ताम्रं मया दत्तं नराधिप ।	053a  
यावद्वर्त्स्यति पाञ्चाली पात्रेणानेन सुव्रत ॥	053c  
फलमूलामिषं शाकं संस्कृतं यन्महानसे ।	054a  
चतुर्विधं तदन्नाद्यमक्षय्यं ते भविष्यति ।	054c  
इतश्चतुर्दशे वर्षे भूयो राज्यमवाप्स्यसि ॥	054e  
वैशम्पायन उवाच 	055  
एवमुक्त्वा तु भगवांस्तत्रैवान्तरधीयत ॥	055ac  
लब्ध्वा वरं तु कौन्तेयो जलादुत्तीर्य धर्मवित् ।	056a  
जग्राह पादौ धौम्यस्य भ्रातॄंश्च परिषस्वजे ॥	056c  
द्रौपद्या सह सङ्गम्य पश्यमानोऽपयात्प्राभुः ।	057a  
महानसे तदान्नं तु साधयामास पाण्डवः ॥	057c  
संस्कृतं प्रसवं याति स्वल्पमन्नं चतुर्विधम् ।	058a  
अक्षय्यं वर्धते चान्नं तेनाभोजयत द्विजान् ॥	058c  
भुक्तवत्सु च विप्रेषु भोजयित्वाऽनुजानपि ।	059a  
शेषं विघससञ्ज्ञं तु पश्चाद्भुङ्क्ते युधिष्ठिरः ॥	059c  
युधिष्ठिरं भोजयित्वा शेषमश्नाति पार्षती ।	060a  
[द्रौपद्यां भुज्यमानायां तदन्नं क्षयमेति च ॥]	060c  
एवं दिवाकरात्प्राप्य दिवाकरसमप्रभः ।	061a  
कामान्मनोभिलषितान्ब्राह्मणेभ्योऽददात्प्रभुः ॥	061c  
पुरोहितपुरोगाश्च तिथिनक्षत्रपर्वसु ।	062a  
इज्यार्थे सम्प्रवर्तन्ते विधिमन्त्रप्रमाणतः ॥	062c  
ततः कृतस्वस्त्ययना धौम्येन सह पाण्डवाः ।	063a  
द्विजसङ्घैः परिवृताः प्रययुः काम्यकं वनम् ॥	063c  
\'जनमेजय उवाच 	064  
पुष्पोपहारबलिभिर्बहुशश्च यथाविधि ।	064a  
सर्वात्मभूतं सम्पूज्य यतप्राणो जितेन्द्रियः ॥	064c  
स्तवेन केन विप्रर्षे स तु राजा युधिष्ठिरः ।	065a  
विप्रार्थमाराधितवान्सूर्यमद्भुतविक्रमम् ॥	065c  
मयि स्नेहोऽस्ति चेद्ब्रह्मन्यद्यनुग्रहभागहम् ।	066a  
भगवन्नास्ति चेद्गुह्यं तच्च मे ब्रूहि साम्प्रतम् ॥\'	066c  
वैशम्पायन उवाच 	067  
शृणुष्वावहितो राजञ्शुचिर्भूत्वा समाहितः ।	067a  
क्षणं च कुरु राजेन्द्र गुह्यं वक्ष्यामि ते हितम् ॥	067c  
धौम्येन तु यथाप्रोक्तं पार्थाय सुमहात्मने ।	068a  
नाम्नामष्टोत्तरं पुण्यं शतं तच्छृणु भूपते ॥	068c  
सूर्योऽर्यमा भगस्त्वष्टा पूषाऽर्कः सविता रविः ।	069a  
गभस्तिमानजः कालो मृत्युर्धाता प्रभाकरः ॥	069c  
पृथिव्यापश्च तेजश्च खं वायुश्च परायणम् ।	070a  
सोमो बृहस्पतिः शुक्रो बुधोऽङ्गारक एव च ॥	070c  
इन्द्रो विवस्वान्दीप्तांशुः शुचिः शौरिः शनैश्चरः ।	071a  
ब्रह्मा विष्णुश्च रुद्रश्च स्कन्दो वैश्रवणो यमः ॥	071c  
वैद्युतो जाठरश्चाग्निरैन्धनस्तेजसां पतिः ।	072a  
धर्मध्वजो वेदकर्ता वेगाङ्गो वेदवाहनः ॥	072c  
कृतं त्रेता द्वापरश्च कलिः सर्वामराश्रयः ।	073a  
कला काष्ठा मुहूर्ताश्च पक्षा मासा ऋतुस्तथा ॥	073c  
संवत्सरकरोऽश्वत्थः कालचक्रो विभावसुः ।	074a  
पुरुषः शाश्वतो योगी व्यक्ताव्यक्तः सनातनः ॥	074c  
लोकाध्यक्षः सुराध्यक्षो विश्वकर्मा तमोनुदः ।	075a  
वरुणः सागरोंशश्च जीमूतो जीवनोऽरिहा ॥	075c  
भूताश्रयो भूतपतिः सर्वभूतनिषेवितः ।	076a  
\'मणिः सुवर्णो भूतात्मा कामदः सर्वतोमुखः ।\'	076c  
[स्रष्टा संवर्तको वह्निः सर्वस्यादिरलोलुपः	076e  
अनन्तः कपिलो भानुः कामदः सर्वतोमुखः ।]	077a  
जयो विशालो वरदः सर्वधातुनिषेचिता ॥	077c  
मनः सुपर्णो भूतादिः शीघ्रगः प्राणधारकः ।	078a  
धन्वन्तरिर्धूमकेतुरादिदेवोऽदितेः सुतः ॥	078c  
द्वादशात्माऽरविन्दाक्षः पिता माता पितामहः ।	079a  
स्वर्गद्वारं प्रजाद्वारं मोक्षद्वारं त्रिविष्टपम् ॥	079c  
देवकर्ता प्रशान्तात्मा विश्वात्मा विश्वतोमुखः ।	080a  
चराचरात्मा सूक्ष्मात्मा मैत्रेण वपुषाऽन्वितः ॥	080c  
एतद्वै कीर्तनीयस्य सूर्यस्यामिततेजसः ।	081a  
नाम्नामष्टशतं पुण्यं शक्रेणोक्तं महात्मना ॥	081c  
शक्राच्च नारदः प्राप्तो धौम्यश्च तदन्तरम् ।	082a  
धौम्याद्युधिष्ठरः प्राप्य सर्वान्कामानवाप्तवान् ॥	082c  
सुरगणपितृयक्षसेवितं ह्यसुरनिशाचरसिद्धवन्दितम् ।	083a  
वरकनकहुताशनप्रभं त्वमपि मनस्यभिधेहि भास्करम् ॥	083c  
सूर्योदये यः सुसमाहितः पठेत्स पुत्रदारान्धनरत्नसञ्चयान् ।	084a  
लभेत जातिस्मरतां नरः सदा धृतिं च मेधां च स विन्दते पुमान् ॥	084c  
[इमं स्तवं देववरस्य यो नरः प्रकीर्तयेच्छुचिसुमनाः समाहितः ।	085a  
स मुच्यते शोकदवाग्निसागराल्लभेत कामान्मनसा यथेप्सितान् ॥	085c  
[इमं स्तवं प्रयतमनाः समाधिनापठेदिहान्योऽपि वरं समर्थयन् ।	086a  
तत्तस्य दद्याच्च रविर्मनीषितं तदाऽऽप्नुयाद्यद्यपि तत्सुदुर्लभम् ॥	086c  
यश्चेदं धारयेन्नित्यं शृणुयाद्वाप्यभीक्ष्णशः ।	087a  
पुत्रार्थी लभते पुत्रं धनार्थी लभते धनम् ।	087c  
विद्यार्थी लभते विद्यां पुरुषोप्यथवा स्त्रियः ॥	087e  
उभे सन्ध्ये पठेन्नित्यं नारी वा पुरुषो यदि ।	088a  
आपदं प्राप्य मुच्येत बद्धो मुच्येत बन्धनात् ॥	088c  
सङ्ग्रामे च जयेन्नित्यं विपुलं चाप्नुयाद्वसु ।	089a  
मुच्यते सर्वपापेभ्यः सूर्यलोकं स गच्छति ॥]	089c  

इति श्रीमन्महाभारते अरण्यपर्वणि किर्मीरवधपर्वणि तृतीयोऽध्यायः ॥ 3 ॥

3-3-4 धर्मेण योगमयेन ॥ 3-3-6 तेजो रसान् जलानि । उद्धृत्य आदाय ॥ 3-3-7 ओषधीपतिश्चन्द्रः ॥ 3-3-11 तपोयोगः व्रतस्वीकारः तत्पूर्वकः समाधिर्ध्यानं तत्स्थैः ॥
 3-3-14 विप्रत्यागसमाधिस्थः विप्रेभ्यस्त्यागः त्यज्यमानमन्नं तदर्थं समाधिस्थः नियमस्थः ॥ 3-3-18 साङ्ख्यानां ज्ञाननिष्ठानाम् । योगिनां चित्तनिरोधकानाम् । आवृणोतीत्यावृतं कपाटम् । कर्तरिक्तः । अर्गला कपाटविष्टम्भकं तिर्यक्काष्ठं तदुभयरहितं मुक्तिद्वारं त्वं मुमुक्षतां गतिः प्राप्यं पदम् ॥ 3-3-28 सत्त्यं सत् पृथिव्यप्तेजांसि । त्यत् वाय्वाकाशौ तदात्मकं सत्त्यम् । सत्त्वं बुद्धिसत्त्वम् । सात्विका भावाः धर्मो ज्ञानं विराग ऐश्वर्यमित्याद्याः ॥ 3-3-29 सुनाभं सुदर्शनम् ॥ 3-3-32 प्रावाराः वस्त्रविशेषाः ॥ 3-3-33 गोभिः रश्मिभिः ॥
 3-3-39 सैरावताः मेघस्योपरि यो मेघः स ऐरावतस्तत्सहिताः । आभूतं यावच्चतुर्विधभूतग्रामं तस्य सम्प्लवः जलेनाभिप्लावनम् ॥ 3-3-42 हन्ति गच्छति विश्वं संहरतीति वा हंसः वृषाकपिः हरो हरिर्वा ॥ 
3-3-43 गवां रश्मीनाम् ॥ 3-3-44 सप्तसप्तिः सप्ताश्वः । धामकेशी ज्योतिर्मयकिरणवान् ॥ 3-3-45 अनिर्विण्णः पूजने आसक्तः ॥ 3-3-47 त्वद्भावभक्ताः सूर्यएव सर्वत्रास्तीति भावो भावना तत्र भक्ता आदृताः ॥ 3-3-48 श्रद्धया आतिथ्यं चिकीर्षत इति सम्बन्धः ॥ 3-3-49 अशनिक्षुभान् विद्युदशन्यादिप्रवर्तकान् ॥ 3-3-50 क्षुभामैत्र्यौ निग्रहानुग्रहकर्त्र्यौ देवते ॥ 3-3-53 पिठरं परिवेषणपात्रम् । ताम्रं ताम्रमयम् । वर्त्स्यति वृत्तिं जनजीविकांरूपां करिष्यति । पात्रेण पात्रप्रसूतेनान्नेन ॥ 3-3-57 महानसे पाकशालायाम् । साघयामास कारयामास अन्नमिति शेषः ॥ 3-3-58 संस्कृतं पक्वम् । वन्यमन्नं चतुर्विधमिति क. पाठः ॥ 
3-3-60 पार्षती पृषतः द्रुपदपितुः गोत्रापत्यम् ॥ 3-3-62 प्रवर्तन्ते निःसरन्ति । विधिमन्त्रप्रमाणतः । विधिर्वसन्ते वसन्ते ज्योतिषा यजेतेत्यादिरज्ञापनरूपः । मन्त्र अनुष्ठेयार्थस्मारक इषेत्वेत्यादिः । तावेव प्रमाणे ताभ्यामित्यर्थः ॥ 3-3-76 सर्वलोकनमस्कृत इति झ. पाठः ॥ 3-3-80 मैत्रेयः करुणान्वित इति झ. पाठः ॥ 
