अध्यायः 191

मार्कण्डेयेन युधिष्ठिरादीन्प्रति कृतादियुगचतुष्टयधर्मकथनपूर्वकम् प्रलयवर्णनम् ॥ 1 ॥ तथा प्रलयजले परिप्लवता मार्कण्डेयेन वटशाखाशायिनः शिशुरूपस्य हरेरुदरान्तःप्रविश्य ब्रह्माण्डदर्शनपूर्वकम् पुनर्बहिर्निर्गमनम् ॥ 2 ॥

वैशम्पायन उवाच 	KK03-11-191-001  
ततः स पुनरेवाथ मार्कण्डेयं तपस्विनम् ।	KK03-11-191-001a  
पप्रच्छ विनयोपेतो धर्मराजो युधिष्ठिरः ॥	KK03-11-191-001c  
नैके युगसहस्रान्तास्त्वया दृष्टा महामुने ।	KK03-11-191-002a  
न चापीह समः कश्चिदायुष्मान्दृश्यते तव ॥	KK03-11-191-002c  
वर्जयित्वा महात्मानं ब्रह्माणं परमेष्ठिनम् ।	KK03-11-191-003a  
न तेऽस्ति सदृशः कश्चिदायुषा ब्रह्मसत्तम ॥	KK03-11-191-003c  
अथाऽन्तरिक्षे लोकेऽस्मिन्देवदानववर्जिते ।	KK03-11-191-004a  
त्वमेव प्रलये विप्र ब्रह्माणमुपतिष्ठसे ॥	KK03-11-191-004c  
प्रलये चापि निर्वृत्ते प्रबुद्धे च पितामहे ।	KK03-11-191-005a  
त्वमेकः सृज्यमानानि भूतानीह प्रपश्यसि ॥	KK03-11-191-005c  
चतुर्विधानि विप्रर्षे यथावत्परमेष्ठिना ।	KK03-11-191-006a  
वायुभूता दिशः कृत्वा विक्षिप्यापस्ततस्ततः ॥	KK03-11-191-006c  
त्वया लोकगुरुः साक्षात्सर्वलोकपितामहः ।	KK03-11-191-007a  
आराधितो द्विजश्रेष्ठ तत्परेण समाधिना ॥	KK03-11-191-007c  
स्वप्रमाणमथो विप्र त्वया कृतमनेकशः ।	KK03-11-191-008a  
घोरेणाविश्य तपसा वेधसो निर्जितास्त्वया ॥	KK03-11-191-008c  
नारायणाङ्कप्रख्यस्त्वं साम्परायेऽतिपठ्यसे ॥	KK03-11-191-009ac  
भगवाननेकशः कृत्वा त्वया विष्णोश्च विश्वकृत् ।	KK03-11-191-010a  
कर्णिकोद्धरणं दिव्यं ब्रह्मणः कामरूपिणः ।	KK03-11-191-010c  
रत्नालङ्कारयोगाभ्यां दृग्भ्यां दृष्टस्त्वया पुरा ॥	KK03-11-191-010e  
तस्मात्तवान्तको मृत्युर्जरा वा देहनाशिनी ।	KK03-11-191-011a  
न त्वां विशति विप्रर्षे प्रसादात्परमेष्ठिनः ॥	KK03-11-191-011c  
यदा नैव रविर्नाग्निर्न वायुर्न च चन्द्रमाः ।	KK03-11-191-012a  
नैवान्तरिक्षं नैवोर्वी शेषं भवति किञ्चन ॥	KK03-11-191-012c  
तस्मिन्नेकार्णवे लोके नष्टे स्थावरजङ्गमे ।	KK03-11-191-013a  
नष्टे देवासुरगणे समुत्सन्नमहोरगे ॥	KK03-11-191-013c  
शयानममितात्मानं पद्मे पद्मनिकेतनम् ।	KK03-11-191-014a  
त्वमेकः सर्वभूतेशं ब्रह्माणमुपतिष्ठसि ॥	KK03-11-191-014c  
एतत्प्रत्यक्षतः सर्वं पूर्वं वृत्तं द्विजोत्तम ।	KK03-11-191-015a  
तस्मादिच्छाम्यहं श्रोतुं सर्वां हेत्वात्मिकां कथाम् ॥	KK03-11-191-015c  
अनुभूतं हि बहुशस्त्वयैकेन द्विजोत्तम ।	KK03-11-191-016a  
न तेऽस्त्यविदितं किञ्चित्सर्वलोकेषु नित्यदा ॥	KK03-11-191-016c  
मार्कण्डेय उवाच 	KK03-11-191-017  
हन्त ते कथयिष्यामि नमस्कृत्वा स्वयम्भुवे ।	KK03-11-191-017a  
पुरुषाय पुराणाय शाश्वतायाव्ययाय च ।	KK03-11-191-017c  
अव्यक्ताय सुसूक्ष्माय निर्गुणाय गुणात्मने ॥	KK03-11-191-017e  
य एष पृथुदीर्घाक्षः पीतवासा जनार्दनः ।	KK03-11-191-018a  
एष कर्ता विकर्ता च भूतात्मा भूतकृत्प्रभुः ॥	KK03-11-191-018c  
अचिन्त्यं महदाश्चर्यं पवित्रमिति चोच्यते ।	KK03-11-191-019a  
अनादिनिधनं भूतं विश्वमव्ययमक्षयम् ॥	KK03-11-191-019c  
एष कर्ता न क्रियते कारणं चापि पौरुषे ।	KK03-11-191-020a  
को ह्येनं परुषं वेत्ति देवा अपि न तं पौरषे ॥	KK03-11-191-020c  
सर्वमाश्चर्यमेवैतन्निर्वृत्तं राजसत्तम ।	KK03-11-191-021a  
आदितो मनुजव्याघ्र कृत्स्नस्य जगतः क्षये ॥	KK03-11-191-021c  
चत्वार्याहुः सहस्राणि वर्षाणां तत्कृतं युगम् ।	KK03-11-191-022a  
तस्य तावच्छती सन्ध्या सन्ध्यांशश्च तथाविधः ॥	KK03-11-191-022c  
त्रीणि वर्षसहस्राणि त्रेतायुगमिहोच्यते ।	KK03-11-191-023a  
तस्य तावच्छती सन्ध्या सन्ध्यांशश्च ततः परम् ॥	KK03-11-191-023c  
तथा वर्षसहस्रे द्वे द्वापरं परिमाणतः ।	KK03-11-191-024a  
तस्यापि द्विशती सन्ध्या सन्ध्यांशश्च तथाविधः ॥	KK03-11-191-024c  
सहस्रमेकं वर्षाणां ततः कलियुगं स्मृतम् ।	KK03-11-191-025a  
तस्य वर्षशतं सन्ध्या सन्ध्यांशश्च ततः परम् ॥	KK03-11-191-025c  
सन्ध्यासन्ध्यांशयोस्तुल्यं प्रमाणमुपधारय ।	KK03-11-191-026a  
क्षीणे कलियुगे चैव प्रवर्तति कृतं युगम् ॥	KK03-11-191-026c  
एषा द्वादशसाहस्री युगाख्या परिकीर्तिता ।	KK03-11-191-027a  
एतत्सहस्रपर्यन्तमहो ब्राह्ममुदाहृतम् ॥	KK03-11-191-027c  
विश्वं हि ब्रह्मभवने सर्वतः परिवर्तते ।	KK03-11-191-028a  
लोकानां मनुजव्याघ्र प्रलयं तं विदुर्बुधाः ॥	KK03-11-191-028c  
अल्पावशिष्टे तु तदा युगान्ते भरतर्षभ ।	KK03-11-191-029a  
सहस्रान्ते नराः सर्वे प्रायशोऽनृतवादिनः ॥	KK03-11-191-029c  
यज्ञप्रतिनिधिः पार्थ दानप्रतिनिधिस्तथा ।	KK03-11-191-030a  
व्रतप्रतिनिधिश्चैव तस्मिन्काले प्रवर्तते ॥	KK03-11-191-030c  
ब्राह्मणाः शूद्रकर्माणस्तथा शूद्रा धनार्जकाः ।	KK03-11-191-031a  
क्षत्रधर्मेण वाऽप्यत्र वर्तयन्ति युगक्षये ॥	KK03-11-191-031c  
निवृत्तयज्ञस्वाध्याया दण्डाजिनविवर्जिताः ।	KK03-11-191-032a  
ब्राह्मणा सर्वभक्षाश्च भविष्यन्ति कलौ युगे ॥	KK03-11-191-032c  
अजपा ब्राह्मणास्तात शूद्रा जपपरायणाः ।	KK03-11-191-033a  
विपरीते तदा लोके पूर्वरूपं क्षयस्य तत् ॥	KK03-11-191-033c  
बहवो म्लेच्छराजानः पृथिव्यां मनुजाधिप ।	KK03-11-191-034a  
मृषानुशासिनः पापा मृषावादपरायणाः ॥	KK03-11-191-034c  
आन्ध्राः शकाः पुलिन्दाश्च यवनाश्च नराधिपाः ।	KK03-11-191-035a  
काम्भोजा बाह्लिकाः शूरास्तथाऽऽभीरा नरोत्तम ॥	KK03-11-191-035c  
न तदा ब्राह्मणः कश्चित्स्वधर्ममुपजीवति ।	KK03-11-191-036a  
क्षत्रियाश्चापि वैश्याश्च विकर्मस्था नराधिप ॥	KK03-11-191-036c  
अल्पायुषः स्वल्पबलाः स्वल्पवीर्यपराक्रमाः ।	KK03-11-191-037a  
अल्पसाराल्पदेहाश्च तथा सत्याल्पभाषिणः ॥	KK03-11-191-037c  
बहुशून्या जनपदा मृगव्यालावृता दिशः ।	KK03-11-191-038a  
युगान्ते समनुप्राप्ते वृथा च ब्रह्मवादिनः ॥	KK03-11-191-038c  
भोवादिनस्तथा शूद्रा ब्राह्मणाश्चार्यवादिनः ।	KK03-11-191-039a  
युगान्ते मनुजव्याघ्र भवन्ति बहुजन्तवः ॥	KK03-11-191-039c  
न तथा घ्राणयुक्ताश्च सर्वगन्धा विशाम्पते ।	KK03-11-191-040a  
रसाश्च मनुजव्याघ्र न तथा स्वादुयोगिनः ॥	KK03-11-191-040c  
बहुप्रजा ह्रस्वदेहा शीलाचारविवर्जिताः ।	KK03-11-191-041a  
मुखेभगाः स्त्रियो राजन्भविष्यन्ति युगक्षये ॥	KK03-11-191-041c  
अट्टशूला जनपदाः शिवशूलाश्चतुष्पथाः ।	KK03-11-191-042a  
केशशूलाः स्त्रियो राजन्भविष्यन्ति युगक्षये ॥	KK03-11-191-042c  
अल्पक्षीरास्तथा गावो भविष्यन्ति जनाधिप ।	KK03-11-191-043a  
अल्पपुष्पफलाश्चापि पादपा बहुवायसाः ॥	KK03-11-191-043c  
ब्रह्मवध्यानुलिप्तानां तथा मिथ्याभिशंसिनाम् ।	KK03-11-191-044a  
नृपाणां पृथिवीपाल प्रतिगृह्णन्ति वै द्विजाः ॥	KK03-11-191-044c  
लोभमोहपरीताश्च मिथ्याधर्मध्वजावृताः ।	KK03-11-191-045a  
भिक्षार्थं पृथिवीपाल चञ्चूर्यन्ते द्विजैर्दिशः ॥	KK03-11-191-045c  
करभारभयाद्भीता गृहस्थाः परिमोषकाः ।	KK03-11-191-046a  
मुनिच्छद्माकृतिच्छन्ना वाणिज्यमुपभुञ्जते ॥	KK03-11-191-046c  
मिथ्या च नखरोमाणि धारयन्ति तदा द्विजाः ।	KK03-11-191-047a  
अर्थलोभान्नरव्याघ्र वृथा च ब्रह्मचारिणः ॥	KK03-11-191-047c  
आश्रमेषु वृथाचारः पानपा गुरुतल्पगाः ।	KK03-11-191-048a  
ऐहलौकिकमीहन्ते मांसशोणितवर्धनम् ॥	KK03-11-191-048c  
\'पारलौकिककार्येषु प्रमत्ता भृशनास्तिकाः\' ।	KK03-11-191-049a  
बहुपाषण्डसङ्कीर्णाः परान्नगुणवादिनः ।	KK03-11-191-049c  
आश्रमा मनुजव्याघ्र न भवन्ति युगक्षये ॥	KK03-11-191-049e  
यथर्तुवर्षी भगवान्न तथा पाकशासनः ।	KK03-11-191-050a  
न चापि सर्वबीजानि सम्यग्रोहन्ति भारत ॥	KK03-11-191-050c  
फलं धर्मस्य राजेन्द्र सर्वत्र परिहीयते ।	KK03-11-191-051a  
हिंसाभिरामश्च जनस्तथा सम्पद्यतेऽशुचिः ।	KK03-11-191-051c  
अधर्मफलमत्यर्थं तदा भवति चानघ ॥	KK03-11-191-051e  
तदा च पृथिवीपाल यो भवेद्धर्मसंयुतः ।	KK03-11-191-052a  
अल्पायुः स हि मन्तव्यो न हि धर्मोस्ति कश्चन ॥	KK03-11-191-052c  
भूयिष्ठं कूटमानैश्च पण्यं विक्रीणते जनाः ।	KK03-11-191-053a  
वणिजश्च नरव्याघ्र बहुमाया भवन्त्युत ॥	KK03-11-191-053c  
धर्मिष्ठाः परिहीयन्ते पापीयान्वर्धते जनः ।	KK03-11-191-054a  
धर्मस्य बलहानिः स्यादधर्मश्च बलायते ॥	KK03-11-191-054c  
अल्पायुषो दरिद्राश्च धर्मिष्ठा मानवास्तथा ।	KK03-11-191-055a  
दीर्घायुषः समृद्धाश्च विधर्माणो युगक्षये ॥	KK03-11-191-055c  
नगराणां विहारेषु विधर्माणो युगक्षये ।	KK03-11-191-056a  
अधर्मिष्ठैरुपायैश्च प्रजा व्यवहरन्त्युत ॥	KK03-11-191-056c  
सञ्चयेन तथाऽल्पेन भवन्त्याढ्यमदान्विताः ।	KK03-11-191-057a  
धनं विश्वासतो न्यस्तं मिथो भूयिष्ठशो नराः ॥	KK03-11-191-057c  
हर्तुं व्यवसिता राजन्पापाचारसमन्विताः ।	KK03-11-191-058a  
नैतदस्तीति मनुजा वर्तन्ते निरपत्रपाः ॥	KK03-11-191-058c  
पुरुषादानि सत्वानि पक्षिणोऽथ मृगास्तथा ।	KK03-11-191-059a  
नगराणां विहारेषु चैत्येष्वपि च शेरते ॥	KK03-11-191-059c  
सप्तवर्षाष्टवर्षाश्च स्त्रियो गर्भधरा नृप ।	KK03-11-191-060a  
दशद्वादशवर्षाणां पुंसां पुत्रः प्रजायते ॥	KK03-11-191-060c  
भवन्ति षोडशे वर्षे नराः पलितिनस्तथा ।	KK03-11-191-061a  
आयुःक्षयो मनुष्याणां क्षिप्रमेव प्रपद्यते ॥	KK03-11-191-061c  
क्षीणायुषो महाराज तरुणा वृद्धशीलिनः ।	KK03-11-191-062a  
तरुणानां च यच्छीलं तद्वृद्धेषु प्रजायते ॥	KK03-11-191-062c  
विपरीतास्तदा नार्यो वञ्चयित्वाऽर्हतः पतीन् ।	KK03-11-191-063a  
व्युच्चरन्त्यपि दुःशीला दासैः पशुभिरेव च ॥	KK03-11-191-063c  
वीरपत्न्यस्तथा नार्यः संश्रयन्ति नरान्नृप ।	KK03-11-191-064a  
भर्तारमपि जीवन्तमन्यान्व्यभिचरन्त्युत ॥	KK03-11-191-064c  
तस्मिन्युगसहस्रान्ते सम्प्राप्ते चायुषः क्षये ।	KK03-11-191-065a  
अनावृष्टिर्महाराज जायते बहुवार्षिकी ॥	KK03-11-191-065c  
ततस्तान्यल्पसाराणि सत्वानि क्षुधितानि वै ।	KK03-11-191-066a  
प्रलयं यान्ति भूयिष्ठं पृथिव्यां पृथिवीपते ॥	KK03-11-191-066c  
ततो दिनकरैर्दीप्तैः सप्तभिर्मनुजाधिप ।	KK03-11-191-067a  
पीयते सलिलं सर्वं समुद्रेषु सरित्सु च ॥	KK03-11-191-067c  
यच्च काष्ठं तृणं चापि शुष्कं चार्द्रं च भारत ।	KK03-11-191-068a  
सर्वं तद्भस्मसाद्भूतं दृश्यते भरतर्षभ ॥	KK03-11-191-068c  
ततः संवर्तको वह्निर्वायुना सह भारत ।	KK03-11-191-069a  
लोकमाविशते पूर्वमादित्यैरुपशोषितम् ॥	KK03-11-191-069c  
ततः स पृथिवीं भित्त्वा प्रविश्य च रसातलम् ।	KK03-11-191-070a  
देवदानवयक्षाणां भयं जनयते महत् ॥	KK03-11-191-070c  
निरदहन्नागलोकं च यच्च किञ्चित्क्षिताविह ।	KK03-11-191-071a  
अधस्तात्पृथिवीपाल सर्वं नाशयते क्षणात् ॥	KK03-11-191-071c  
ततो योजनविंशानां सहस्राणि शतानि च ।	KK03-11-191-072a  
निर्दहत्यशिवो वायुः स च संवर्तकोऽनलः ॥	KK03-11-191-072c  
सदेवासुरगन्धर्वं सयक्षोरगराक्षसम् ।	KK03-11-191-073a  
ततो दहति दीप्तः स सर्वमेव जगद्विभुः ॥	KK03-11-191-073c  
ततो गजकुलप्रख्यास्तडिन्मालाविभूषिताः ।	KK03-11-191-074a  
उत्तिष्ठन्ति महामेघा नभस्यद्भुतदर्शनाः ॥	KK03-11-191-074c  
केचिन्नीलोत्पलश्यामाः केचित्कुमुदसन्निभाः ।	KK03-11-191-075a  
केचित्किञ्जल्कसङ्काशाः केचित्पीताः पयोधराः ॥	KK03-11-191-075c  
केचिद्धारिद्रसङ्काशाः कारण्डवनिभास्तथा ।	KK03-11-191-076a  
केचित्कमलपत्राभाः केचिद्धिङ्गुलसप्रभाः ॥	KK03-11-191-076c  
केचित्पुरवराकाराः केचिद्गजकुलोपमाः ।	KK03-11-191-077a  
केचिदञ्जनसङ्काशाः केचिन्मकरसन्निभाः ॥	KK03-11-191-077c  
विद्युन्मालापिनद्धाङ्गाः समुत्तिष्ठन्ति वै घनाः ।	KK03-11-191-078a  
घोररूपा महाराज घोरस्वननिनादिताः ॥	KK03-11-191-078c  
ततो जलधराः सर्वं व्याप्नुवनति नभस्तलम् ।	KK03-11-191-079a  
\'गर्जन्तः पृथिवीपाल पृथिवीधरसन्निभाः\' ॥	KK03-11-191-079c  
तैरियं पृथिवी सर्वा सपर्वतवनाकरा ।	KK03-11-191-080a  
आपूर्यते महाराज सलिलौघपरिप्लुता ॥	KK03-11-191-080c  
ततस्ते जलदा घोरा राविणः पुरुषर्षभ ।	KK03-11-191-081a  
पर्वतान्प्लावयन्त्याशु चोदिताः परमेष्ठिना ॥	KK03-11-191-081c  
वर्षमाणा महत्तोयं पूरयन्तो वसुन्धराम् ।	KK03-11-191-082a  
सुघोरमशिवं रौद्रं नाशयन्ति च पावकम् ॥	KK03-11-191-082c  
ततो द्वादशवर्षाणि पयोदास्त उपप्लवे ।	KK03-11-191-083a  
धाराभिः पूरयन्तो वै चोद्यमाना महात्मना ॥	KK03-11-191-083c  
ततः समुद्रः स्वां वेलामतिक्रामति भारत ।	KK03-11-191-084a  
पर्वताश्च विदीर्यन्ते मही चापि विदीर्यते ॥	KK03-11-191-084c  
सर्वतः सहसा भ्रान्तास्ते पयोदा नभस्तलम् ।	KK03-11-191-085a  
संवेष्टयित्वा नश्यन्ति वायुवेगपराहताः ॥	KK03-11-191-085c  
कततस्तं मारुतं घोरं स्वयम्भूर्मनुजाधिप ।	KK03-11-191-086a  
आदिः पद्मालयो देवः पीत्वा स्वपिति भारत ॥	KK03-11-191-086c  
तस्मिन्नेकार्णवे घोरे नष्टे स्थावरजङ्गमे ।	KK03-11-191-087a  
नष्टे देवासुरगणे यक्षराक्षसवर्जिते ॥	KK03-11-191-087c  
निर्मनुष्ये महीपाल निःश्वापदमहीरुहे ।	KK03-11-191-088a  
अनन्तरिक्षे लोकेऽस्मिन्भ्रमाम्येकोऽहमातुरः ॥	KK03-11-191-088c  
एकार्णवे जले घोरे विचरन्पार्थिवोत्तम ।	KK03-11-191-089a  
अपश्यन्सर्वभूतानि वैक्लव्यमगमं ततः ॥	KK03-11-191-089c  
ततः सुदीर्घं गत्वाऽहं प्लवमानो धराधिप ।	KK03-11-191-090a  
श्रान्तः क्वचिन्न शरणं लब्धवानस्म्यतन्द्रितः ॥	KK03-11-191-090c  
ततः कदाचित्पश्यामि तस्मिन्सलिलसन्निधौ ।	KK03-11-191-091a  
न्यग्रोधं सुमहान्तं वै विशालं पृथिवीपते ॥	KK03-11-191-091c  
शाखायां तस्य वृक्षस्य विस्तीर्णायां नराधिप ।	KK03-11-191-092a  
पर्यङ्के पृथिवीपाल दिव्यास्तरणसंस्तृते ॥	KK03-11-191-092c  
उपविष्टं महाराज पद्मेन्दुसदृशाननम् ।	KK03-11-191-093a  
फुल्लपद्मविशालाक्षं बालं पश्यामि भारत ॥	KK03-11-191-093c  
ततो मे पृथिवीपाल विस्मयः सुमहाभूत् ।	KK03-11-191-094a  
कथं त्वयं शिशुः शेते लोके नाशमुपागते ॥	KK03-11-191-094c  
तपसा चिन्तयंश्चापि तं शिशुं नोपलक्षये ।	KK03-11-191-095a  
भूतं भव्यं भविष्यं च जानन्नपि नराधिप ॥	KK03-11-191-095c  
अतसीपुष्पवर्णाभिः श्रीवत्सकृतभूषणः ।	KK03-11-191-096a  
साक्षाल्लक्ष्म्या इवावास स तदा प्रतिभाति मे ॥	KK03-11-191-096c  
ततो मामब्रवीद्बालः स पद्मनिभलोचनः ।	KK03-11-191-097a  
श्रीवत्सधारी द्युतिमान्वाक्यं श्रुतिसुखावहम् ॥	KK03-11-191-097c  
जानामि त्वां परिश्रान्तं तात विश्रामकाङ्क्षिणम् ।	KK03-11-191-098a  
मार्कण्डेय महासत्वं यावदिच्छसि भार्गव ॥	KK03-11-191-098c  
अभ्यन्तरं शरीरं मे प्रविश्य मुनिसत्तम ।	KK03-11-191-099a  
आस्स्वेह विहितो वासः प्रसादस्ते कृतो मया ॥	KK03-11-191-099c  
ततो बालेन तेनैव मुक्तस्यासीत्तदा मम ।	KK03-11-191-100a  
निर्वेदो जीविते दीर्घे मनुष्यत्वे च भारत ॥	KK03-11-191-100c  
ततो बालेन तेनास्यं सहसा विवृतं कृतम् ।	KK03-11-191-101a  
तस्याहमवशो वक्त्रे दैवयोगात्प्रवेशितः ॥	KK03-11-191-101c  
ततः प्रविष्टस्तत्कुक्षिं सहसा मनुजाधिप ।	KK03-11-191-102a  
सराष्ट्रनगराकीर्णां कृत्स्नां पश्यामि मेदिनीम् ॥	KK03-11-191-102c  
गङ्गां शतद्रुं सीतां च यमुनामथ कौशिकीम् ।	KK03-11-191-103a  
चर्मण्वतीं वेत्रवतीं चन्द्रभागां सरस्वतीम् ॥	KK03-11-191-103c  
सिन्धुं चैव विपाशां च नदीं गोदावरीमपि ।	KK03-11-191-104a  
वस्वोकसारां नलिनीं नर्मदां चैव भारत ॥	KK03-11-191-104c  
नदीं ताम्रां च वेणां च पुण्यतोयां शुभावहाम् ।	KK03-11-191-105a  
सुवेणां कृष्णवेणां च इरामां च महानदीम् ॥	KK03-11-191-105c  
वितस्तां च महाराज कावेरीं च महानदीम् ।	KK03-11-191-106a  
\'तुङ्गभद्रां कृष्णवेणीं कमलां च महानदीम्\' ।	KK03-11-191-106c  
शोणं च पुरुषव्याघ्र विशल्यां किम्पुनामपि ॥	KK03-11-191-106e  
एताश्चान्याश्च नद्योऽहं पृथिव्यां या नरोत्तम ।	KK03-11-191-107a  
परिक्रामन्प्रपश्यामि तस्य कुक्षौ महात्मनः ॥	KK03-11-191-107c  
ततः समुद्रं पश्यामि यादोगणनिषेवितम् ।	KK03-11-191-108a  
रत्नाकरममित्रघ्न पयसोनिधिमुत्तमम् ॥	KK03-11-191-108c  
ततः पश्यामि गगनं चन्द्रसूर्यविराजितम् ।	KK03-11-191-109a  
जाज्वल्यमानं तेजोभिः पावकार्कसमप्रभम् ॥	KK03-11-191-109c  
पश्यामि च महीं राजन्काननैरुपशोभिताम् ।	KK03-11-191-110a  
\'सपर्वतवनद्वीपां निम्नगाशतसङ्कुलाम् ॥	KK03-11-191-110c  
यजन्ते हि ततो राजन्ब्राह्मणा बहुभिर्मखैः ।	KK03-11-191-111a  
क्षत्रियाश्च प्रवर्तन्ते सर्ववर्णानुरञ्जनैः ॥	KK03-11-191-111c  
वैश्याः कृषिं यथान्यायं कारयन्ति नराधिप ।	KK03-11-191-112a  
शुश्रूषायां च निरता द्विजानां वृषलास्तथा ॥	KK03-11-191-112c  
ततः परिपतन्राजंस्तस्य कुक्षौ महात्मनः ।	KK03-11-191-113a  
हिमवन्तं च पश्यामि हेमकूटं च पर्वतम् ॥	KK03-11-191-113c  
निषधं चापि पश्यामि श्वेतं च रजतान्वितम् ।	KK03-11-191-114a  
पश्यामि च महीपाल पर्वतं गन्धमादनम् ॥	KK03-11-191-114c  
मन्दरं मनुजव्याघ्र नीलं चापि महागिरिम् ।	KK03-11-191-115a  
पश्यामि च महाराज मेरुं कनकपर्वतम् ॥	KK03-11-191-115c  
महेन्द्रं चैव पश्यामि विन्ध्यं च गिरिमुत्तमम् ।	KK03-11-191-116a  
मलयं चापि पश्यामि पारियात्रं च पर्वतम् ॥	KK03-11-191-116c  
एते चान्ये च बहवो यावन्तः पृथिवीधराः ।	KK03-11-191-117a  
तस्योदरे मया दृष्टाः सर्वे रत्नविभूषिताः ॥	KK03-11-191-117c  
सिंहान्व्याघ्रान्वराहांश्च पश्यामि मनुजाधिप ।	KK03-11-191-118a  
पृथिव्यां यानि चान्यानि सत्त्वानि जगतीपते ।	KK03-11-191-118c  
तानि सर्वाण्यहं तत्र पश्यन्पर्यचरं तदा ॥	KK03-11-191-118e  
कुक्षौ तस्य नरव्याघ्र प्रविष्टः सञ्चरन्दिशः ।	KK03-11-191-119a  
शक्रादींश्चापि पश्यामि कृत्स्नान्देवगणानहम् ॥	KK03-11-191-119c  
साध्यान्रुद्रांस्तथाऽऽदित्यान्गुह्यकान्पितरस्तथा ।	KK03-11-191-120a  
सर्पान्नागान्सुपर्णांश्च वसूनप्यश्विनावपि ॥	KK03-11-191-120c  
गन्धर्वाप्सरसो यक्षानृषींश्चैव महीपते ।	KK03-11-191-121a  
दैत्यदानवसङ्घांश्च नागांश्च मनुजाधिप ॥	KK03-11-191-121c  
सिंहिकातनयांश्चापि ये चान्ये सुरशत्रवः ।	KK03-11-191-122a  
यच्च किञ्चिन्मया लोके दृष्टं स्थावरजङ्गमम् ॥	KK03-11-191-122c  
सर्वं पश्याम्यहं राजंस्तस्य कुक्षौ महात्मनः ।	KK03-11-191-123a  
त्वरमाणः फलाहारः कृत्स्नं जगदिदं विभो ॥	KK03-11-191-123c  
अन्तःशरीरे तस्याहं वर्षाणामधिकं शतम् । 	KK03-11-191-124a  
न च पश्यामि यस्याहं देहस्यान्तं कदाचन ॥	KK03-11-191-124c  
सततं धावमानश्च चिन्तयानो विशाम्पते ।	KK03-11-191-125a  
\'भ्रमंस्तत्र महीपाल यदा वर्षगणान्बहून्\' ।	KK03-11-191-125c  
आसादयामि नैवान्तं तस्य राजन्महात्मनः ॥	KK03-11-191-125e  
ततस्तमेव शरणं गतोस्मि विधिवत्तदा ।	KK03-11-191-126a  
वरेण्यं वरदं देवं मनसा कर्मणैव च ॥	KK03-11-191-126c  
ततोऽहं सहसा राजन्वायुवेगेन निःसृतः ।	KK03-11-191-127a  
महात्मनो मुखात्तस्य विवृतात्पुरुषोत्तम ॥	KK03-11-191-127c  
ततस्तस्यैव शाखायां न्यग्रोधस्य विशाम्पते ।	KK03-11-191-128a  
आस्ते मनुजशार्दूल कृत्स्नमादाय वै जगत् ॥	KK03-11-191-128c  
तेनैव बालवेषेण श्रीवत्सकृतलक्षणम् ।	KK03-11-191-129a  
आसीनं तं नरव्याघ्र पश्याम्यमिततेजसम् ॥	KK03-11-191-129c  
ततो मामब्रवीद्बालः स प्रीतः प्रहसन्निव ।	KK03-11-191-130a  
श्रीवत्सधारी द्युतिमान्पीतवासा महाद्युतिः ॥	KK03-11-191-130c  
अपीदानीं शरीरेऽस्मिन्मामके मुनिसत्तम ।	KK03-11-191-131a  
उषितस्त्वं परिश्रान्तो मार्कण्डेय ब्रवीहि मे ॥	KK03-11-191-131c  
मुहूर्तादथ मे दृष्टिः प्रादुर्भूता पुनर्नवा ।	KK03-11-191-132a  
मायानिर्मुक्तमात्मनमपश्यं लब्धचेतसम् ॥	KK03-11-191-132c  
तस्य ताम्रतलौ तात चरणौ सुप्रतिष्ठितौ ।	KK03-11-191-133a  
सुजातौ मृदुरक्ताभिरङ्गुलीभिर्विराजितौ ॥	KK03-11-191-133c  
प्रयत्नेन मया मूर्ध्ना गृहीत्वा ह्यभिवन्दितौ ।	KK03-11-191-134a  
दृष्ट्वाऽपरिमितं तस्य प्रभावममितौजसः ॥	KK03-11-191-134c  
विनयेनाञ्जलिं कृत्वा प्रयत्नेनोपगम्य ह ।	KK03-11-191-135a  
दृष्टो मया स भूतात्मा देवः कमललोचनः ॥	KK03-11-191-135c  
तमहं प्राञ्जलिर्भूत्वा नमस्कृत्येदमब्रवम् ।	KK03-11-191-136a  
ज्ञातुमिच्छामि देव त्वां मायां चैतां तवोत्तमाम् ॥	KK03-11-191-136c  
आस्येनानुप्रविष्टोऽहं शरीरे भगवंस्तव ।	KK03-11-191-137a  
दृष्टवानखिलाँल्लोकान्समस्तान्जठरे हि ते ॥	KK03-11-191-137c  
तव देव शरीरस्था देवदानवराक्षसाः ।	KK03-11-191-138a  
यक्षगन्धर्वनागाश्च जगत्स्थावरजङ्गमम् ॥	KK03-11-191-138c  
त्वत्प्रसादाच्च मे देव स्मृतिर्न परिहीयते ।	KK03-11-191-139a  
द्रुतमन्तःशरीरे ते सततं परिवर्तिनः ॥	KK03-11-191-139c  
निर्गतोऽहमकामस्तु इच्छया ते महाप्रभो ।	KK03-11-191-140a  
यतिष्ये पुण्डरीकाक्ष ज्ञातुं त्वाऽहमनिन्दितम् ॥	KK03-11-191-140c  
इह भूत्वा शिशुः साक्षात्किं भवानवतिष्ठते ।	KK03-11-191-141a  
पीत्वा जगदिदं सर्वमेतदाख्यातुमर्हसि ॥	KK03-11-191-141c  
किमर्थं च जगत्सर्वं शरीरस्थं तवानघ ।	KK03-11-191-142a  
कियन्तं च त्वया कालमिह स्थेयमरिन्दम ॥	KK03-11-191-142c  
एतदिच्छामि देवेश श्रोतुं ब्राह्मणकाम्यया ।	KK03-11-191-143a  
त्वत्तः कमलपत्राक्ष विस्तरेण यथातथम् ।	KK03-11-191-143c  
महद्ध्येतदचिन्त्यं च यदहं दृष्टवान्प्रभो ॥	KK03-11-191-143e  
इत्युक्तः स मया श्रीमान्देवदेवो महाद्युतिः ।	KK03-11-191-144a  
सान्त्वयन्मामिदं वाक्यमुवाच वदतांवरः ॥	KK03-11-191-144c  

इति श्रीमन्महाभारते अरण्यपर्वणि मार्कण्डेयसमास्यापर्वणि एकनवत्यधिकशततमोऽध्यायः ॥ 191 ॥

3-191-4 अनन्तरिक्षे लोके इति झ. पाठः ॥ 3-191-6 चतुर्विधानि जरायुजाण्डजस्वेदजोद्भिज्जानि ॥ 3-191-9 नारायणास्य अङ्कः स्थानं समीपं वा । तत्र प्रख्यः प्रख्यातः भगवद्भक्तेषूत्तमः । साम्पराये परलोके अतिपठ्यसे अत्यन्तं स्तूयसे । लोकैरिति शेषः ॥ 3-191-10 विष्णोर्ब्रह्मणः उपलब्धिस्थानत्वेन सम्बन्धिकर्णिकोद्धरणं कृत्वा योगकलया हृदयपुण्डरीकमुद्घाट्येत्यर्थः । त्वया दृग्भ्यां भगवाननेकशोऽनेकवारं दृष्ट इत्यन्वयः । रत्नानि तत्तज्जात्युत्कृष्टवस्तूनि तेषाम् अलङ्कारो निवारणक्रिया । परं वैराग्यमिति यावत् । योगः अभियोगोऽभ्यासः । वैराग्याभ्यासाभ्यामित्यर्थः ॥ 3-191-11 तव त्वां न विशतीत्यपकृष्यते ॥ 3-191-12 शेषम् अवशिष्टम् । पञ्चमहाभूतप्रलये सतीत्यर्थः ॥ 3-191-15 एतत्सर्वं त्वया दृष्टमिति शेषः ॥ 3-191-17 स्वयम्भुवे अजन्मने । पुरुषाय पूर्णाय । पुराणाय नित्यैकरूपाय । शाश्वताय अनादये । अव्ययाय नित्याय ॥ 3-191-20 यद्येष पुरुषो वेद चेदा अपि इति झ. पाठः ॥ 3-191-22 तावच्छती चतुःशती । सन्ध्या पूर्वस्मिन् युगे उत्तरयुगधर्माणामुपसर्जनतया सङ्क्रमः । सन्ध्यांशस्तूत्तरस्मिन् पूर्वयुगधर्माणाम् । तथाविध उत्तरप्रकारस्त्रिशतीमितोयमेव पूर्वयुगापेक्षया सन्ध्यांश उत्तरयुगापेक्षया सन्ध्येति चोच्यते । तथाच कृतत्रेतयोः सन्ध्यासन्ध्यांशौ सप्तशती । त्रेताद्वापरयोः पञ्चशती । द्वापारकल्योस्त्रिशती । कलिकृतयोस्तु पञ्चशतीति विज्ञेयम् । एवञ्च कृतस्यादौ चतुःशती कल्यपेक्षया सन्ध्यांशोपि कृतापेक्षया सन्ध्या । एवं सर्वत्र । तेन सन्ध्यासन्ध्यांशयोस्तुल्यं प्रमाणं भवति ॥ 3-191-31 तथा शूद्रधनार्जकाः इति थ. पाठः ॥ 3-191-37 सत्येऽल्पं सत्याल्पम् । सत्यवादोऽत्यन्तमल्प इत्यर्तः ॥ 3-191-38 वृथा अनुभवाभावात् ॥ 3-191-41 मुखेभगाः प्रथमं मुखेनैव भगकार्यं कृत्वा पुरुषस्य काममुद्दीपयन्त्यः । अत्यन्तं रतार्तत्वात् ॥ 3-191-42 अट्टमन्नं शिवो वेदो ब्राह्मणाश्च चतुष्पथाः । केशो भगं समाख्यातं शूलं तद्विक्रयं विदुरिति पूर्वेषां व्याख्यासङ्क्षेपः ॥ 3-191-45 मिथ्याधर्मः कपटधर्मः सएव ध्वजइव ख्यात्यर्थं ज्ञाप्यो येषां ते तथा चञ्चूर्यन्ते पीड्यन्ते । दिशः दिक्स्थाः जनाः ॥ 3-191-48 पानपाः मद्यपाः ॥ 3-191-56 नगराणां नगरस्थानाम् ॥ 3-191-57 आढ्योहमिति मदः आढ्यमदः ॥ 3-191-59 पुरुषादानि वृकव्याघ्रादीनि चैत्येष देवतास्थानेषु ॥ 3-191-63 अर्हतः योग्यान् ॥ 3-191-86 ततस्तं सलिलं घोरम् इति क. ध. पाठः ॥
