अध्यायः 012

श्रीकृष्णेन स्वीयैः सह वने पाण्डवसमीपगमनम् ॥ 1 ॥ अर्जुनेन कृष्णस्तवनम् ॥ 2 ॥ स्वदुःखनिवेदनपूर्वकं रुदन्त्या द्रौपद्याः कृष्णेन समाश्वासनम् ॥ 3 ॥

वैशम्पायन उवाच 	001  
भोजाः प्रव्रजिताञ्श्रुत्वा वृष्णयश्चान्धकैः सह ।	001a  
पाण्डवान्दुःखसन्तप्तान्समाजग्मुर्महावने ॥	001c  
पाञ्चालस्य च दायादो धृष्टकेतुश्च चेदिपः ।	002a  
केकयाश्च महावीर्या भ्रातरो लोकविश्रुताः ॥	002c  
वने द्रष्टुं ययुः पार्थान्क्रोधामर्षसमन्विताः ।	003a  
गर्हयन्तो धार्तराष्ट्रान्किं कुर्म इति चाब्रुवन् ॥	003c  
वासुदेवं पुरस्कृत्य सर्वे ते क्षत्रियर्षभाः ।	004a  
परिवार्योपविविशुर्धर्मराजं युधिष्ठिरम् ।	004c  
अभिवाद्य कुरुश्रेष्ठं विषण्णः केशवोऽब्रवीत् ॥	004e  
वासुदेव उवाच 	005  
दुर्योधनस्य कर्णस्य शकुनेश्च दुरात्मनः ।	005a  
दुःशासनचतुर्थानां भूमिः पास्यति शोणितम् ॥	005c  
एतान्निहत्य समरे ये च तेषां पदानुगाः ।	006a  
तांश्च सर्वान्विनिर्जित्य सहितान्स नराधिपान् ॥	006c  
ततः सर्वेऽभिषिञ्चामो धर्मराजं युधिष्ठिरम् ।	007a  
निकृत्याऽभिचरन्वध्य एष धर्मः सनातनः ॥	007c  
वैशम्पायन उवाच 	008  
पार्थानामभिषङ्गेण तथा क्रुद्धं जनार्दनम् ।	008a  
अर्जुनः शमयामास दिधक्षन्तमिव प्रजाः ॥	008c  
सङ्क्रुद्धं केशवं दृष्ट्वा पूर्वदेवेषु फल्गुनः ।	009a  
कीर्तयामास कर्माणि सत्यकीर्तेर्महात्मनः ॥	009c  
पुरुषस्याप्रमेयस्य सत्यस्यामिततेजसः ।	010a  
प्रजापतिपतेर्विष्णोर्लोकनाथस्य धीमतः ॥	010c  
अर्जुन उवाच 	011  
दशवर्षसहस्राणि यत्र सायङ्गृहो मुनिः ।	011a  
व्यचरस्त्वं पुरा कृष्ण पर्वते गन्धमादने ॥	011c  
दशवर्षसहस्राणि दशवर्षशतानि च ।	012a  
पुष्करेष्ववसः कृष्णं त्वमपो भक्षयन्पुरा ॥	012c  
ऊर्ध्वबाहुर्विशालायां बदर्यां मधुसूदन ।	013a  
अतिष्ठ एकपादेन वायुभक्षः शतं समाः ॥	013c  
कृष्णाजिनोत्तरासङ्गः कृशो धमनिसन्ततः ।	014a  
आसीः कृष्ण सरस्वत्यां सत्रे द्वादशवार्षिके ॥	014c  
प्रभासमप्यथासाद्य तीर्थं पुण्यजनार्चितम् ।	015a  
तत्र कृष्ण महातेजा दिव्यं वर्षसहस्रकम् ॥	015c  
आतिष्ठस्त्वमथैकेन पादेन नियमस्थितः ।	016a  
लोकप्रवृत्तिहेतोस्त्वमिति व्यासो ममाब्रवीत् ॥	016c  
क्षेत्रज्ञः सर्वभूतानामादिरन्तश्च केशव ।	017a  
निधानं तपसां कृष्ण यज्ञस्त्वं च सनातनः ॥	017c  
\'योगकर्ता हृषीकेशः साङ्ख्यकर्ता सनातनः ।	018a  
शीलस्त्वं सर्वयोगानां करणं नियमस्य च\' ॥	018c  
निहत्य नरकं भौममाहृत्य मणिकुण्डले ।	019a  
प्रथमोत्पादितं कृष्ण मेध्यमश्वमवासृजः ॥	019c  
कृत्वा तत्कर्म लोकानामृषभः सर्वलोकजित् ।	020a  
अवधीस्त्वं रणे सर्वान्समेतान्दैत्यदानवान् ॥	020c  
ततः सर्वेश्वरत्वं च सम्प्रदाय शचीपतेः ।	021a  
मानुषेषु महाबाहो प्रादुर्भूतोऽसि केशव ॥	021c  
स त्वं नारायणो भूत्वा हरिरासीः परन्तप ।	022a  
ब्रह्मा सोमश्च सूर्यश्च धर्मो धाता यमोऽनलः ॥	022c  
वायुर्वैश्रवणो रुद्रः कालः खं पृथिवी दिशः ।	023a  
अजश्चराचरगुरुः स्रष्टा त्वं पुरुषोत्तम ॥	023c  
तुरायणादिभिर्देव क्रतुभिर्भूरिदक्षिणैः ।	024a  
अयजो भूरितेजा वै कृष्ण चैत्ररथे वने ॥	024c  
शतं शतसहस्राणि सुवर्णस्य जनार्दन ।	025a  
एकैकस्मिंस्तदा यज्ञे परिपूर्णानि दत्तवान् ॥	025c  
अदितेरपि पुत्रत्वमेत्य यादवनन्दन ।	026a  
त्वं विष्णुरिति विख्यात इन्द्रादवरजो विभुः ॥	026c  
शिशुर्भूत्वा दिवं खं च पृथिवीं च परन्तप ।	027a  
त्रिभिर्विक्रमणैः कृष्ण क्रान्तवानसि तेजसा ।	027c  
सम्प्राप्य दिवमाकाशमादित्यस्यन्दने स्थितः ।	028a  
अत्यरोचश्च भूतात्मन्भास्करं स्वेन तेजसा ॥	028c  
प्रादुर्भावसहस्रेषु तेषु तेषु त्वया विभो ।	029a  
अधर्मरुचयः कृष्ण निहताः शतशोऽसुराः ॥	029c  
सादिता मौरवाः पाशा निशुम्भनरकौ हतौ ।	030a  
कृतः क्षेमः पुनः पन्थाः पुरं प्राग्ज्योतिषं प्रति ॥	030c  
जारूथ्यामाहुतिः क्राथः शिशुपालो नृपैः सह ।	031a  
जरासन्धश्च शैब्यश्च शतधन्वा च निर्जितः ॥	031c  
तथा पर्जन्यघोषेण रथेनादित्यवर्चसा ।	032a  
अहार्षी रुक्मिणीं भैष्मीं रणे निर्जित्य रुक्मिणम् ॥	032c  
इन्द्रद्युम्नो हतः कोपाद्यवनश्च कशेरुमान् ।	033a  
हतः सौभपतिः साल्वस्त्वया सौभं च पातितम्	033c  
एवमेते युधि हता भूयश्चान्याञ्शृणुष्व ह ।	034a  
इरावत्यां हतो भोजः कार्तवीर्यसमो युधि ।	034c  
गोपतिस्तालकेतुश्च त्वया विनिहतावुभौ ॥	034e  
तां च भोगवतीं पुण्यामृषिकान्तां जनार्दन ।	035a  
द्वारकामात्मसात्कृत्वा समुद्रं गमयिष्यसि ॥	035c  
न क्रोधो न च मात्सर्यं नानृतं मधुसूदन ।	036a  
त्वयि तिष्ठति दाशार्ह न नृशंस्यं कुतोऽनृजु ॥	036c  
आसीनं चैत्यमध्ये त्वां दीप्यमानं स्वतेजसा ।	037a  
आगम्य ऋषयः सर्वेऽयाचन्ताभयमच्युत ॥	037c  
युगान्ते सर्वभूतानि सङ्क्षिप्य मधुसूदन ।	038a  
आत्मनैवात्मसात्कृत्वा जगदासीः परन्तप ॥	038c  
युगादौ तव वार्ष्णेय नाभिपद्मादजायत ।	039a  
ब्रह्मा चराचरगुरुर्यस्येदं सकलं जगत् ।	039c  
तं हन्तुमुद्यतौ घोरौ दानवौ मधुकैटभौ ॥	039e  
तयोर्व्यतिक्रमं दृष्ट्वा क्रुद्धस्य भवतो हरेः ।	040a  
ललाटाज्जातवाञ्शम्भुः शूलपाणिस्त्रिलोचनः ॥	040c  
इत्थं तावपि देवेशौ त्वच्छरीरसमुद्भवौ ।	041a  
त्वन्नियोगकरावेताविति मे नारदोऽब्रवीत् ॥	041c  
तथा नारायण पुरा क्रतुभिर्भूरिदक्षिणैः ।	042a  
इष्टवांस्त्वं महासत्रं कृष्ण चैत्ररथे वने ॥	042c  
नैवं परे नापरे वा करिष्यन्ति कृतानि वा ।	043a  
यानि कर्माणि देव त्वं बाल एव महाबलः ॥	043c  
कृतवान्पुण्डरीकाक्ष बलदेवसहायवान् ।	044a  
वैराजभवने चापि ब्रह्मणा न्यवसः सह ॥	044c  
वैशम्पायन उवाच 	045  
एवमुक्त्वा महात्मानमात्मा कृष्णस्य पाण्डवः ।	045a  
तूष्णीमासीत्ततः पार्थमित्युवाच जनार्दनः ॥	045c  
ममैव त्वं तवैवाहं ये मदीयास्तवैव ते ।	046a  
यस्त्वां द्वेष्टि स मां द्वेष्टि यस्त्वामनु स मामनु ॥	046c  
नरस्त्वमसि दुर्धर्ष हरिर्नारायणो ह्यहम् ।	047a  
काले लोकमिमं प्राप्तौ नरनारायणावृषी ॥	047c  
अनन्यः पार्थ मत्तस्त्वं त्वत्तश्चाहं तथैव च ।	048a  
नावयोरन्तरं शक्यं वेदितुं भरतर्षभ ॥	048c  
वैशम्पायन उवाच 	049  
\'इत्युक्त्वा पुण्डरीकाक्षः पाण्डवं सुप्रियं वचः ।	049a  
प्रीयमाणो हृषीकेशस्तूष्णीं तत्र बभूव सः ॥\'	049c  
एवमुक्ते तु वचने केशवेन महात्मना ।	050a  
तस्मिन्वीरसमावाये संरब्धेष्वथ राजसु ॥	050c  
धृष्टद्युम्नमुखैर्वीरैर्भ्रातृभिः परिवारिता ।	051a  
पाञ्चाली पुण्डरीकाक्षमासीनं यादवैः सह ।	051c  
अभिगम्याब्रवीत्कृष्णा शरण्यं शरणैषिणी ॥	051e  
द्रौपद्युवाच 	052  
\'वासुदेव हृषीकेश वासवावरजाच्युत ।	052a  
देवदेवोसि देवानामिति द्वैपायनोऽब्रवीत्\' ॥	052c  
पूर्वे प्रजाभिसर्गे त्वामाहुरेकं प्रजापतिम् ।	053a  
स्रष्टारं सर्वलोकानामसितो देवलोऽब्रवीत् ॥	053c  
विष्णुस्त्वमसि दुर्धर्ष त्वं यज्ञो मधुसूदन ।	054a  
यष्टात्वमसि त्वमसि यष्टव्यो जामदग्न्यो यथाऽब्रवीत् ॥	054c  
ऋषयस्त्वां क्षमामाहुः सत्यं च पुरुषोत्तम ।	055a  
सत्याद्यज्ञोसि सम्भूतः कश्यपस्त्वां यथाऽब्रवीत् ॥	055c  
साध्यानामपि देवानां शिवानामीश्वरेश्वर ।	056a  
लोकभावन लोकेश यथा त्वां नारदोऽब्रवीत् ॥	056c  
ब्रह्मशङ्करशक्राद्यैर्देववृन्दैः पुनः पुनः ।	057a  
क्रीडसे त्वं नरव्याघ्र बालः क्रीडनकैरिव ॥	057c  
द्यौश्च ते शिरसा व्याप्ता पद्भ्याञ्च पृथिवी प्रभो ।	058a  
जठरे खमिमे लोकाः पुरुषोसि सनातनः ॥	058c  
विद्यातपोभितप्तानां तपसा भावितात्मनाम् ।	059a  
आत्मदर्शनतृप्तानामृषीणामसि सत्तमः ॥	059c  
राजर्षीणां पुण्यकृतामाहवेष्वनिवर्तिनाम् ।	060a  
सर्वधर्मोपपन्नानां त्वं गतिः पुरुषर्षभ ।	060c  
त्वं प्रभुस्त्वं विभुश्च त्वं भूतात्मा त्वं विचेष्टसे ॥	060e  
लोकपालाश्च लोकाश्च नक्षत्राणि दिशो दश ।	061a  
नभश्चन्द्रश्च सूर्यश्च त्वयि सर्वं प्रतिष्ठितम् ॥	061c  
मर्त्यता चैव भूतानाममरत्वं दिवौकसाम् ।	062a  
त्वयि सर्वं महाबाहो लोककार्यं प्रतिष्ठितम् ॥	062c  
सा तेऽहं दुःखमाख्यास्ये प्रणयान्मधुसूदन ।	063a  
ईशस्त्वं सर्वभूतानां ये दिव्या ये च मानुषाः ॥	063c  
कथं नु भार्या पार्थानां तव कृष्ण सखी विभो ।	064a  
धृष्टद्युम्नस्य भगिनी सभां कृष्येत मादृशी ॥	064c  
स्त्रीधर्मिणी वेपमाना शोणितेन समुक्षिता ।	065a  
एकवस्त्रा विकृष्टाऽस्मि दुःखिता कुरुसंसदि ॥	065c  
राज्ञां मध्ये सभायां तु रजसाऽतिपरिप्लुता ।	066a  
दृष्ट्वा च मां धार्तराष्ट्राः प्राहसन्पापचेतसः ॥	066c  
दासीभावेन मां भोक्तुमीषुस्ते मधुसूदन ।	067a  
जीवत्सु पाण्डुपुत्रेषु पाञ्चालेषु च वृष्णिषु ॥	067c  
नन्वहं कृष्ण भीष्मस्य धृतराष्ट्रस्य चोभयोः ।	068a  
स्नुषा भवामि धर्मेण साऽहं दासीकृता बलात् ॥	068c  
गर्हये पाण्डवांस्त्वेव युधि श्रेष्ठान्महाबलान् ।	069a  
यत्क्लिश्यमानां प्रेक्षन्ते धर्मपत्नीं यशस्विनीम् ॥	069c  
धिग्बलं भीमसेनस्य धिक्पार्थस्य च गाण्डिवम् ।	070a  
यौ मां विप्रकृतां क्षुद्रैर्मर्षयेतां जनार्दन ॥	070c  
शाश्वतोऽयं धर्मपथः सद्भिराचरितः सदा ।	071a  
यद्भार्यां परिरक्षन्ति भर्तारोऽल्पबला अपि ॥	071c  
भार्यायां रक्ष्यमाणायां प्रजा भवति रक्षिता ।	072a  
प्रजायां रक्ष्यमाणायामात्मा भवति रक्षितः ॥	072c  
आत्मा हि जायते तस्यां तस्माज्जाया भवत्युत ।	073a  
भर्ता च भार्यया रक्ष्यः कथं जायान्ममोदरे ॥	073c  
नन्विमे शरणं प्राप्तं न त्यजन्ति कदाचन ।	074a  
ते मां शरणमापन्नां नान्वपद्यन्त पाण्डवाः ॥	074c  
पञ्चभिः पतिभिर्जाताः कुमारा मे महौजसः ।	075a  
एतेषामप्यवेक्षार्थं त्रातव्याऽस्मि जनार्दन ॥	075c  
प्रतिविन्ध्यो युधिष्ठिरात्सुतसोमो वृकोदरात् ।	076a  
अर्जुनाच्छ्रुतकीर्तिश्च शतानीकस्तु नाकुलिः ॥	076c  
कनिष्ठाच्छ्रुतकर्मा च सर्वे सत्यपराक्रमाः ।	077a  
प्रद्युम्नो यादृशः कृष्ण तादृशास्ते महारथाः ॥	077c  
नन्विमे धनुषि श्रेष्ठा अजेया युधि शात्रवैः ।	078a  
किमर्थं धार्तराष्ट्राणां सहन्ते दुर्बलीयसाम् ॥	078c  
अधर्मेण हृतं राज्यं सर्वे दासाः कृतास्तथा ।	079a  
सभायां परिकृष्टाऽहमेकवस्त्रा रजस्वला ॥	079c  
नाधिज्यमपि यच्छक्यं कर्तुमन्येन गाण्डिवम् ।	080a  
अन्यत्रार्जुनभीमाभ्यां त्वया वा मधुसूदन ॥	080c  
धिग्बलं भीमसेनस्य धिक्पार्थस्य च पौरुषम् ।	081a  
यत्र दुर्योधनः कृष्ण मुहूर्तमपि जीवति ॥	081c  
य एतानाक्षिपद्राष्टात्सह मात्राऽविहिंसकान् ।	082a  
अधीयानान्पुरा बालान्व्रतस्थान्मधुसूदन ॥	082c  
भोजने भीमसेनस्य पापः प्राक्षेपयद्विषम् ।	083a  
कालकूटं नवं तीक्ष्णं सम्भृतं रोमहर्षणम् ॥	083c  
तज्जीर्णमविकारेण सहान्नेन जनार्दन ।	084a  
सशेषत्वान्महाबाहो भीमस्य पुरुषोत्तम ॥	084c  
प्रमाणकोट्यां विश्वस्तं तथा सुप्तं वृकोदरम् ।	085a  
बद्ध्वैनं कृष्ण गङ्गायां प्रक्षिप्य पुरमाव्रजत् ॥	085c  
यदा विबुद्धः कौन्तेयस्तदा सञ्छिद्य बन्धनम् ।	086a  
उदतिष्ठन्महाबाहुर्भीमसेनो महाबलः ॥	086c  
आशीविषैः कृष्णसर्पैः सुप्तञ्चैनमदंशयत् ।	087a  
सर्वेष्वेवाङ्गदेशेषु न ममार च शत्रुहा ॥	087c  
प्रतिबुद्धस्तु कौन्तेयः सर्वान्सर्पानपोथयत् ।	088a  
सारथिं चास्य दयितमपहस्तेन जघ्निवान् ॥	088c  
पुनः सुप्तानुपाधाक्षीद्बालकान्वारणावते ।	089a  
शयानानार्यया सार्धं को नु तत्कर्तुमर्हति ॥	089c  
यत्रार्या रुदती भीता पाण्डवानिदमब्रवीत् ।	090a  
महद्व्यसनमापन्ना शिखिना परिवारिता ॥	090c  
हा हतास्मि कुतोन्वद्य भवेच्छान्तिरिहानलात् ।	091a  
अनाथा विनशिष्यामि बालकैः पुत्रकैः सह ॥	091c  
तत्र भीमो महाबाहुर्वायुवेगपराक्रमः ।	092a  
आर्यामाश्वासयामास भ्रातॄंश्चापि वृकोदरः ॥	092c  
वैनतेयो यथा पक्षी गरुत्मान्पततांवरः ।	093a  
तथैवाभिपतिष्यामि भयं वो नेह विद्यते ॥	093c  
आर्यामङ्केन वामेन राजानं दक्षिणेन च ।	094a  
अंसयोश्च यमौ कृत्वा पृष्ठे बीभत्सुमेव च ॥	094c  
सहसोत्पत्य वेगेन सर्वानादाय वीर्यवान् ।	095a  
भ्रातॄनार्यां च बलवान्मोक्षयामास पावकात् ॥	095c  
ते रात्रौ प्रस्थिताः सर्वे सह मात्रा यशस्विनः ।	096a  
अभ्यगच्छन्महारण्ये हिडिम्बवनमन्तिकात् ॥	096c  
श्रान्ताः प्रसुप्तास्तत्रेमे मात्रा सह सुदुःखिताः ।	097a  
सुप्तांश्चैनानभ्यगच्छद्धिडिम्बा नाम राक्षसी ॥	097c  
सा दृष्ट्वा पाण्डवांस्तत्र सुप्तान्मात्रा सह क्षितौ ।	098a  
हृच्छयेनाभिभूतात्मा भीमसेनमकामयत् ॥	098c  
भीमस्य पादौ कृत्वा तु स्वउत्सङ्गे ततोऽबला ।	099a  
पर्यमर्दत संहृष्टा कल्याणी मृदुपाणिना ॥	099c  
तामबुद्ध्यदमेयात्मा बलवान्सत्यविक्रमः ।	100a  
पर्यपृच्छत तां भीमः किमिहेच्छस्यनिन्दिते ॥	100c  
एवमुक्ता तु भीमेन राक्षसी कामरूपिणी ।	101a  
भीमसेनं महात्मानमाह चैवमनिन्दिता ॥	101c  
पलायध्वमितः क्षिप्रं मम भ्रातैष वीर्यवान् ।	102a  
आगमिष्यति वो हन्तुं तस्माद्गच्छत माचिरम् ॥	102c  
अथ भीमोऽभ्युवाचैनां साभिमानमिदं वचः ।	103a  
नोद्विजेयमहं तस्मान्निहनिष्येऽहमागतम् ॥	103c  
तयोः श्रुत्वा तु सञ्जल्पमागच्छद्राक्षसाधमः ।	104a  
भीमरूपो महानादान्विसृजन्भीमदर्शनः ॥	104c  
राक्षस उवाच 	105  
केन सार्धं कथयसि आनयैनं ममान्तिकम् ।	105a  
हिडिम्बे भक्षयिष्यामो न चिरं कर्तुमर्हसि ॥	105c  
सा कृपासङ्गृहीतेन हृदयेन मनस्विनी ।	106a  
नैनमैच्छत्तदाकर्तुमनुक्रोशादनिन्दिता ॥	106c  
स नादान्विनदन्घोरान्राक्षसः पुरुषादकः ।	107a  
अभ्यद्रवत वेगेन भीमसेनं तदा किल ॥	107c  
तमभिद्रुत्य सङ्क्रुद्धो वेगेन महता बली ।	108a  
अगृह्णात्पाणिना पाणिं भीमसेनस्य राक्षसः ॥	108c  
इन्द्राशनिसमस्पर्शं वज्रसंहननं दृढम् ।	109a  
संहत्य भीमसेनाय व्याक्षिपत्सहसा करम् ॥	109c  
गृहीतं पाणिना पाणिं भीमसेनस्य रक्षसा ।	110a  
नामृष्यत महाबाहुस्तत्राक्रुद्ध्यद्वृकोदरः ॥	110c  
तदासीत्तुमुलं युद्धं भीमसेनहिडिम्बयोः ।	111a  
सर्वास्त्रविदुषोर्घोरं वृत्रवासवयोरिव ॥	111c  
विक्रीड्य सुचिरं भीमो राक्षसेन सहानघ ।	112a  
निजघान महावीर्यस्तं तदा निर्बलं बली ॥	112c  
हत्वा हिडिम्बं भीमोऽथ प्रस्थितो भ्रातृभिः सह ।	113a  
हिडिम्बामग्रतः कृत्वा यस्यां जातो घटोत्कटः ॥	113c  
ततः सम्प्राद्रवन्सर्वे सह मात्रा परन्तपाः ।	114a  
एकचक्रामभिमुखाः संवृता ब्राह्मणव्रजैः ॥	114c  
प्रस्थाने व्यास एषां च मन्त्री प्रियहिते रतः ।	115a  
ततोऽगच्छन्नेकचक्रां पाण्डवाः संशितव्रताः ॥	115c  
तत्राप्यासादयामासुर्बकं नाम महाबलम् ।	116a  
पुरुषादं प्रतिभयं हिडिम्बेनैव सम्मितम् ॥	116c  
तं चापि विनिहत्योग्रं भीमः प्रहरतां वरः ।	117a  
सहितो भ्रातृभिः सर्वैर्द्रुपदस्य पुरं ययौ ॥	117c  
लब्धाऽहमपि तत्रैव वसता सव्यसाचिना ।	118a  
यथा त्वया जिता कृष्णरुक्मिणी भीष्मकात्मजा ॥	118c  
एवं सुयुद्धे पार्थेन जिताऽहं मधुसूदन ।	119a  
स्वयंवरे महत्कर्म कृत्वा न सुकरं परैः ॥	119c  
एवं क्लेशैः सुबहुभिः क्लिश्यमाना सुदुःखिता ।	120a  
निवसाम्यार्यया हीना कृष्ण धौम्यपुरःसुरा ॥	120c  
त इमे सिंहविक्रान्ता वीर्येणाभ्यधिकाः परैः ।	121a  
निहीनैः परिक्लिश्यन्ति समुपेक्षन्ति मां कथम् ।	121c  
एतादृशानि दुःखानि सहन्ती दुर्बलीयसाम् ।	122a  
दीर्घकालं प्रदीप्ताऽस्मि पापानां पापकर्मणाम् ॥	122c  
कुले महति जाताऽस्मि दिव्येन विधिना किल ।	123a  
पाण्डवानां प्रिया भार्या स्नुषा पाण्डोर्महात्मनः ॥	123c  
केशग्रहमनुप्राप्ता का नु जीवेत मादृशी ।	124a  
पञ्चानामिन्द्रकल्पानां प्रेक्षतां मधुसूदन ॥	124c  
इत्युक्त्वा प्रारुदत्कृष्णा मुखं प्रच्छाद्य पाणिना ।	125a  
पद्मकोशप्रकाशेन मृदुना मृदुभाषिणी ॥	125c  
स्तनावपतितौ पीनौ सुजातौ शुभलक्षणौ ।	126a  
अभ्यवर्षत पाञ्चाली दुःखजैरश्रुबिन्दुभिः ॥	126c  
चक्षुषी परिमार्जन्ती निःश्वसन्ती पुनःपुनः ।	127a  
बाष्पपूर्णेन कण्ठेन क्रुद्धा वचनमब्रवीत् ॥	127c  
नैव मे पतयः सन्ति न पुत्रा न च बान्धवाः ।	128a  
न भ्रातरो न च पिता नैव त्वं मधुसूदन ॥	128c  
ये मां विप्रकृतां क्षुद्रैरुपेक्षध्वं विशोकवत् ।	129a  
न च मे शाम्यते दुःखं कर्णो यत्प्राहसत्तदा ॥	129c  
चतुर्भिः कारणैः कृष्ण त्वया रक्ष्याऽस्मि नित्यशः ।	130a  
सम्बन्धाद्गौरवात्सख्यात्प्रभुत्वेनैव केशव ॥	130c  
वैशम्पायन उवाच 	131  
अथ तामब्रवीत्कृष्णस्तस्मिन्वीरसमागमे ।	131a  
रोदिष्यन्ति स्त्रियो ह्येवं येषां क्रुद्धासि भामिनि ॥	131c  
बीभत्सुशरसञ्छन्नाञ्शोणितौघपरिप्लुतान् ।	132a  
निहतान्वल्लभान्वीक्ष्य शयानान्वसुधातले ॥	132c  
यत्समर्थं पाण्डवानां तत्करिष्यामि मा शुचः ।	133a  
सत्यं ते प्रतिजानामि राज्ञां राज्ञी भविष्यसि ॥	133c  
पतेद्द्यौर्हिमवाञ्शीर्येत्पृथिवी शकली भवेत् ।	134a  
शुष्येत्तोयनिधिः कृष्णे न मे मोघं वचो भवेत् ॥	134c  
तच्छ्रुत्वा द्रौपदी वाक्यं प्रतिवाक्यमथाच्युतात् ।	135a  
साचीकृतमवैक्षत्सा पाञ्चाली मध्यमं पतिम् ॥	135c  
आबभाषे महाराज द्रौपदीमर्जुनस्तदा ।	136a  
मा रोदीः शुभताम्राक्षि यदाह मधुसूदनः ।	136c  
तथा तद्भविता देवि नान्यथा वरवर्णिनि ॥	136e  
धृष्टद्युम्न उवाच 	137  
अहं द्रोणं हनिष्यामि शिखण्डी तु पितामहम् ।	137a  
दुर्योधनं भीमसेनः कर्णं हन्ता धनञ्जयः ॥	137c  
रामकृष्णौ व्यपाश्रित्य अजेयाः स्म रणे स्वसः ।	138a  
अपि वृत्रहणा युद्धे किं पुनर्धृतराष्ट्रजैः ॥	138c  
वैशम्पायन उवाच 	139  
इत्युक्तेऽभिमुखा वीरा वासुदेवमुपास्थिताः ।	139a  
तेषां मध्ये महाबाहुः केशवो वाक्यमब्रवीत् ॥	139c  

इति श्रीमन्महाभारते अरण्यपर्वणि अर्जुनाभिगमनपर्वणि द्वादशोऽध्यायः ॥ 12 ॥

3-12-7 निकृत्या छलेन ॥ 3-12-8 अभिषङ्गेण दुःखेन पराभवेन वा ॥ 3-12-11 यत्र सायङ्कालस्तत्रैव गृहं यस्य स यत्रसायङ्गृहः ॥ 3-12-14 उत्तरासङ्ग उत्तरीयवस्त्रम् ॥ 3-12-17 क्षेत्रज्ञः अन्तरात्मेत्यर्थः ॥ 3-12-19 भौमं भूमिपुत्रम् । मेध्यं यज्ञियम् ॥ 3-12-20 तत्कर्म अश्वोत्सर्गाख्यम् ॥ 3-12-28 सम्प्राप्य सम्यक्व्याप्य । आदित्यस्यन्दने सूर्यदेहे भास्करमण्डलाभिमानिनं जीवम् ॥ 3-12-30 सादिताः छिन्नाः मौरवाः आन्त्रतन्तिमयाः । मुर वेष्टने अस्मादौणादिके उक्रप्रत्यये तद्धितः ॥ 3-12-31 जारूथ्यां नगर्याम् ॥ 3-12-32 सौभं खेचरं पुरम् ॥ 3-12-36 नृशंस्यं निर्दयत्वम् ॥ 3-12-37 चैत्यम् आयतनम् आध्यात्मिकं हृदयपुण्डरीकम् । बाह्यं देवालयादि ॥ 3-12-38 आत्मनैव निमित्तान्तरं विना ॥ 3-12-50 समावाये समूहे । संरब्धेषु कुपितेषु ॥ 3-12-65 स्त्रीधर्मिणी रजस्वला ॥ 3-12-67 ईषुः ऐच्छन् ॥ 3-12-68 स्नुषा वधूः ॥ 3-12-69 धर्मपत्नीं यज्ञसंयोगिनीम् ॥ 3-12-70 विप्रकृतां दुःखम्प्रापिताम् । मर्षयेतां क्षमेताम् ॥ 3-12-74 नान्वपद्यन्त नानुगृहीतवन्तः ॥ 3-12-78 राष्ट्राणामपराधम् । दुर्बलीयसां दुर्बलतराणाम् ॥ 3-12-80 अधिज्यमारोपितगुणम् ॥ 3-12-84 सशेषत्वात् । आयुष इति शेषः ॥ 3-12-85 प्रमाणकोट्यां प्रमाणाख्यो गङ्गातीरस्थो वटविशेषस्तत्प्रदेशे ॥ 3-12-88 अपोथयत् प्रहृतवान् । अपहस्तेन हस्तपृष्ठेन ॥ 3-12-89 उपाधाक्षीत् दाहार्थम् उपहृतवान् । आर्यां श्वश्रूः ॥ 3-12-93 वैनतेयः विनतापुत्रः ॥ 3-12-106 कृपासङ्गृहीतेन स्नेहवशेन ॥ 3-12-109 संहृत्य मुष्टीकृत्य ॥ 3-12-119 एवं क्लेशैः सुबहुभिः क्लिश्यमानाः सुदुःखिताः । निवसामार्यया हीनाः कृष्ण धौम्यपुरस्सरा इति क. ट. द. पाठः ॥ 3-12-129 विशोकवद्विशोका इव ॥ 3-12-130 सम्बन्धात् पितृष्वस्रीयभार्यात्वात् । गौरवादग्निकुण्डोद्भवत्वात् । सख्यात् भक्तिमत्त्वात् । प्रभुत्वेन सामर्थ्यवत्त्वेन त्वदीयेन ॥ 3-12-138 स्वसः हे भगिनि ॥
