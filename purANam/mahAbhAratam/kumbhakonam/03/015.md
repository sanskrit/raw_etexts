अध्यायः 015

कृष्णेन युधिष्ठिरम्प्रति साल्वसमागमसमये उग्रसेनकृतद्वारकारक्षणप्रकारकथनम् ॥ 1 ॥

युधिष्ठिर उवाच 	001  
वासुदेव महाबाहो विस्तरेण महामते ।	001a  
सौभस्य वधमाचक्ष्व न हि तृप्यामि कथ्यतः ॥	001c  
वासुदेव उवाच 	002  
हतं श्रुत्वा महाबाहौ मया श्रौतश्रवं नृप ।	002a  
उपायाद्भरतश्रेष्ठ साल्वो द्वारवतीं पुरीम् ॥	002c  
अरुणत्तां सुदुष्टात्मा सर्वतः पाण्डुनन्दन ।	003a  
साल्वो वैहायसं चापि तत्पुरं व्यूह्य धिष्ठितः ॥	003c  
तत्रस्थोऽथ महीपालो योधयामास तां पुरीम् ।	004a  
अभिसारेण सर्वेण तत्र युद्धमवर्तत ॥	004c  
पुरी समन्ताद्विहिता सपताका सतोरणा ।	005a  
सचक्रा सहुडा चैव सयन्त्रखनका तथा ॥	005c  
सोपशल्यप्रतोलीका साट्टाट्टालकगोपुरा ।	006a  
सचक्रग्रहिणी चैव सोल्कालातावपोथिका ॥	006c  
सोष्टिका भरतश्रेष्ठ सभेरीपणवानका ।	007a  
सतोमराङ्कुशा राजन्सशतघ्नीकलाङ्गला ॥	007c  
सभुशुण्ड्यश्मगुडका सायुधा सपरश्वधा ।	008a  
लोहचर्मवती चापि साग्निः सगुडशृङ्गिका ।	008c  
शास्त्रदृष्टेन विधिना सुयुक्ता भरतर्षभ ॥	008e  
रथैरनेकैर्विविधैर्गदसाम्बोद्धवादिभिः ।	009a  
पुरुषैः कुरुशार्दूल समर्थैः प्रतिवारणे ॥	009c  
अतिख्यातकुलैर्वीरैर्दृष्टवीर्यैश्च संयुगे ।	010a  
मध्यमेन च गुल्मेन रक्षिभिः सा सुरक्षिता ।	010c  
उत्क्षिप्तगुल्मैश्च तथा हयैश्च सपताकिभिः ॥	010e  
आघोषितं च नगरे न पातव्या सुरेति वै ।	011a  
प्रमादं परिरक्षद्भिरुग्रसेनोद्धवादिभिः ॥	011c  
प्रमत्तेष्वभिघातं हि कुर्यात्साल्वो नराधिपः ।	012a  
इति कृत्वाऽप्रमत्तास्ते सर्वेवृष्ण्यन्धकाः स्थिताः ॥	012c  
आनर्ताश्च तथा सर्वे नटनर्तकगायकाः ।	013a  
बहिर्निर्वासिताः सर्वे रक्षद्भिर्वित्तसञ्चयम् ॥	013c  
सङ्क्रमा भेदिताः सर्वे नावश्च प्रतिषेधिताः ।	014a  
परिखाश्चापि कौरव्य कीलैः सुनिचिताः कृताः ॥	014c  
उदपानाः कुरुश्रेष्ठ तथैवाप्यम्बरीषकाः ।	015a  
समन्तात्क्रोशमात्रं च कारिता विषमा च भूः ।	015c  
\'सङ्क्रमा भेदिताः सर्वे प्राकाराश्च नवीकृताः ॥\'	015e  
प्रकृत्या विषमं दुर्गं प्रकृत्या च सुरक्षितम् ।	016a  
प्रकृत्या चायुधोपेतं विशेषेण तदाऽनघ ॥	016c  
सुरक्षितं सुगुप्तं च सर्वायुधसमन्वितम् ।	017a  
तत्पुरं भरतश्रेष्ठ यथेन्द्रभवनं तथा ॥	017c  
न चामुद्रोऽभिनिर्याति न चामुद्रः प्रवेश्यते ।	018a  
वृष्ण्यन्धकपुरे राजंस्तदा सौभसमागमे ॥	018c  
अनुरथ्यासु सर्वासु चत्वरेषु च कौरव ।	019a  
बलं बभूव राजेन्द्र प्रभूतगजवाजिमत् ॥	019c  
दत्तवेतनभक्तं च दत्तायुधपरिच्छदम् ।	020a  
कृतोपधानं च तदा बलमासीद्विशाम्पते ॥	020c  
न कुप्यवेतनी कश्चिन्न चातिक्रान्तवेतनी ।	021a  
नानुग्रहभृतः कश्चिन्न चादृष्टपराक्रमः ॥	021c  
एवं सुविहिता राजन्द्वारका भूरिदक्षिणैः ।	022a  
आहुकेन सुगुप्ता च राज्ञा राजीवलोचन ॥	022c  

इति श्रीमन्महाभारते अरण्यपर्वणि अर्जुनाभिगमनपर्वणि पञ्चदशोऽध्यायः ॥ 15 ॥

3-15-1 कथ्यतः कथयतः ॥ 3-15-2 श्रुतश्रवा शिशुपालमाता ॥ 3-15-5 पताका ध्वजाञ्चलः । तोरणानि बहिर्द्वाराणि । चक्राणि योधगणाः । हुडास्तदाश्रयस्थानानि । यन्त्राणि आग्नेयौषधबलेन दृषत्पिण्डोत्क्षेपणानि । खनकाः सुरङ्गद्वारा गुप्तमार्गकर्तारः ॥ 3-15-6 उपशल्या लोहमुखाः कीलास्तद्युक्ताः । प्रतोल्यो रथ्यामार्गा यस्यां सा । अट्टालकाः उपरिगृहाः । गोपुराणि पुरद्वाराणि । साट्टानि अट्टेन अन्नेन सहितानि अट्टालकादीनि यस्यां सा चक्रग्रहणी सैन्यनिग्राहिका । सोल्कालातावपोथिका सोल्कमलातं ज्वालासहितमुल्मुकं यस्यां सोल्कालाता । अवबद्धाः पोथिकाः यन्त्रबद्धाः काष्ठपाषाणादयो रिपूणामुपरि पातनाय यस्यामिति प्राञ्चः । सकचग्रहिणी चैव इति क. ट. पाठः ॥ 3-15-7 उष्ट्रिका मृच्चर्ममयानि भाण्डानि । सर्ष्टिका साङ्कुशेति क. ट. पाठः । ऋष्टय आयुधविशेषाः ॥ 3-15-8 अश्मगुडकाः वर्तुलीकृताः पाषाणाः । लोहमयानि चर्माणि कमठपृष्ठाकाराणि प्रहारवारकाणि । साग्निः आग्नेयौषधसहिता । गुडा गोलकाः । शृङ्गिकास्तदुत्क्षेपकयन्त्राणि ॥ 3-15-9 समन्तात्परिपालिते इति क. पाठः ॥ 3-15-13 निवासिताः क्षिप्रम् इति झ. पाठः ॥ 3-15-14 सङ्क्रमा नदीसेतवः । कीलैः शूलैः । सुनिचिता व्याप्ताः ॥ 3-15-15 उदपानाः कूपाः । अम्बरीषो गुप्ताग्निः । विषमा लोहकण्टकाद्याकीर्णा ॥ 3-15-19 अनुरथ्यासु प्रतिरथ्यम् ॥ 3-15-20 वेतनं धनम् । भक्तं नित्यभोजनम् । कृतोपधानं कृतविशेषम् ॥ 3-15-21 कुप्यं स्वर्णरूप्येतरद्धनं ताम्रादि । ग्रहो रणोद्यमस्तमनुलक्षीकृत्य भृतोऽनुग्रहभृतस्तत्कालस्वीकृतो न कश्चित् किन्तु चिरसम्भृता एव । नादत्तवेतनः कश्चित् इति क. ठ. पाठः ॥ 3-15-22 आहुकेन उग्रसेनेन । भूरिदक्षिणेति झ. पाठः ॥
