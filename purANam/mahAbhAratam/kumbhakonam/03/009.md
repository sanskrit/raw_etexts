अध्यायः 009

व्यासेन धृतराष्ट्रम्प्रति पुत्रस्नेहस्य दुस्त्यजत्वे दृष्टान्तत्वेन सुरभ्युपाख्यानाख्यानपूर्वकं कौरवाणां जीवितस्य पाण्डवैः सह शमाधीनत्वाभिधानम् ॥ 1 ॥

धृतराष्ट्र उवाच 	001  
भगवन्नाहमप्येतद्रोचये द्यूतसम्भवम् ।	001a  
मन्ये तद्विधिनाऽऽकृष्य कारितोस्मीति वै मुने ॥	001c  
नैतद्रोचयते भीष्मो न द्रोणो विदुरो न च ।	002a  
गान्धार्या नेष्यते द्यूतं तत्र मोहात्प्रवर्तितम् ॥	002c  
परित्यक्तुं न शक्नोमि दुर्योधनमचेतनम् ।	003a  
पुत्रस्नेहेन भगवञ्जानन्नपि यतव्रत ॥	003c  
व्यास उवाच 	004  
वैचित्रवीर्य नृपते सत्यमाह यथा भवान् ।	004a  
दृढं विद्मः परं पुत्रं परं पुत्रान्न विद्यते ॥	004c  
इन्द्रोप्यश्रुनिपातेन सुरभ्या प्रतिबोधितः ।	005a  
अन्यैः समृद्धैरप्यर्थैर्न सुतान्मन्यते परम् ।	005c  
अत्र ते वर्तयिष्यामि गहदाख्यानमुत्तमम् ।	006a  
सुरभ्याश्चैव संवादमिन्द्रस्य च विशाम्पते ॥	006c  
त्रिविष्टपगता राजन्सुरभी प्रारुदत्किल ।	007a  
गवां माता पुरा तात तामिन्द्रोऽन्वकृपायत ॥	007c  
इन्द्र उवाच 	008  
किमिदं रोदिषि शुभे कच्चित्क्षेमं दिवौकसाम् ।	008a  
मनुष्येष्वथवा गोषु नैतदल्पं भविष्यति ॥	008c  
सुरभिरुवाच 	009  
विनिपातो न वः कश्चिद्दृश्यते त्रिदशाधिप ।	009a  
अहं तु पुत्रं शोचामि तेन रोदिमि कौशिक ॥	009c  
पश्यैनं कर्षकं क्षुद्रं दुर्बलं मम पुत्रकम् ।	010a  
प्रतोदेनाभिनिघ्नन्तं लाङ्गलेन च पीडितम् ।	010c  
निषीदमानं सोत्कण्ठं वध्यमानं सुराधिप ॥	010e  
\'एनं दृष्ट्वा भृशं श्रान्तं वध्यमानं सुराधिप ।	011a  
\'कृपाविष्टाऽस्मि देवेन्द्र मनश्चोद्वेपते मम ॥	011c  
एकस्तत्र बलोपेतो धुरमुद्वहतेऽधिकाम् ।	012a  
अपरोप्यबलप्राणः कृशो धमनिसन्ततः ।	012c  
कृच्छ्रादुद्वहते भारं तं वै शोचामि वासव ॥	012e  
वध्यमानः प्रतोदेन तुद्यमानः पुनः पुनः ।	013a  
नैव शक्नोति तं भारमुद्वोढुं पश्य वासव ॥	013c  
ततोऽहं तस्य शोकार्ता विरौमि भृशदुःखिता ।	014a  
अश्रूण्यावर्तयन्ती च नेत्राभ्यां करुणायती ॥	014c  
शक्र उवाच 	015  
तव पुत्रसहस्रेषु पीड्यमानेषु शोभने ।	015a  
किं कृपायितवत्यत्र पुत्र एको निपीड्यते ॥	015c  
सुरभिरुवाच 	016  
यदि पुत्रसहस्राणि सर्वत्र समतैव मे ।	016a  
दीनस्य तु सतः शक्र पुत्रस्याभ्यधिका कृपा ॥	016c  
व्यास उवाच 	017  
तदिन्द्रः सुरभेर्वाक्यं निशम्य भृशविस्मितः ।	017a  
जीवितेनापि कौरव्य मेनेऽभ्यधिकमात्मजम् ॥	017c  
प्रववर्ष च तत्रैव सहसा तोयमुल्बणम् ।	018a  
कर्षकस्याचरन्विघ्नं भगवान्पाकशासनः ॥	018c  
तद्यथा सुरभिः प्राह सममेवास्तु ते तथा ।	019a  
सुतेषु राजन्सर्वेषु हीनेष्वभ्यधिका कृपा ॥	019c  
यादृशो मे सुतः पाण्डुस्तादृशो मेऽसि पुत्रक ।	020a  
विदुरश्च महाप्राज्ञः स्नेहादेतद्ब्रवीम्यहम् ॥	020c  
चिराय तव पुत्राणां शतमेकश्च भारत ।	021a  
पाण्डौः पञ्चैव लक्ष्यन्ते तेऽपि मन्दाः सुदुःखिताः ॥	021c  
कथं जीवेयुरत्यन्तं कथं वर्धेयुरित्यपि ।	022a  
इति दीनेषु पार्थेषु मनो मे परितप्यते ॥	022c  
यदि पार्थिव कौरव्याञ्जीवमानानिहेच्छसि ।	023a  
दुर्योधनस्तव सुतः शमं गच्छतु पाण्डवैः ॥	023c  

इति श्रीमन्महाभारते अरण्यपर्वणि किर्मीरवधपर्वणि नवमोऽध्यायः ॥ 9 ॥

3-9-5 सुरभ्या देवधेन्वा ॥ 3-9-7 अन्वकृपायत अनुकम्पितवान् ॥ 3-9-9 कौशिक हे इन्द्र ॥ 3-9-10 प्रतोदेन तीक्ष्णाग्रलोहवता दण्डेन ॥ 3-9-12 धुरं भारम् । धमनिसन्ततः शिराभिर्व्याप्तः । निर्मांस इत्यर्थः ॥ 3-9-13 वधो दण्डाघातेन । तोदः प्रतोदेन ॥ 3-9-15 कृपायितवती कृपाङ्कृतवती । पुत्र एको निपीड्यते बहुषु पुत्रेषु एकः कश्चित् निपीड्यत एवेत्यर्थः ॥ 3-9-18 उल्बणम् उत्कटम् ॥ 3-9-21 मन्दाः त्वत्पुत्रवत्कपटानभिज्ञाः ॥
