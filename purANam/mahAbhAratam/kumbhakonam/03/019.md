अध्यायः 019

प्रद्युम्नपराजितस्य साल्वस्य रणादपयानम् ॥ 1 ॥

वासुदेव उवाच 	001  
एवमुक्तस्तु कौन्तेय सूतपुत्रस्ततो मृधे ।	001a  
प्रद्युम्नमब्रवीच्छ्लक्ष्णं मधुरं वाक्यमञ्जसा ॥	001c  
न मे भयं रौक्मिणेय सङ्ग्रामे यच्छतो हयान् ।	002a  
युद्धज्ञोस्मि च वृष्णीनां नात्र किञ्चिदतोऽन्यथा ॥	002c  
आयुष्मन्नुपदेशस्तु सारथ्ये वर्ततां स्मृतः ।	003a  
सर्वार्थेषु रथी रक्ष्यस्त्वं चापि भृशपीडितः ॥	003c  
त्वं हि साल्वप्रयुक्तेन शरेणाभिहतो भृशम् ।	004a  
कश्मलाभिहतो वीर ततोऽहमपयातवान् ॥	004c  
सत्वं सात्वतमुख्याद्य लब्धसञ्ज्ञो यदृच्छया ।	005a  
पश्य मे हयसंयाने शिक्षां केशवनन्दन ॥	005c  
दारुकेणाहमुत्पन्नो यथावच्चैव शिक्षितः ।	006a  
वीतभीः प्रविशाम्येतां साल्वस्य महतीं चमूम् ॥	006c  
वासुदेव उवाच 	007  
एवमुक्त्वा ततो वीरो हयान्सञ्चोद्य सङ्गरे ।	007a  
रश्मिभिस्तु समुद्यम्य जवेनाभ्यपतत्तदा ॥	007c  
मण्डलानि विचित्राणि यमकानीतराणि च ।	008a  
सव्यानि च विचित्राणि दक्षिणानि च सर्वशः ॥	008c  
प्रतोदेनाहता राजन्रश्मिभिश्च समुद्यताः ।	009a  
उत्पतन्त इवाकाशं विबभुस्ते हयोत्तमाः ॥	009c  
ते हस्तलाघवोपेतं विज्ञाय नृप दारुकिम् ।	010a  
उह्यमाना इव तदा नास्पृशंश्चरणैर्महीम् ॥	010c  
सोपसव्यां चमूं तस्य साल्वस्य भरतर्षभ ।	011a  
चकार नातियत्नेन तदद्भुतमिवाभवत् ॥	011c  
अमृष्यमाणोपसव्यं साल्वः समितिदारुणः ।	012a  
यन्तारमस्य सहसा त्रिभिर्बाणैः समार्दयत् ॥	012c  
दारुकस्य सुतस्तं तु बाणवेगमचिन्तयन् ।	013a  
भूय एव महाबाहो प्रययावपसव्यतः ॥	013c  
ततो बाणान्बहुविधान्पुनरेव स सौभराट् ।	014a  
मुमोच तनये वीर मम रुक्मिणिनन्दने ॥	014c  
तानप्राप्ताञ्शितैर्बाणैश्चिच्छेद परवीरहा ।	015a  
रौक्मिणेयः स्मितं कृत्वा दर्शयन्हस्तलाघवम् ॥	015c  
छिन्नान्दृष्ट्वा तु तान्बाणान्प्रद्युम्नेन च सौभराट् ।	016a  
आसुरीं दारुणीं मायामास्थाय व्यसृजच्छरान् ॥	016c  
प्रयुज्यमानमाज्ञाय दैतेयास्त्रं महाबलम् ।	017a  
ब्रह्मास्त्रेणान्तरा च्छित्त्वा मुमोचान्यान्पतत्त्रिणः ॥	017c  
ते तदस्त्रं विधूयाशु विव्यधू रुधिराशनाः ।	018a  
शिरस्युरसि वक्त्रे च स मुमोह पपात च ॥	018c  
तस्मिन्निपतिते क्षुद्रे साल्वे बाणप्रपीडिते ।	019a  
रौक्मिणेयोऽपरं बाणं सन्दधे शत्रुतापनः ॥	019c  
तमर्चितं सर्वदाशार्हपूगैराशीर्भिरर्कज्वलनप्रकाशम् ।	020a  
दृष्ट्वा शरं ज्यामभिनीयमानं बभूव हाहाकृतमन्तरिक्षम् ॥	020c  
ततो देवगणाः सर्वे सेन्द्राः सहधनेश्वराः ।	021a  
नारदं प्रेषयामासुः श्वसनं च मनोजवम् ॥	021c  
तौ रौक्मिणेयमागम्य वचोऽब्रूतां दिवौकसाम् ।	022a  
नैव वध्यस्त्वया वीर साल्वराजः कथञ्चन ॥	022c  
संहरस्व पुनर्बाणमवध्योऽयं त्वया रणे ।	023a  
एतस्य च शरस्याजौ नावध्योस्ति पुमान्क्वचित् ॥	023c  
मृत्युरस्य महाबाहो रणे देवकिनन्दनः ।	024a  
कृष्णः सङ्कल्पितो धात्रा तन्मिथ्या न भवेदिति ॥	024c  
ततः परमसंहृष्टः प्रद्युम्नः शरमुत्तमम् ।	025a  
सञ्जहार धनुःश्रेष्ठात्तूणे चैव न्यवेशयत् ॥	025c  
तत उत्थाय राजेन्द्र साल्वः परमदुर्मनाः ।	026a  
व्यपायात्सबलस्तूर्णं प्रद्युम्नशरपीडितः ॥	026c  
स द्वारकां परित्यज्य साल्वो वृष्णिभिरार्दितः ।	027a  
सौभमास्थाय राजेन्द्र दिवमाचक्रमे तदा ॥	027c  

इति श्रीमन्महाभारते अरण्यपर्वणि अर्जुनाभिगमनपर्वणि विंशोऽध्यायः ॥ 20 ॥

3-19-8 यमकानि सदृशानि । इतराणि विसदृशानि ॥ 3-19-10 दह्यमाना इवेति ख. झ. पाठः ॥
