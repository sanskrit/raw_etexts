विराटपर्व
अध्यायः 001
युधिष्ठिरेण ब्राह्मणाय मृगापहृतारणिभाण्डप्रत्यर्पणम् ॥ 1 ॥ धौम्येन ब्राह्मणमध्ये दुर्योधनापनयादिकथनेन शोचतो युधिष्ठिरस्य दुःखानुभवविषये देवादिनिदर्शनप्रदर्शनेन परिसान्त्वनम् ॥ 2 ॥ पाण्डवैः स्वसहचरब्राह्मणाभ्यनुज्ञानसम्पादनेन तद्विसर्जनपूर्वकं धौम्येनसह मन्त्राय क्वचिदुपवेशनम् ॥ 3 ॥

॥ श्रीवेदव्यासाय नमः ॥
001a नारायणं नमस्कृत्य नरं चैव नरोत्तमम् ।
001c देवीं सरस्वतीं व्यासं ततो जयमुदीरयेत् ॥
001 ॥ जनमेजय उवाच ।
001a कथं विराटनगरे मम पूर्वपितामहाः ।
001c अज्ञातवासमुपिता दुर्योधनभयार्दिताः ॥
002a पतिव्रता महाभागा सततं सुखभागिनी ।
002c द्रौपदी सा कथं ब्रह्मन्नज्ञाता दुःखिताऽवसत् ॥
003a ते च ब्राह्मणमुख्याश्च सूतपौरोगवैः सह ।
003c अज्ञातवासमुषिताः कथं च परिचारकाः ॥
004 वैशम्पायन उवाच ।
004a यथा विराटनगरे तव पूर्वपितामहाः ।
004c अज्ञातवासमुषितास्तावद्वक्ष्यामि तच्छृणु ॥
005a तथा स तान्वराँल्लब्ध्वा धर्मराजो युधिष्ठिरः ।
005c गत्वाऽऽश्रमं ब्राह्मणेभ्य आचख्यौ वृत्तमात्मनः ॥
006a कथयित्वा च तत्सर्वं ब्राह्मणेभ्यो युधिष्ठिरः ।
006c अरणीसहितं भाण्डं ब्राह्मणाय न्यवेदयत् ॥
007a ततो युधिष्ठिरो राजा कुन्तीपुत्रो दृढव्रतः ।
007c समाहूयानुजान्सर्वानिति होवाच भारत ॥
008a द्वादशेमानि वर्षाणि राष्ट्राद्विप्रोषिता वयम् ।
008c छद्मना हृतराज्याश्च निस्वाश्च बहुशः कृताः ॥
009a उषिताश्च वने वासं यथा द्वादश वत्सरान् ।
009c अज्ञातचर्यां वत्स्यामश्छन्ना वर्षं त्रयोदशम् ॥
010 वैशम्पायन उवाच ।
010a  धर्मेण तेऽभ्यनुज्ञाताः पाण्डवाः सत्यविक्रमाः ।
010c  अज्ञातवासं वत्स्यन्तश्छन्ना वर्षं त्रयोदशम् ॥
011a उपोपविश्य विद्वांसः स्नातकाः संशितव्रताः ।
011c ये तत्र ब्राह्मणा आसन्वनवाससहायिनः ।
011e ये च भक्ता वसन्ति स्म वनवासे तपस्विनः ॥
012a तानब्रुवन्महात्मानो हृष्टाः प्राञ्जलयः स्थिताः ।
012c अभ्यनुज्ञापयिष्यन्तस्तान्प्रवासे धृतव्रताः ॥
013a विदितं भवतां सर्वं धार्तराष्ट्रैर्यथा वयम् ।
013c छद्मना हृतराज्याश्च निस्वाश्च बहुशः कृताः ॥
014a उषिताश्च वने वासं यथा द्वादशवत्सरान् ।
014c भवद्भिरेव सहिता वन्याहारा द्विजोत्तमाः ॥
015a अज्ञातवाससमयं शेषं वर्षं त्रयोदशम् ।
015c तद्वत्स्यामो वयं छन्नास्तदनुज्ञातुमर्हथ ॥
016a सुयोधनश्च दुष्टात्मा कर्णश्च सहसौबलः ।
016c  जानन्तो विषमं कुर्युरस्मास्वत्यन्तवैरिणः ॥
017a  युक्तचाराश्च यत्ताश्च दाये स्वस्य जनस्य च ।
017c  दुरात्मनां हि कस्तेषां विश्वासं गन्तुमर्हति ॥
018a अपि नस्तद्भवेद्भूयो यद्वयं ब्राह्मणैः सह ।
018c समस्तेषु च राष्ट्रेषु स्वराज्यस्था भवेम हि ॥
019a  इत्युक्त्वा दुःखशोकार्तः शुचिर्धर्मसुतस्तदा ।
019c  सम्मूर्च्छितोऽभवद्राजा साश्रुकण्ठो युधिष्ठिरः ॥
020a तमथाश्वासयन्सर्वे ब्राह्मणा भ्रातृभिः सह ॥
021a प्रबुध्य दुःखमोहार्तो धौम्यं धर्मभृतांवरम् ।
021c प्रावैक्षत तदा राजा साश्रुकण्ठो युधिष्ठिरः ॥
022a अथ धौम्योऽब्रवीद्वाक्यं महार्थं नृपतिं तदा ।
022c आश्वासयंस्तं स नृपं भ्रातॄंश्च ब्राह्मणैः सह ॥
023a राजन्विद्वान्भवान्दान्तः सत्यसन्धो जितेन्द्रियः ।
023c नैवंविधाः प्रमुह्यन्ति धीराः कस्याञ्चिदापदि ॥
024a देवैरप्यापदः प्राप्ताश्छन्नैश्च बहुभिस्तदा ।
024c तत्रतत्र सपत्नानां निग्रहार्थं महात्मभिः ॥
025a दितिपुत्रैर्हृते राज्ये देवराजः सुदुःखितः ।
025c  ब्रह्माणं तोषयिष्यंश्च ब्रह्मरूपं विधाय च ॥
026a इन्द्रेण निषधं प्राप्य गिरिप्रस्थाह्वये पुरे ।
026c छन्नेनोष्य कृतं कर्म द्विषतां बलनिग्रहे ॥
027a प्रसादाद्ब्रह्मणो राजन्दितेः पुत्रान्महाबलान् ।
027c निर्जित्य तरसा शत्रून्पुनर्लोकाञ्जुगोप च ॥
028a विष्णुनाऽश्मगिरिं प्राप्य तदा दित्यां निवत्स्यता ।
028c गर्भे वधार्थं दैत्यानामज्ञातेनोषितं चिरम् ॥
029a प्रोष्य वामनरूपेण च्छन्नेन ब्रह्मचारिणा ।
029c बलेर्यथा हृतं राज्यं विक्रमैस्तच्च ते श्रुतम् ॥
030a और्वेण वसता छन्नमूरौ ब्रह्मर्षिणा तदा ।
030c यत्कृतं तात लोकेषु तच्च सर्वं श्रुतं त्वया ॥
031a प्रच्छन्नेनापि सर्वत्र हरिणा वृत्रनिग्रहे ।
031c वज्रं प्रविश्य शक्रस्य यत्कृतं तच्च ते श्रुतम् ॥
032a हुताशनेन यच्चापः प्रविश्य च्छन्नमूषितम् ।
032c विबुधानां हि यत्कर्म कृतं तच्चापि ते श्रुतम् ॥
033a यथा विवस्वता तात छन्नेनोत्तमतेजसा ।
033c निर्दग्धाः शत्रवः सर्वे वसता गवि वर्षशः ॥
034a विष्णुना वसता चात्र गृहे दशरथस्य वै ।
034c  दशग्रीवो हतश्छन्नं संयुगे भीमकर्मणा ॥
035a एवमेते महात्मानः प्रच्छन्नास्तत्रतत्र हि ।
035c अजयञ्छात्रवान्मुख्यांस्तथा त्वमपि जेष्यसि ॥
036 वैशम्पायन उवाच ।
036a इति धौम्येन धर्मज्ञो वाक्यैः स परिहर्षितः ।
036c शान्तबुद्धिः पुनर्भूत्वा व्यष्टम्भत युधिष्ठिरः ॥
037a अथाब्रवीन्महाबाहुर्भीमसेनो महाबलः ।
037c राजानं बलिनां श्रेष्ठो गिरा सम्परिहर्षयन् ॥
038a अवेक्षय महाराज तव गाण्डीवधन्वना ।
038c धर्मार्थपरया बुद्ध्या न किञ्चित्साहसं कृतम् ॥
039a सहदेवो मया नित्यं नकुलश्च निवारितौ ।
039c शक्तौ विध्वंसने तेषां शत्रुघ्नौ भीमविक्रमौ ॥
040a न वयं वर्त्म हास्यामो यस्मिन्योक्ष्यति नो भवान् ।
040c  तद्विधत्तां भवान्सर्वं क्षिप्रं जेष्यामहे परान् ॥
041a इत्युक्तो भीमसेनेन धर्मराजो युधिष्ठिरः ।
041c  सुखोपविष्टो विद्वद्भिस्तापसैः संशितव्रतैः ॥
042a ये तद्भक्त्याऽभवंस्तस्मिन्वनवासे तपस्विनः ।
042c तानब्रवीन्महाप्राज्ञः शिष्टान्राजा कृताञ्जलिः ।
042e अभ्यनुज्ञापयिष्यन्वै तस्मिन्वासे धृतव्रतः ॥
043a विदितं भवतां सर्वे र्धार्तराष्ट्रैर्यथा वयम् ।
043c सम्मन्त्राहृतराज्याश्च निस्स्वाश्च बहुशः कृताः ।
043e उषिताः स्मो वने कृच्छ्रं तथा वर्षाणि द्वादश ॥
044a अज्ञातचर्यासमयं शेषं वर्षं त्रयोदशम् ।
044c तद्वत्स्यामः क्वचिच्छन्नास्तदनुज्ञातुमर्हथ ॥
045a इत्युक्ता धर्मराजेन ब्राह्मणाः परमाशिषः ।
045c प्रयुज्यापृच्छ्य भरतान्यथास्वं प्रययुर्गृहान् ॥
046a सर्वे वेदविदो मुख्या यतयो मुनयस्तदा ।
046c आशीरुक्त्वा यथान्यायं पुनर्दर्शनकाङ्क्षिणः ॥
047a ते तु भृत्याश्च दूताश्च शिल्पिनः परिचारकाः ।
047c अनुज्ञाप्य यथान्यायं पुनर्दर्शनकाङ्क्षिणः ॥
048a सह धौम्येन विद्वांसस्तथा ते पञ्च पाण्डवाः ।
048c  उत्थाय प्रययुर्वीराः कृष्णामादाय भारत ॥
049a क्रोशमात्रमतिक्रम्य तस्माद्वासान्निमित्ततः ।
049c श्वोभूते मनुजव्याघ्राश्छन्नवासार्थमुद्यताः ॥
050a पृथक् शास्त्रविदः सर्वे सर्वे मन्त्रविशारदाः ।
050c सन्धिविग्रहतत्वज्ञा मन्त्राय समुपाविशन् ॥ ॥

इति श्रीमन्महाभारते विराटपर्वणि पाण्डवप्रवेशपर्वणि प्रथमोऽध्यायः ॥ 1 ॥

4-1-1अयमध्यायो झo पुस्तके वनपर्वान्तिमाध्यायतया वर्तते । विराटo ।
