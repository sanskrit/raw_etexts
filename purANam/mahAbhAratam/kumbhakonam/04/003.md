अध्यायः 003
भीमेन युधिष्ठिरं प्रति स्वस्य सूदवेषपरिग्रहेण विराटभवने निवासकथनम् ॥ अर्जुनेन युधिष्ठिरं प्रति स्वेन नपुंसकवेषपरिग्रहेण राजकन्यानाटनादिकथनम् ॥

वैशम्पायन उवाच ।	001  
एवं निर्दिश्य चात्मानं निश्वसन्नुष्णमार्तिजम् ।	001a  
विमुञ्चन्नश्रु नेत्राभ्यां भीमसेनमुवाच ह ॥	001c  
भीमसेन कथं कर्म मात्स्यराष्ट्रे करिष्यसि ।	002a  
हत्वा क्रोधवशांस्तत्र पर्वते गन्धमादने ॥	002c  
यक्षान्क्रोधाभिताम्राक्षान्राक्षसांश्चापि पौरुषात् ।	003a  
प्रादाः पाञ्चालकन्यायै पद्मानि सुबहून्यपि ॥	003c  
बकं राक्षसराजानं भीषणं पुरुषादकम् ।	004a  
जघ्निवानसि कौन्तेय ब्राह्मणार्थमरिन्दम ।	004c  
क्षेमा चाभयसंवीता सैकचक्रा त्वया कृता ॥	004e  
हिडिम्बं च महावीर्यं किर्मीरं चैव राक्षसम् ।	005a  
त्वया हत्वा महाबाहो वनं निष्कण्टकं कृतम् ॥	005c  
आपदं चापि सम्प्राप्ता द्रौपदी चारुहासिनी ।	006a  
जटासुरवधं कृत्वा वयं च परिमोक्षिताः ॥	006c  
मत्स्यराजान्तिके तात वीर्यपूर्णोऽत्यमर्षणः ।	007a  
वृकोदर विराटस्य बलीयान्दुर्बलीयसः ।	007c  
समीपे नगरे तस्य वत्स्यसे केन कर्मणा ॥	007e  
भीम उवाच ।	008  
सूदोऽहं वललो नाम्ना सूपकारो नराधिप ।	008a  
उपस्थास्यामि राजानं विराटमिति रोचये ॥	008c  
रसान्नानाविधांश्चापि स्वादूंश्च मधुरांस्तथा ।	009a  
सूपांश्चापि करिष्यामि कुशलोस्मि महानसे ॥	009c  
कृतपूर्वाणि यान्यस्य व्यञ्जनानि सुशिक्षितैः ।	010a  
तान्यप्यभिभविष्यामि प्रीतिं सञ्जनयन्नहम् ॥	010c  
पूर्वमप्राशितांस्तेन कर्ता रसगुणान्वितान् ।	011a  
स्वादु व्यञ्जनमास्वाद्य मात्स्यः प्रीतो भविष्यति ॥	011c  
आहरिष्यामि दारूणां पाटितानां शतंशतम् ।	012a  
राजा कर्माणि मे दृष्ट्वा न मां परिभविष्यति ॥	012c  
ये च तस्य महामल्लाः समरेष्वपराजिताः ।	013a  
कृतप्रतापा बहुशो राज्ञः प्रत्यायिता बले ॥	013c  
रङ्गोपजीविनः सर्वे परेषां च भयावहाः ।	014a  
तानहं निहनिष्यामि रतिं राज्ञः प्रवर्तयन् ॥	014c   
न च तान्युध्यमानोऽहं नयिष्ये यमसादनम् ।	015a   
तथा तान्निहनिष्यामि जीविष्यन्ति यथाऽऽतुराः ॥	015c   
वृषो वा महिषो वापि नागो वा षाष्टिहायनः ।	016a   
सिंहो व्याघ्रो ग्रहीतव्यो भविष्यति न संशयः ॥	016c   
तान्सर्वान्दुर्ग्रहानन्यैराशीविषविषोपमान् ।	017a   
बलादहं ग्रहीष्यामि मत्स्यराजस्य पश्यतः ॥	017c   
आरालिका वा सूदा वा येऽस्य युक्ता महानसे ।	018a   
तानहं प्रीणयिष्यामि मनुष्यान्स्तेन कर्मणा ॥	018c   
आरालिको गोविकर्ता सूपकर्ता नियोधकः ।	019a   
आसं युधिष्ठिरस्याहमिति वक्ष्यामि मानवान् ॥	019c   
आत्मानमात्मना रक्षंश्चरिष्यामि विशाम्पते ।	020a   
 इत्येवं च प्रतिज्ञातं विचरिष्याम्यहं यथा ।	020c  
विराटनगरे च्छन्नो विराटस्य समीपतः ॥	020e   
युधिष्ठिर उवाच ।	021   
अग्निर्ब्राह्मणरूपेण प्रच्छन्नोऽन्नमयाचत ।	021a   
महाशनं ब्राह्मणं मां प्रमुञ्चार्जुन खाण्डवे ॥	021c   
संशुश्रुवे च धर्मात्मा यस्तमर्थं चकार ह ।	022a   
तस्मै ब्राह्मणरूपाय हुताशाय महायशाः ।	022c   
विजित्यैकरथेनेन्द्रं हत्वा पन्नगराक्षसान् ॥	022e  
यस्तु देवान्मनुष्यांश्च सर्वानेकरथोऽजयत् ।	023a  
023c    स भीमधन्वा श्वेताश्वः पाण्डवः किं करिष्यति ॥
आशीविषसमस्पर्शो नागानामिव वासुकिः ।	024a  
दृष्टीविष इवाहीनामग्निस्तेजस्विनामिव ॥	024c  
समुद्र इव सिन्धूनां शैलानां हिमवानिव ।	025a  
महेन्द्र इव देवानां दानवानां बलिर्यथा ॥	025c  
सुप्रतीको गजेन्द्राणां युग्यानां तुरगो यथा ।	026a  
कुबेर इव यक्षाणां मृगाणां केसरी यथा ॥	026c  
राक्षसानां दशग्रीवो दैत्यानामिव शम्बरः ।	027a  
रुद्राणामिव कापाली विष्णुर्बलवतामिव ॥	027c  
रोषामर्षसमायुक्तो भुजङ्गानां च तक्षकः ।	028a  
वायुवेगबलोद्धृतो गरुडः पततामिव ॥	028c  
तपतामिव चादित्यः प्रजानां ब्राह्मणो यथा ।	029a  
ह्रदानामिव पातालं पर्जन्यो नर्दतामिव ॥	029c  
आयुधानां वरो वज्रः ककुद्मांश्च गवां वरः ।	030a  
धृतराष्ट्रश्च नागानां हस्तिष्वैरावतो यथा ॥	030c  
पुत्रः प्रियाणामधिको भार्या च सुहृदां वरा ।	031a  
गिरीणां प्रवरो मेरुर्देवानां मधुसूदनः ।	031c  
ग्रहाणां प्रवरश्चन्द्रः सरसां मानसो यथा ॥	031e  
यथैतानि विशिष्टानि स्वस्यां जात्यां वृकोदर ।	032a  
एवं युवा गुडाकेशः श्रेष्ठः सर्वधनुष्मताम् ॥	032c  
सोयमिन्द्रादनवमो वासुदेवाच्च भारत ।	033a  
उषित्वा पञ्च वर्षाणि सहस्राक्षस्य वेश्मनि ।	033c  
ब्रह्मचारी व्रते युक्तः सर्वशस्त्रभृतांवरः ॥	033e  
अवाप चास्त्रमस्त्रज्ञः सर्वज्ञः सर्वसम्मतः ।	034a  
क्षिप्रं चाणु विचित्रं च ध्रुवं च वदतां वरः ॥	034c  
अनुज्ञातः सुरेन्द्रेण पुनः प्रत्यागतो महीम् ।	035a  
धार्तराष्ट्रविनाशाय पाण्डवानां जयाय च ॥	035c  
यं मन्ये द्वादशं रुद्रमादित्यानां त्रयोदशम् ।	036a  
वसूनां नवमं मन्ये गिरीणामष्टमः स्मृतः ॥	036c  
यस्य दीर्घौ समौ बाहू ज्याघातेन किणीकृतौ ।	037a  
दक्षिणश्चैव सव्यश्च बाहू अनडुहो यथा ॥	037c  
तलाङ्गुलित्राभ्युचितौ नागराजकरोपमौ ।	038a  
पीनौ परिघसङ्काशौ मृदुताम्रतलौ शुभौ ॥	038c  
श्यामो युवा गुडाकेशो दर्शनीयश्च पाण्डवः ।	039a  
गाण्डीवधन्वा श्वेताश्वः किरीटी वानरध्वजः ॥	039c  
किंरूपधारी किङ्कर्मा किञ्चेष्टः किम्परायणः ।	040a  
बीभत्सुर्भीमधन्वा च किं करिष्यति चार्जुनः ।	040c  
कुन्तीपुत्रो विराटस्य रमते केन कर्मणा ॥	040e  
अर्जुन उवाच ।	041  
इमौ किणीकृतौ बाहू ज्याघाततलपीडनात् ।	041a  
नित्यं कञ्चुकसञ्छन्नौ नान्यथा गोप्तुमुत्सहे ॥	041c  
किं तु कार्यवशादेतदाचरिष्यामि कुत्सितम् ॥	042a  
बाहू मे भरतश्रेष्ठ महालाञ्छनलक्षितौ ।	043a  
ज्याघातेन महान्तौ मे गूहितुं नान्यथोत्सहे ॥	043c  
उभौ कम्बू प्रतीमुच्य कुण्डले परिपातुके ।	044a  
वेणीकृतशिरा भूत्वा भविष्यामि बृहन्नला ॥	044c  
पठन्नाख्यायिकां नाम स्त्रीभावेन पुनः पुनः ।	045a  
प्रजानां समुदाचारं बहुनर्मकृतं वदन् ।	045c  
रमयिष्यामि राजानमन्यं चान्तःपुरे जनम् ॥	045e  
नृत्तं गीतं च वादित्रं दिव्यं च विविधं तथा ।	046a  
शिक्षयिष्याम्यहं राजन्विराटनगरे स्त्रियः ॥	046c  
स्त्रीभावसमुदाचारान्नृत्तगीतकथाश्रयैः ।	047a  
छादयिष्यामि राजेन्द्र माययाऽऽत्मानमात्मना ॥	047c  
युधिष्ठिरस्य गेहेऽस्मिन्द्रौपद्याः परिचारिका ।	048a  
उषिताऽस्मीति वक्ष्यामि धर्मराजस्य सम्मता ॥	048c  
उर्वश्याश्चापि शापेन प्राप्तोस्मि नृप षण्डताम् ।	049a  
शक्रप्रसादान्मुक्तोऽहं वर्षादूर्ध्वं त्रयोदशात् ।	049c  
इत्येतन्मे प्रतिज्ञातं विचरिष्याम्यहं यथा ॥	049e  
एतेन विधिना छन्नः कृतकेन यथा नलः ।	050a  
विहरिष्यामि राजेन्द्र विराटस्य पुरे सुखम् ॥	050c  
युधिष्ठिर उवाच ।	051  
वासुदेवसमो लोके यशसा विक्रमेण च ।	051a  
सोयं राज्ये विराटस्य भवने भरतर्षभः ॥	051c  
मेरुः प्रच्छादित इव वसन्वज्रेण मुष्टिना ।	052a  
आख्याता षण्डकोस्मीति प्रतिज्ञातं हि पातकं ॥ ॥	052c  
इति श्रीमन्महाभारते विराटपर्वणि पाण्डवप्रवेशपर्वणि तृतीयोऽध्यायः ॥
