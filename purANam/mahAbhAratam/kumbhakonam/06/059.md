अध्यायः 059

स्वप्रतिज्ञां विहाय गृहीतचक्रेण कृष्णेन पादचारेण भीष्मं हन्तुमभियानम् ॥ 1 ॥ अर्जुनेन कृष्णस्य प्रतिनिवर्तनम् ॥ 2 ॥
धृतराष्ट्र उवाच 	001  
प्रतिज्ञाते ततस्तस्मिन्युद्धे भीष्मेण दारुणे ।  	001a  
क्रोधितो मम पुत्रेण दुःखितेन विशेषतः ॥	001c  
भीष्मः किमकरोत्तत्र पाण्डवेयेषु भारत ।	002a  
पितामहे वा पञ्चालास्तन्ममाचक्ष्व सञ्जय ॥	002c  
सञ्जय उवाच 	003  
गतपूर्वाह्णभूयिष्ठे तस्मिन्नहनि भारत ।	003a  
पश्चिमां दिशमास्थाय स्थिते चापि दिवाकरे ॥	003c  
जयं प्राप्तेषु हृष्टेषु पाण्डवेषु महात्मसु ।	004a  
सर्वधर्मविशेषज्ञः पिता देवव्रतस्तव ॥	004c  
अभ्ययाज्जवनैरश्वैः पाण्डवानामनीकिनीम् ।	005a  
महत्या सेनया गुप्तस्तव पुत्रैश्च सर्वशः ॥	005c  
प्रावर्तत ततो युद्धं तुमुलं रोमहर्षणम् ।	006a  
अस्माकं पाण्डवैः सार्धमनयात्तव भारत ॥	006c  
धनुषां कूजतां तत्र तलानां चाभिहन्यताम् ।	007a  
महान्समभवच्छब्दो गिरीणामिव दीर्यताम् ॥	007c  
तिष्ठ स्थितोऽस्मि विद्ध्यैनं निवर्तस्व स्थिरो भव ।	008a  
स्थिरोऽस्मि प्रहरस्वेति शब्दोऽश्रूयत सर्वशः ॥	008c  
काञ्चनेषु तनुत्रेषु किरीटेषु ध्वजेषु च ।	009a  
शिलानामिव शैलेषु पतितानामभूद्ध्वनिः ॥	009c  
पतितान्युत्तमाङ्गानि बाहवश्च विभूषिताः ।	010a  
व्यचेष्टन्त महीं प्राप्य शतशोऽथ सहस्रशः ॥	010c  
हृतोत्तमाङ्गाः केचित्तु तथैवोद्यतकार्मुकाः ।	011a  
प्रगृहीतायुधाश्चापि तस्थुः पुरुषसत्तमाः ॥	011c  
प्रावर्तत महावेगा नदी रुधिरवाहिनी ।	012a  
मातङ्गाङ्गशिला रौद्रा मांसशोणितकर्दमा ॥	012c  
वराश्वनरनागानां शरीरप्रभवा तदा ।	013a  
परलोकार्णवमुखी गृध्रगोमायुमोदिनी ॥	013c  
न दृष्टं न श्रुतं वापि युद्धमेतादृशं नृप ।	014a  
यथा तव सुतानां च पाण्डवानां च भारत ॥	014c  
नासीद्रथपथस्तत्र योधैर्युधि निपातितैः ।	015a  
गजैश्च पतितैर्नीलैर्गिरिशृङ्गैरिवावृतः ॥	015c  
विकीर्णैः कवचैश्चित्रैः शिरस्त्राणैश्च मारिष ।	016a  
शुशुभे तद्रणस्थानं शरदीव नभस्तलम् ॥	016c  
विनिर्भिन्नाः शरैः केचिदन्त्रापीडप्रकर्षिणः ।	017a  
अभीताः समरे शत्रूनभ्यधावन्त दर्पिताः ॥	017c  
तात भ्रातः सखे बन्धो वयस्य मम मातुल ।	018a  
मा मां परित्यजेत्यन्ये चुक्रुशुः पतिता रणे ॥	018c  
अथाभ्येहि त्वमागच्छ किं भीतोसि क्व यास्यसि ।	019a  
स्थितोऽहं समरे मा भैरिति चान्ये विचुक्रुशुः ॥	019c  
तत्र भीष्मः शान्तनवो नित्यं मण्डलकार्मुकः ।	020a  
मुमोच बाणान्दीप्ताग्रानहीनाशीविषानिव ॥	020c  
शरैरेकायनीकुर्वन्दिशः सर्वा यतव्रतः ।	021a  
जघान पाण्डवरथानादिश्य भरतर्षभ ॥	021c  
स नृत्यन्वै रथोपस्थे दर्शयन्पाणिलाघवम् ।	022a  
अलातचक्रवद्राजंस्तत्र तत्र स्म दृश्यते ॥	022c  
तमेकं समरे शूरं पाण्डवाः सृञ्जयैः सह ।	023a  
अनेकशतसाहस्रं समपश्यन्त लाघवात् ॥	023c  
मायाकृतात्मानमिव भीष्मं तत्र स्म मेनिरे ।	024a  
पूर्वस्यां दिशि तं दृष्ट्वा प्रतीच्यां ददृशुर्जनाः ॥	024c  
उदीच्यां चैवमालोक्य दक्षिणस्यां पुनः प्रभो ।	025a  
एवं स समरे शूरो गाङ्गेयः प्रत्यदृश्यत ॥	025c  
न चैवं पाण्डवेयानां कश्चिच्छक्नोति वीक्षितुम् ।	026a  
विशिखानेव पश्यन्ति भीष्मचापच्युतान्बहून् ॥	026c  
कुर्वाणं समरे कर्म सूदयानं च वाहिनीम् ।	027a  
व्याक्रोशन्त रणे तत्र नरा बहुविधा बहु ॥	027c  
अमानुषेण रूपेण चरन्तं पितरं तव ।	028a  
शलभा इव राजानः पतन्ति विधिचोदिताः ॥	028c  
भीष्माग्निमभिसङ्क्रुद्धं विनाशाय सहस्रशः ।	029a  
न हि मोघः शरः कश्चिदासीद्भीष्मस्य संयुगे ॥	029c  
नरनागाश्वकायेषु बहुत्वाल्लघुयोधिनः ।	030a  
भिनत्त्येकेन बाणेन सुमुखेन पतत्रिणा ॥	030c  
गजं कङ्कटसन्नद्धं वज्रेणेव शिलोच्चयम् ।	031a  
द्वौ त्रीनपि गजारोहान्पिण्डितान्वर्मितानपि ॥	031c  
नाराचेन सुमुक्तेन निजघान पिता तव ।	032a  
यो यो भीष्मं नरव्याघ्रमभ्येति युधि कश्चन ॥	032c  
मुहूर्तदृष्टः स मया पतितो भुवि दृश्यते ।	033a  
एवं सा धर्मराजस्य वध्यमाना महाचमूः ॥	033c  
भीष्मेणातुलवीर्येण व्यशीर्यत सहस्रधा ।	034a  
प्राकम्पत महासेना शरवर्षेण तापिता ॥	034c  
पश्यतो वासुदेवस्य पार्थस्याथ शिखण्डिनः ।	035a  
यतमानाऽपि ते वीरा द्रवमाणान्महारथान् ॥	035c  
नाशक्नुवन्वारयितुं भीष्मबाणप्रपीडितान् ।	036a  
महेन्द्रसमवीर्येण वध्यमाना महाचमूः ॥	036c  
अभज्यत महाराज न च द्वौ सह धावतः ।	037a  
आविद्धनरनागाश्वं पतितध्वजकूबरम् ॥	037c  
अनीकं पाण्डुपुत्राणां हाहाभूतमचेतनम् ।	038a  
जघानात्र पिता पुत्रं पुत्रश्च पितरं तथा ॥	038c  
प्रियं सखायं चाक्रन्दे सखा दैवबलात्कृतः । 	039a  
विमुच्य कवचान्यन्ये पाण्डुपुत्रस्य सैनिकाः ॥	039c  
विमुक्तकेशा धावन्तः प्रत्यदृश्यन्त भारत ।	040a  
तद्गोकुलमिवोद्भ्रान्तमुद्भ्रान्तरथयूथपम् ॥	040c  
ददृशे पाण्डुपुत्रस्य सैन्यमार्तस्वरं तदा ।	041a  
प्रभज्यमानं सैन्यं तु दृष्ट्वा यादवनन्दनः ॥	041c  
उवाच पार्थं बीभत्सुं निगृह्य रथमुत्तमम् ।	042a  
अयं स कालः सम्प्राप्तः पार्थ यस्तेऽभिकाङ्क्षितः ॥	042c  
प्रहरस्व नरव्याघ्र न चेन्मोहाद्विमुह्यसे ।	043a  
यत्त्वया कथितं वीर पुरा राज्ञां समागमे  ॥	043c  
भीष्मद्रोणमुखान्सर्वान्धार्तराष्ट्रस्य सैनिकान् ।	044a  
सानुबन्धान्हनिष्यामि ये मां योत्स्यन्ति संयुगे ॥	044c  
इति तत्कुरु कौन्तेय सत्यं वाक्यमरिन्दम ।	045a  
बीभत्सो पश्य सैन्यं स्वं भज्यमानं ततस्ततः ॥	045c  
द्रवतश्च महीपालान्पश्य यौधिष्ठिरे बले ।	046a  
दृष्ट्वा हि भीष्मं समरे व्यात्ताननमिवान्तकम् ॥	046c  
भयार्ताः प्रपलायन्ते सिंहात्क्षुद्रमृगा इव ।	047a  
एवमुक्तः प्रत्युवाच वासुदेवं धनञ्जयः ॥	047c  
नोदयाश्वान्यतो भीष्मो विगाहे तद्बलार्णवम् ।	048a  
पातयिष्यामि दुर्धर्षं वृद्धं कुरुपितामहम् ॥	048c  
सञ्जय उवाच 	049  
ततोऽश्वान्रजतप्रख्यान्नोदयामास माधवः ।	049a  
यतो भीष्मरथो राजन्दुष्प्रेक्ष्यो रश्मिमानिव ॥	049c  
ततस्तत्पुनरावृत्तं युधिष्ठिरबलं महत् ।	050a  
दृष्ट्वा पार्थं महाबाहुं भीष्मायोद्यतमाहवे ॥	050c  
ततो भीष्मः कुरुश्रेष्ठ सिंहवद्विनदन्मुहुः ।	051a  
धनञ्जयरथं शीघ्रं शरवर्षैरवाकिरत् ॥	051c  
क्षणेन स रथस्तस्य सहयः सहसारथिः ।	052a  
शरवर्षेण महता सञ्छन्नो न प्रकाशते ॥	052c  
वासुदेवस्त्वसम्भ्रान्तो धैर्यमास्थाय सत्त्ववान् ।	053a  
चोदयामास तानश्वान्विभिन्नान्भीष्मसायकैः ॥	053c  
ततः पार्थो धनुर्गृह्य दिव्यं जलदनिःस्वनम् ।	054a  
पातयामास भीष्मस्य धनुश्छित्वा त्रिभिः शरैः ॥	054c  
स च्छिन्नधन्वा कौरव्यः पुनरन्यन्महद्धनुः ।	055a  
निमिषान्तरमात्रेण सज्यं चक्रे पिता तव ॥	055c  
विचकर्ष ततो दोर्भ्यां धनुर्जलदनिःस्वनम् ।	056a  
अथास्य तदपि क्रुद्धश्चिच्छेद धनुरर्जुनः ॥	056c  
तस्य तत्पूजयामास लाघवं शन्तनोः सुतः ।	057a  
साधु पार्थ महाबाहो साधु भो पाण्डुनन्दन ॥	057c  
त्वय्येवैतद्युक्तरूपं महत्कर्म धनञ्जय ।	058a  
प्रीतोऽस्मि सुभृशं पुत्र कुरु युद्धं मया सह ॥	058c  
इति पार्थं प्रशस्याथ प्रगृह्यान्यन्महद्धनुः ।	059a  
मुमोच समरे वीरः शरान्पार्थरथं प्रति ॥	059c  
अदर्शयद्वासुदेवो हययाने परं बलम् ।	060a  
मोघान्कुर्वञ्शरांस्तस्य मण्डलान्व्यचरल्लघु ॥	060c  
तथा भीष्मस्तु सुदृढं वासुदेवधनञ्जयौ ।	061a  
विव्याध निशितैर्बाणैः सर्वगात्रेषु भारत ॥	061c  
शुशुभाते नरव्याघ्रौ तौ भीष्मशरविक्षतौ ।	062a  
गोवृषाविव संरब्धौ विषाणोल्लेखनाङ्कितौ ॥	062c  
पुनश्चापि सुसंरब्धः शरैः शतसहस्रशः ।	063a  
कृष्णयोर्युधि संरब्धो भीष्मः प्राच्छादयद्दिशः ।	063c  
\'पार्थोऽपि समरे क्रुद्धो भीष्मस्यावारयद्दिशः ॥\'	063e  
वार्ष्णेयं च शरैस्तीक्ष्णैः कम्पयामास रोषितः ।	064a  
मुहुरभ्यर्दयन्भीष्मः प्रहस्य स्वनवत्तदा ॥	064c  
ततस्तु कृष्णः समरे दृष्ट्वा भीष्मपराक्रमम् ।	065a  
सम्प्रेक्ष्य च महाबाहुः पार्थस्य मृदुयुद्धताम् ॥	065c  
भीष्मं च शरवर्षाणि सृजन्तमनिशं युधि ।	066a  
प्रतपन्तमिवादित्यं मध्यमासाद्य सेनयोः ॥	066c  
वरान्वरान्विनिघ्नन्तं पाण्डुपुत्रस्य सैनिकान् ।	067a  
युगान्तमिव कुर्वाणं भीष्मं यौधिष्ठिरे बले ॥	067c  
अमृष्यमाणो भगवान्केशवः परवीरहा ।	068a  
अचिन्तयदमेयात्मा नास्ति यौधिष्ठिरं बलम् ॥	068c  
एकाह्ना हि रणे भीष्मो नाशयेद्देवदानवान् ।	069a  
किं नु पाण्डुसुतान्युद्धे सबलान्सपदानुगान् ॥	069c  
द्रवते च महासैन्यं पाण्डवस्य महात्मनः ।	070a  
एते च कौरवास्तूर्णं प्रभग्नान्वीक्ष्य सोमकान् ॥	070c  
प्राद्रवन्ति रणे दृष्ट्वा हर्षयन्तः पितामहम् ।	071a  
सोहं भीष्मं निहन्म्यद्य पाण्डवार्थाय दंशितः ॥	071c  
भारमेतं विनेष्यामि पाण्डवानां महात्मनाम् ।	072a  
अर्जुनो हि शरैस्तीक्ष्णैर्वध्यमानोऽपि संयुगे ॥	072c  
कर्तव्यं नाभिजानाति रणे भीष्मस्य गौरवात् ।	073a  
तथा चिन्तयतस्तस्य भूय एव पितामहः ।	073c  
प्रेषयामास सङ्क्रुद्धः शरान्पार्थरथं प्रति ॥	073a  
तेषां बहुत्वात्तु भृशं शराणां दिशश्च सर्वाः पिहिता बभूवुः ।	074c  
न चान्तरिक्षं न दिशो न भूमिर्न भास्करोऽदृश्यत रश्मिमाली ॥	074a  
ववुश्च वातास्तुमुलाः सधूमा दिशश्च सर्वाः क्षुभिता बभूवुः ।	075c  
द्रोणो विकर्णोऽथ जयद्रथश्च भूरिश्रवाः कृतवर्मा कृपश्च ॥	075a  
श्रुतायुरम्बष्ठपतिश्च राजा विन्दानुविन्दौ च सुदक्षिणश्च ।	076a  
प्राच्याश्च सौवीरगणाश्च सर्वे वसातयः क्षुद्रकमालवाश्च ॥	076c  
किरीटिनं त्वरमाणाभिसस्रुर्निदेशगाः शान्तनवस्य राज्ञः ।	077a  
तं वाजिपादातरथौघजालैरनेकसाहस्रशतैर्ददर्श ॥	077c  
किरीटिनं सम्परिवार्यमाणं शिनेर्नप्ता वारणयूथपैश्च ।	078a  
ततस्तु दृष्ट्वार्जुनवासुदेवौ पदातिनागाश्वरथैः समन्तात् ॥	078c  
अभिद्रुतौ शस्त्रभृतां वरिष्ठौ शिनिप्रवीरोऽभिससार तूर्णम् ।	079a  
स तान्यनीकानि महाधनुष्मान्शिनिप्रवीरः सहसाऽभिपत्य ॥	079c  
चकार साहाय्यमथार्जुनस्य विष्णुर्यथा वृत्रनिषूदनस्य ।	080a  
विशीर्णनागाश्वरथध्वजौघं भीष्मेण वित्रासितसर्वयोधम् ॥	080c  
युधिष्ठिरानीकमभिद्रवन्तं प्रोवाच सन्दृश्य शिनिप्रवीरः ।	081a  
क्व क्षत्रिया यास्यथ नैष धर्मः सतां पुरस्तात्कथितः पुराणैः ॥	081c  
मा स्वां प्रतिज्ञां त्यजत प्रवीराः स्वं वीरधर्मं परिपालयध्वम् ।	082a  
तान्वासवानन्तरजो निशाम्य नरेन्द्रमुख्यान्द्रवतः समन्तात् ॥	082c  
पार्थस्य दृष्ट्वा मृदुयुद्धतां च भीष्मं च सङ्ख्ये समुदीर्यमाणम् ।	083a  
अमृष्यमाणः स ततो महात्मा यशस्विनं सर्वदशार्हभर्ता ॥	083c  
उवाच शैनेयमभिप्रशंसन्दृष्ट्वा कुरूनापततः समग्रान् ।	084a  
ये यान्ति ते यान्तु शिनिप्रवीर येऽपि स्थिताः सात्वत तेऽपि यान्तु ॥	084c  
भीष्मं रथात्पश्य निपात्यमानं द्रोणं च सङ्ख्ये सगणं मयाऽद्य ।	085a  
न सारथेः सात्वत कौरवाणां क्रुद्धस्य मुच्येत रणेऽद्य कश्चित् ॥	085c  
तस्मादहं गृह्य रथाङ्गमुग्रं प्राणं हरिष्यामि महाव्रतस्य ।	086a  
निहत्य भीष्मं सगणं तथाजौ द्रोणं च शैनेय रथप्रवीरौ ॥	086c  
प्रीतिं करिष्यामि धनञ्जयस्य राज्ञश्च भीमस्य तथाऽश्विनोश्च ।	087a  
निहत्य सर्वान्धृतराष्ट्रपुत्रांस्तत्पक्षिणो ये च नरेन्द्रमुख्याः ।	087c  
राज्येन राजानमजातशत्रुं सम्पादयिष्याम्यहमद्य हृष्टः ॥	087e  
\' इतीदमुक्त्वा स महानुभावः सस्मार चक्रं निशितं पुराणम् ।	088a  
सुदर्शनं चिन्तितमात्रमेव तस्याग्रहस्तं स्वयमारुरोह ॥	088c  
तच्चक्रपद्मं प्रगृहीतमाजौ रराज नारायणबाहुनालम् ।	089a  
यथादिपद्मं तरुणार्कवर्णं रराज नारायणनाभिजातम् ॥	089c  
तत्कृष्णकोपोदयसूर्यबुद्धं क्षुरान्ततीक्ष्णाग्रसुजातपत्रम् ।	090a  
तेस्यैव देहोरुसरःप्ररूढं रराज नारायणबाहुनालम् ॥\'	090c  
ततः सुनाभं वसुदेवपुत्रः सूर्यप्रभं वज्रसमप्रभावम् ।	091a  
क्षुरान्तमुद्यम्य भुजेन चक्रं रथादवप्लुत्य विसृज्य वाहान् ।	091c  
सङ्कम्पयन्गां चरणैर्महात्मा वेगेन कृष्णः प्रससार भीष्मम् ॥	091e  
मदान्धमाजौ समुदीर्णदर्पं सिंहो जिघांसन्निव वारणेन्द्रम् ।	092a  
सोऽभिद्रवन्भीष्ममनीकमध्ये क्रुद्धो महेन्द्रावरजः प्रमाथी ।	092c  
व्यालम्बिपीताम्बरधृक्चकाशे घनो यथा खे तडितावनद्धः ॥	092e  
तमात्तचक्रं प्रणदन्तमुच्चैः क्रुद्धं महेन्द्रावरजं समीक्ष्य ।	093a  
सर्वाणि भूतानि भृशं विनेदुः क्षयं कुरूणामिव चिन्तयित्वा ॥	093c  
स वासुदेवः प्रगृहीतचक्रः संवर्तयिष्यन्निव सर्वलोकम् ।	094a  
अभ्युत्पतँल्लोकगुरुर्बभासे भूतानि धक्ष्यन्निव धूमकेतुः ॥	094c  
तमाद्रवन्तं प्रगृहीतचक्रं दृष्ट्वा देवं शान्तनवस्तदानीम् ।	095a  
असम्भ्रमं तद्विचकर्ष दोर्भ्यां महाधनुर्गाण्डिवतुल्यघोषम् ।	095c  
उवाच भीष्मस्तमनन्तपौरुषं गोविन्दमाजावविमूढचेताः ॥	095e  
एह्येहि देवेश जगन्निवास नमोस्तु ते माधव चक्रपाणे ।	096a  
प्रसह्य मां पातय लोकनाथ रथोत्तमात्सर्वशरण्य सङ्ख्ये ॥	096c  
त्वया हतस्यापि ममाऽद्य कृष्ण श्रेयः परस्मिन्निह चैव लोके ।	097a  
सम्भावितोऽस्म्यन्धकवृष्णिनाथ लोकैस्त्रिभिर्वीर तवाभियानात् ॥	097c  
रथादवप्लुत्य ततस्त्वरावान्पार्थोऽप्यनुद्रुत्य यदुप्रवीरम् ।	098a  
जग्राह पीनोत्तमलम्बबाहुं बाह्वोर्हरिं व्यायतपीनबाहुः ॥	098c  
निगृह्यमणाश्च तदाऽऽदिदेवो भृशं सरोषः किल नाम योगी ।	099a  
आदाय वेगेन जगाम विष्णुर्जिष्णुं महावात इवैकवृक्षम् ॥	099c  
पार्थस्तु विष्टभ्य बलेन पादौ भीष्मान्तिकं तूर्णमभिद्रवन्तम् ।	100a  
बलान्निजग्राह हरिं किरीटी पदेऽथ राजन्दशमे कथञ्चित् ॥	100c  
अवस्थितं च प्रणिपत्य कृष्णं प्रीतोऽर्जुनः काञ्चनचित्रमाली ।	101a  
उवाच कोपे प्रतिसंहरेति गतिर्भवान्केशव पाण्डवानाम् ॥	101c  
न हास्यते कर्म यथाप्रतिज्ञं पुत्रैः शपे केशव सोदरैश्च ।	102a  
अन्तं करिष्यामि यथा कुरूणां त्वयाऽहमिन्द्रानुजसम्प्रयुक्तः ॥	102c  
\'ततः प्रतिज्ञां समयं च तस्य जनार्दनः प्रीतमना निशम्य ।	103a  
स्थितः प्रिये कौरवसत्तमस्य रथं सचक्रः पुनरारुरोह ॥	103c  
\'ततः प्रतिज्ञां समवाप्य भीष्मः कृताञ्चलिः स्तुत्यमथाकरोद्वै ।	104a  
त्रैविक्रमे यस्य वपुर्बभासे तथैव दृष्ट्वा तु समुज्ज्वलन्तम् ॥	104c  
प्रगृह्य शङ्खं द्विषतां निहन्ता स तानभीषून्पुनराददानः ।	105a  
भीष्मं शरैः सम्परिवार्य सङ्ख्ये चिच्छेद भूरिश्रवसश्च चापम् ॥	105c  
शल्यं च विद्ध्वा नवभिः पृषत्कैर्दुर्योधनं वक्षसि निर्बिभेद ।\'	106a  
विनादयामास ततो दिशश्च स पाञ्चजन्यस्य रवेण शौरिः ॥	106c  
व्याविद्धनिष्काङ्गदकुण्डलं तं रजोविकीर्णाञ्चितपद्मनेत्रम् ।	107a  
विशुद्धदंष्ट्रं प्रगृहीतशङ्खं विचुक्रुशुः प्रेक्ष्य कुरुप्रवीराः ॥	107c  
मृदङ्गभेरीपणवप्रणादा नेमिस्वना दुन्दुभिनिःस्वनाश्च ।	108a  
ससिंहनादाश्च बभूवुरुग्राः सर्वेष्वनीकेषु ततः कुरूणाम् ॥	108c  
गाण्डीवघोषः स्तनयित्नुकल्पो जगाम पार्थस्य नभो दिशश्च ।	109a  
जग्मुश्च बाणा विमलाः प्रसन्नाः सर्वा दिशः पाण्डवचापमुक्ताः ॥	109c  
तं कौरवाणामधिपो जवेन भीष्मेण भूरिश्रवसा च सार्धम् ।	110a  
अभ्युद्ययावुद्यतबाणपाणिः कक्षं दिधक्षन्निव धूमकेतुः ॥	110c  
अथार्जुनाय प्रजिघाय भल्लान् भूरिश्रवाः सप्त सुवर्णपुङ्खान् ।	111a  
दुर्योधनस्तोमरमुग्रवेगं शल्यो गदां शान्तनवश्च शक्तिम् ॥	111c  
स सप्तभिः सप्त शरप्रवेकान् संवार्य भूरिश्रवसा विसृष्टान् ।	112a  
शितेन दुर्योधनबाहुमुक्तं क्षुरेण तत्तोमरमुन्ममाथ ॥	112c  
ततः शुभामापततीं स शक्तिं विद्युत्प्रभां शान्तनवेन मुक्ताम् ।	113a  
गदां च मद्राधिपबाहुमुक्तां द्वाभ्यां शराभ्यां निचकर्त वीरः ॥	113c  
ततो भुजाभ्यां बलवद्विकृष्य चित्रं धनुर्गाण्डिवमप्रमेयम् ।	114a  
माहेन्द्रमस्त्रं विधिवत्सुघोरं प्रादुश्चकाराद्भुतमन्तरिक्षे ॥	114c  
तेनोत्तमास्त्रेण ततो महात्मा सर्वाण्यनीकानि महाधनुष्मान् ।	115a  
शरौघजालैर्विमलाग्निवर्णैर्निवारयामास किरीटमाली ॥	115c  
शिलीमुखाः पार्थधनुःप्रमुक्ता रथान्ध्वजाग्राणि धनूंषि बाहून् ।	116a  
निकृत्य देहान्विविशुः परेषां नरेन्द्रनागेन्द्रतुरङ्गमाणाम्  ॥	116c  
ततो दिशः सोऽनुदिशश्च पार्थः शरैः सुधारैः समरे वितत्य ।	117a  
गाण्डीवशब्देन मनांसि तेषां किरीटमाली व्यथयाञ्चकार ॥	117c  
तस्मिंस्तथा घोरतमे प्रवृत्ते शङ्खस्वना दुन्दुभिनिःस्वनाश्च ।	118a  
अन्तर्हिता गाण्डिवनिःस्वनेन बभूवुरुग्राश्वरथप्रणादाः ॥	118c  
गाण्डीवशब्दं तमथो विदित्वा विराटराजप्रमुखाः प्रवीराः ।	119a  
पाञ्चालराजो द्रुपदश्च वीरस्तं देशमाजग्मुरदीनसत्त्वाः ॥	119c  
सर्वाणि सैन्यानि तु तावकानि यतो यतो गाण्डिवजः प्रणादः ।	120a  
ततस्ततः सन्नतिमेव जग्मुर्न तं प्रतीपोऽभिससार कश्चित् ॥	120c  
तस्मिन्सुघोरे नृप सम्प्रहारे हताः प्रवीराः सरथाश्वसूताः ।	121a  
गजाश्च नाराचनिपाततप्ता महापताकाः शुभरुक्मकक्ष्याः ॥	121c  
परीतसत्वाः सहसा निपेतुः किरीटिना भिन्नतनुत्रकायाः ।	122a  
दृढं हताः पत्रिभिरुग्रवेगैः पार्थेन भल्लैर्विमलैः शिताग्रैः ॥	122c  
निकृत्तयन्त्रा निहतेन्द्रकीला ध्वजा महान्तो ध्वजिनीमुखेषु ।	123a  
पदातिसङ्घाश्च रथाश्च सङ्ख्ये हयाश्च नागाश्च धनञ्जयेन ॥	123c  
बाणाहतास्तूर्णमपेतसत्वा विष्टभ्य गात्राणि निपेतुरुर्व्याम् ।	124a  
ऐन्द्रेण तेनास्त्रवरेण राजन् महाहवे भिन्नतनुत्रदेहाः ॥	124c  
ततः शरौघैर्निशितैः किरीटिना नृदेहशस्त्रक्षतलोहितोदा ।	125a  
नदी सुघोरा नरमेदफेना प्रवर्तिता तत्र रणाजिरे वै ॥	125c  
वेगेन साऽतीव पृथुप्रवाहा परेतनागाश्वशरीररोधाः ।	126a  
नरेन्द्रमज्जोच्छ्रितमांसपङ्काः प्रभूतरक्षोगणभूतसेविता ॥	126c  
शिरःकपालाकुलकेशशाद्वला शरीरसङ्घातसहस्रवाहिनी ।	127a  
विशीर्णनानाकवचोर्मिसङ्कुला नराश्वनागास्थिनिकृत्तशर्करा ॥	127c  
श्वकङ्कशालावृकगृध्रकाकैः क्रव्यादसङ्घैश्च तरक्षुभिश्च ।	128a  
उपेतकूलां ददृशुर्मनुष्याः क्रूरां महावैतरणीप्रकाशाम् ॥	128c  
प्रवर्तितामर्जुनबाणसङ्घैर्मेदोवसासृक्प्रवहां सुभीमाम् ।	129a  
हतप्रवीरां च तथैव दृष्ट्वा सेनां कुरूणामथ फल्गुनेन ॥	129c  
ते चेदिपाञ्चालकरूषमत्स्याः पार्थाश्च सर्वे सहिताः प्रणेदुः ।	130a  
जयप्रगल्भाः पुरुषप्रवीराः सन्त्रासयन्तः कुरुवीरयोधान् ॥	130c  
हतप्रवीराणि बलानि दृष्ट्वा किरीटिना शत्रुभयावहेन ।	131a  
वित्रास्य सेनां ध्वजिनीपतीनां सिंहो मृगाणामिव यूथसङ्घान् ॥	131c  
विनेदतुस्तावतिहर्षयुक्तौ गाण्डीवधन्वा च जनार्दनश्च ।	132a  
ततो रविं संवृतरश्मिजालं दृष्ट्वा भृशं शस्त्रपरिक्षताङ्गाः ॥	132c  
तदैन्द्रमस्त्रं विततं च घोरमसह्यमुद्वीक्ष्य युगान्तकल्पम् ।	133a  
अथापयानं कुरवः सभीष्माः सद्रोणदुर्योधनबाह्लिकाश्च ॥	133c  
चक्रुर्निशां सन्धिगतां समीक्ष्य विभावसोर्लोहितरागयुक्ताम् ।	134a  
अवाप्य कीर्तिं च यशश्च लोके विजित्य शत्रूंश्च धनञ्जयोऽपि ॥	134c  
ययौ नरेन्द्रैः सहसोदरैश्च समाप्तकर्मा शिबिरं निशायाम् ।	135a  
ततः प्रजज्ञे तुमुलः कुरूणां निशामुखे घोरतमः प्रणादः ॥	135c  
रणे रथानामयुतं निहत्य हता गजाः सप्तशतार्जुनेन ।	136a  
प्राच्याश्च सौवीरगणाश्च सर्वे निपातिताः क्षुद्रकमालवाश्च ॥	136c  
महत्कृतं कर्म धनञ्जयेन कर्तुं यथा नार्हति कश्चिदन्यः ।	137a  
श्रुतायुरम्बष्ठपतिश्च राजा तथैव दुर्मर्षणचित्रसेनौ ॥	137c  
द्रोणः कृपः सैन्धवबाह्लिकौ च भूरिश्रवाः शल्यशलौ च राजन् ।	138a  
अन्ये च योधाः शतशः समेताः क्रुद्धेन पार्थेन रणस्य मध्ये ॥	138c  
स्वबाहुवीर्येण जिताः सभीष्माः किरीटिना लोकमहारथेन ।	139a  
इति ब्रुवन्तः शिबिराणि जग्मुः सर्वे गणा भारत ये त्वदीयाः ॥	139c  
उल्कासहस्रैश्च सुसम्प्रदीप्तैर्विभ्राजमानैश्च तथा प्रदीपैः ।	140a  
किरीटिवित्रासितसर्वयोधा चक्रे निवेशं ध्वजिनी कुरूणाम् ॥ ॥	140c  

इति श्रीमन्महाभारते भीष्मपर्वणि भीष्मवधपर्वणि तृतीयदिवसयुद्धे एकोनषष्टितमोऽध्यायः ॥

6-59-31 पिण्डितान् एकस्थान् । वर्मितान् कवचिनः ॥ 6-59-39 आक्रन्दे युद्धे ॥ 6-59-83 समुदीर्यमाणं वर्धमानप्रयत्नम् ॥ 6-59-87 अश्विनोरश्विपुत्रयोर्नकुलसहदेवयोः ॥ 6-59-111 प्रजिघाय प्रेषयामास ॥ 6-59-112 शरप्रवेकान् बाणश्रेष्ठान् ॥
