001  सञ्जय उवाच
001a ततः स कदनं चक्रे रिपूणां द्रोणनन्दनः
001c युगान्ते सर्वभूतानां कालसृष्ट इवान्तकः
002a ध्वजद्रुमं शस्त्रशृङ्गं हतनागमहाशिलम्
002c अश्वकिम्पुरुषाकीर्णं शरासनलतावृतम्
003a शूलक्रव्यादसङ्घुष्टं भूतयक्षगणाकुलम्
003c निहत्य शात्रवान्भल्लैः सोऽचिनोद्देहपर्वतम्
004a ततो वेगेन महता विनद्य स नरर्षभः
004c प्रतिज्ञां श्रावयामास पुनरेव तवात्मजम्
005a यस्माद्युध्यन्तमाचार्यं धर्मकञ्चुकमास्थितः
005c मुञ्च शस्त्रमिति प्राह कुन्तीपुत्रो युधिष्ठिरः
006a तस्मात्सम्पश्यतस्तस्य द्रावयिष्यामि वाहिनीम्
006c विद्राव्य सत्यं हन्तास्मि पापं पाञ्चाल्यमेव तु
007a सर्वानेतान्हनिष्यामि यदि योत्स्यन्ति मां रणे
007c सत्यं ते प्रतिजानामि परावर्तय वाहिनीम्
008a तच्छ्रुत्वा तव पुत्रस्तु वाहिनीं पर्यवर्तयत्
008c सिंहनादेन महता व्यपोह्य सुमहद्भयम्
009a ततः समागमो राजन्कुरुपाण्डवसेनयोः
009c पुनरेवाभवत्तीव्रः पूर्णसागरयोरिव
010a संरब्धा हि स्थिरीभूता द्रोणपुत्रेण कौरवाः
010c उदग्राः पाण्डुपाञ्चाला द्रोणस्य निधनेन च
011a तेषां परमहृष्टानां जयमात्मनि पश्यताम्
011c संरब्धानां महावेगः प्रादुरासीद्रणाजिरे
012a यथा शिलोच्चये शैलः सागरे सागरो यथा
012c प्रतिहन्येत राजेन्द्र तथासन्कुरुपाण्डवाः
013a ततः शङ्खसहस्राणि भेरीणामयुतानि च
013c अवादयन्त संहृष्टाः कुरुपाण्डवसैनिकाः
014a ततो निर्मथ्यमानस्य सागरस्येव निस्वनः
014c अभवत्तस्य सैन्यस्य सुमहानद्भुतोपमः
015a प्रादुश्चक्रे ततो द्रौणिरस्त्रं नारायणं तदा
015c अभिसन्धाय पाण्डूनां पाञ्चालानां च वाहिनीम्
016a प्रादुरासंस्ततो बाणा दीप्ताग्राः खे सहस्रशः
016c पाण्डवान्भक्षयिष्यन्तो दीप्तास्या इव पन्नगाः
017a ते दिशः खं च सैन्यं च समावृण्वन्महाहवे
017c मुहूर्ताद्भास्करस्येव राजँल्लोकं गभस्तयः
018a तथापरे द्योतमाना ज्योतींषीवाम्बरेऽमले
018c प्रादुरासन्महीपाल कार्ष्णायसमया गुडाः
019a चतुर्दिशं विचित्राश्च शतघ्न्योऽथ हुताशदाः
019c चक्राणि च क्षुरान्तानि मण्डलानीव भास्वतः
020a शस्त्राकृतिभिराकीर्णमतीव भरतर्षभ
020c दृष्ट्वान्तरिक्षमाविग्नाः पाण्डुपाञ्चालसृञ्जयाः
021a यथा यथा ह्ययुध्यन्त पाण्डवानां महारथाः
021c तथा तथा तदस्त्रं वै व्यवर्धत जनाधिप
022a वध्यमानास्तथास्त्रेण तेन नारायणेन वै
022c दह्यमानानलेनेव सर्वतोऽभ्यर्दिता रणे
023a यथा हि शिशिरापाये दहेत्कक्षं हुताशनः
023c तथा तदस्त्रं पाण्डूनां ददाह ध्वजिनीं प्रभो
024a आपूर्यमाणेनास्त्रेण सैन्ये क्षीयति चाभिभो
024c जगाम परमं त्रासं धर्मपुत्रो युधिष्ठिरः
025a द्रवमाणं तु तत्सैन्यं दृष्ट्वा विगतचेतनम्
025c मध्यस्थतां च पार्थस्य धर्मपुत्रोऽब्रवीदिदम्
026a धृष्टद्युम्न पलायस्व सह पाञ्चालसेनया
026c सात्यके त्वं च गच्छस्व वृष्ण्यन्धकवृतो गृहान्
027a वासुदेवोऽपि धर्मात्मा करिष्यत्यात्मनः क्षमम्
027c उपदेष्टुं समर्थोऽयं लोकस्य किमुतात्मनः
028a सङ्ग्रामस्तु न कर्तव्यः सर्वसैन्यान्ब्रवीमि वः
028c अहं हि सह सोदर्यैः प्रवेक्ष्ये हव्यवाहनम्
029a भीष्मद्रोणार्णवं तीर्त्वा सङ्ग्रामं भीरुदुस्तरम्
029c अवसत्स्याम्यसलिले सगणो द्रौणिगोष्पदे
030a कामः सम्पद्यतामस्य बीभत्सोराशु मां प्रति
030c कल्याणवृत्त आचार्यो मया युधि निपातितः
031a येन बालः स सौभद्रो युद्धानामविशारदः
031c समर्थैर्बहुभिः क्रूरैर्घातितो नाभिपालितः
032a येनाविब्रुवता प्रश्नं तथा कृष्णा सभां गता
032c उपेक्षिता सपुत्रेण दासभावं नियच्छती
033a जिघांसुर्धार्तराष्ट्रश्च श्रान्तेष्वश्वेषु फल्गुनम्
033c कवचेन तथा युक्तो रक्षार्थं सैन्धवस्य च
034a येन ब्रह्मास्त्रविदुषा पाञ्चालाः सत्यजिन्मुखाः
034c कुर्वाणा मज्जये यत्नं समूला विनिपातिताः
035a येन प्रव्राज्यमानाश्च राज्याद्वयमधर्मतः
035c निवार्यमाणेनास्माभिरनुगन्तुं तदेषिताः
036a योऽसावत्यन्तमस्मासु कुर्वाणः सौहृदं परम्
036c हतस्तदर्थे मरणं गमिष्यामि सबान्धवः
037a एवं ब्रुवति कौन्तेये दाशार्हस्त्वरितस्ततः
037c निवार्य सैन्यं बाहुभ्यामिदं वचनमब्रवीत्
038a शीघ्रं न्यस्यत शस्त्राणि वाहेभ्यश्चावरोहत
038c एष योगोऽत्र विहितः प्रतिघातो महात्मना
039a द्विपाश्वस्यन्दनेभ्यश्च क्षितिं सर्वेऽवरोहत
039c एवमेतन्न वो हन्यादस्त्रं भूमौ निरायुधान्
040a यथा यथा हि युध्यन्ते योधा ह्यस्त्रबलं प्रति
040c तथा तथा भवन्त्येते कौरवा बलवत्तराः
041a निक्षेप्स्यन्ति च शस्त्राणि वाहनेभ्योऽवरुह्य ये
041c तान्नैतदस्त्रं सङ्ग्रामे निहनिष्यति मानवान्
042a ये त्वेतत्प्रतियोत्स्यन्ति मनसापीह केचन
042c निहनिष्यति तान्सर्वान्रसातलगतानपि
043a ते वचस्तस्य तच्छ्रुत्वा वासुदेवस्य भारत
043c ईषुः सर्वेऽस्त्रमुत्स्रष्टुं मनोभिः करणेन च
044a तत उत्स्रष्टुकामांस्तानस्त्राण्यालक्ष्य पाण्डवः
044c भीमसेनोऽब्रवीद्राजन्निदं संहर्षयन्वचः
045a न कथञ्चन शस्त्राणि मोक्तव्यानीह केनचित्
045c अहमावारयिष्यामि द्रोणपुत्रास्त्रमाशुगैः
046a अथ वाप्यनया गुर्व्या हेमविग्रहया रणे
046c कालवद्विचरिष्यामि द्रौणेरस्त्रं विशातयन्
047a न हि मे विक्रमे तुल्यः कश्चिदस्ति पुमानिह
047c यथैव सवितुस्तुल्यं ज्योतिरन्यन्न विद्यते
048a पश्यध्वं मे दृढौ बाहू नागराजकरोपमा
048c समर्थौ पर्वतस्यापि शैशिरस्य निपातने
049a नागायुतसमप्राणो ह्यहमेको नरेष्विह
049c शक्रो यथा प्रतिद्वन्द्वो दिवि देवेषु विश्रुतः
050a अद्य पश्यत मे वीर्यं बाह्वोः पीनांसयोर्युधि
050c ज्वलमानस्य दीप्तस्य द्रौणेरस्त्रस्य वारणे
051a यदि नारायणास्त्रस्य प्रतियोद्धा न विद्यते
051c अद्यैनं प्रतियोत्स्यामि पश्यत्सु कुरुपाण्डुषु
052a एवमुक्त्वा ततो भीमो द्रोणपुत्रमरिन्दमः
052c अभ्ययान्मेघघोषेण रथेनादित्यवर्चसा
053a स एनमिषुजालेन लघुत्वाच्छीघ्रविक्रमः
053c निमेषमात्रेणासाद्य कुन्तीपुत्रोऽभ्यवाकिरत्
054a ततो द्रौणिः प्रहस्यैनमुदासमभिभाष्य च
054c अवाकिरत्प्रदीप्ताग्रैः शरैस्तैरभिमन्त्रितैः
055a पन्नगैरिव दीप्तास्यैर्वमद्भिरनलं रणे
055c अवकीर्णोऽभवत्पार्थः स्फुलिङ्गैरिव काञ्चनैः
056a तस्य रूपमभूद्राजन्भीमसेनस्य संयुगे
056c खद्योतैरावृतस्येव पर्वतस्य दिनक्षये
057a तदस्त्रं द्रोणपुत्रस्य तस्मिन्प्रतिसमस्यति
057c अवर्धत महाराज यथाग्निरनिलोद्धतः
058a विवर्धमानमालक्ष्य तदस्त्रं भीमविक्रमम्
058c पाण्डुसैन्यमृते भीमं सुमहद्भयमाविशत्
059a ततः शस्त्राणि ते सर्वे समुत्सृज्य महीतले
059c अवारोहन्रथेभ्यश्च हस्त्यश्वेभ्यश्च सर्वशः
060a तेषु निक्षिप्तशस्त्रेषु वाहनेभ्यश्च्युतेषु च
060c तदस्त्रवीर्यं विपुलं भीममूर्धन्यथापतत्
061a हाहाकृतानि भूतानि पाण्डवाश्च विशेषतः
061c भीमसेनमपश्यन्त तेजसा संवृतं तदा

