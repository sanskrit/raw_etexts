सञ्जय उवाच	001  
द्रोणं स जित्वा पुरुषप्रवीरस्तथैव हार्दिक्यमुखांस्त्वदीयान्	001a  
प्रहस्य सूतं वचनं बभाषे शिनिप्रवीरः कुरुपुङ्गवाग्र्य	001c  
निमित्तमात्रं वयमत्र सूत दग्धारयः केशवफल्गुनाभ्याम्	002a  
हतान्निहन्मेह नरर्षभेण वयं सुरेशात्मसमुद्भवेन	002c  
तमेवमुक्त्वा शिनिपुङ्गवस्तदा महामृधे सोऽग्र्यधनुर्धरोऽरिहा	003a  
किरन्समन्तात्सहसा शरान्बली समापतच्छ्येन इवामिषं यथा	003c  
तं यान्तमश्वैः शशिशङ्खवर्णैर्विगाह्य सैन्यं पुरुषप्रवीरम्	004a  
नाशक्नुवन्वारयितुं समन्तादादित्यरश्मिप्रतिमं नराग्र्यम्	004c  
असह्यविक्रान्तमदीनसत्त्वं सर्वे गणा भारत दुर्विषह्यम्	005a  
सहस्रनेत्रप्रतिमप्रभावं दिवीव सूर्यं जलदव्यपाये	005c  
अमर्षपूर्णस्त्वतिचित्रयोधी शरासनी काञ्चनवर्मधारी	006a  
सुदर्शनः सात्यकिमापतन्तं न्यवारयद्राजवरः प्रसह्य	006c  
तयोरभूद्भरत सम्प्रहारः सुदारुणस्तं समभिप्रशंसन्	007a  
योधास्त्वदीयाश्च हि सोमकाश्च वृत्रेन्द्रयोर्युद्धमिवामरौघाः	007c  
शरैः सुतीक्ष्णैः शतशोऽभ्यविध्यत्सुदर्शनः सात्वतमुख्यमाजौ	008a  
अनागतानेव तु तान्पृषत्कांश्चिच्छेद बाणैः शिनिपुङ्गवोऽपि	008c  
तथैव शक्रप्रतिमोऽपि सात्यकिः सुदर्शने यान्क्षिपति स्म सायकान्	009a  
द्विधा त्रिधा तानकरोत्सुदर्शनः शरोत्तमैः स्यन्दनवर्यमास्थितः	009c  
सम्प्रेक्ष्य बाणान्निहतांस्तदानीं सुदर्शनः सात्यकिबाणवेगैः	010a  
क्रोधाद्दिधक्षन्निव तिग्मतेजाः शरानमुञ्चत्तपनीयचित्रान्	010c  
पुनः स बाणैस्त्रिभिरग्निकल्पैराकर्णपूर्णैर्निशितैः सुपुङ्खैः	011a  
विव्याध देहावरणं विभिद्य ते सात्यकेराविविशुः शरीरम्	011c  
तथैव तस्यावनिपालपुत्रः सन्धाय बाणैरपरैर्ज्वलद्भिः	012a  
आजघ्निवांस्तान्रजतप्रकाशांश्चतुर्भिरश्वांश्चतुरः प्रसह्य	012c  
तथा तु तेनाभिहतस्तरस्वी नप्ता शिनेरिन्द्रसमानवीर्यः	013a  
सुदर्शनस्येषुगणैः सुतीक्ष्णैर्हयान्निहत्याशु ननाद नादम्	013c  
अथास्य सूतस्य शिरो निकृत्य भल्लेन वज्राशनिसन्निभेन	014a  
सुदर्शनस्यापि शिनिप्रवीरः क्षुरेण चिच्छेद शिरः प्रसह्य	014c  
सकुण्डलं पूर्णशशिप्रकाशं भ्राजिष्णु वक्त्रं निचकर्त देहात्	015a  
यथा पुरा वज्रधरः प्रसह्य बलस्य सङ्ख्येऽतिबलस्य राजन्	015c  
निहत्य तं पार्थिवपुत्रपौत्रं रणे यदूनामृषभस्तरस्वी	016a  
मुदा समेतः परया महात्मा रराज राजन्सुरराजकल्पः	016c  
ततो ययावर्जुनमेव येन निवार्य सैन्यं तव मार्गणौघैः	017a  
सदश्वयुक्तेन रथेन निर्याल्लोकान्विसिस्मापयिषुर्नृवीरः	017c  
तत्तस्य विस्मापयनीयमग्र्यमपूजयन्योधवराः समेताः	018a  
यद्वर्तमानानिषुगोचरेऽरीन्ददाह बाणैर्हुतभुग्यथैव	018c  
