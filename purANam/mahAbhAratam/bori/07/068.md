सञ्जय उवाच	001  
हते सुदक्षिणे राजन्वीरे चैव श्रुतायुधे	001a  
जवेनाभ्यद्रवन्पार्थं कुपिताः सैनिकास्तव	001c  
अभीषाहाः शूरसेनाः शिबयोऽथ वसातयः	002a  
अभ्यवर्षंस्ततो राजञ्शरवर्षैर्धनञ्जयम्	002c  
तेषां षष्टिशतानार्यान्प्रामथ्नात्पाण्डवः शरैः	003a  
ते स्म भीताः पलायन्त व्याघ्रात्क्षुद्रमृगा इव	003c  
ते निवृत्य पुनः पार्थं सर्वतः पर्यवारयन्	004a  
रणे सपत्नान्निघ्नन्तं जिगीषन्तन्परान्युधि	004c  
तेषामापततां तूर्णं गाण्डीवप्रेषितैः शरैः	005a  
शिरांसि पातयामास बाहूंश्चैव धनञ्जयः	005c  
शिरोभिः पतितैस्तत्र भूमिरासीन्निरन्तरा	006a  
अभ्रच्छायेव चैवासीद्ध्वाङ्क्षगृध्रवडैर्युधि	006c  
तेषु तूत्साद्यमानेषु क्रोधामर्षसमन्वितौ	007a  
श्रुतायुश्चाच्युतायुश्च धनञ्जयमयुध्यताम्	007c  
बलिनौ स्पर्धिनौ वीरौ कुलजौ बाहुशालिनौ	008a  
तावेनं शरवर्षाणि सव्यदक्षिणमस्यताम्	008c  
त्वरायुक्तौ महाराज प्रार्थयानौ महद्यशः	009a  
अर्जुनस्य वधप्रेप्सू पुत्रार्थे तव धन्विनौ	009c  
तावर्जुनं सहस्रेण पत्रिणां नतपर्वणाम्	010a  
पूरयामासतुः क्रुद्धौ तडागं जलदौ यथा	010c  
श्रुतायुश्च ततः क्रुद्धस्तोमरेण धनञ्जयम्	011a  
आजघान रथश्रेष्ठः पीतेन निशितेन च	011c  
सोऽतिविद्धो बलवता शत्रुणा शत्रुकर्शनः	012a  
आजगाम परं मोहं मोहयन्केशवं रणे	012c  
एतस्मिन्नेव काले तु सोऽच्युतायुर्महारथः	013a  
शूलेन भृशतीक्ष्णेन ताडयामास पाण्डवम्	013c  
क्षते क्षारं स हि ददौ पाण्डवस्य महात्मनः	014a  
पार्थोऽपि भृशसंविद्धो ध्वजयष्टिं समाश्रितः	014c  
ततः सर्वस्य सैन्यस्य तावकस्य विशां पते	015a  
सिंहनादो महानासीद्धतं मत्वा धनञ्जयम्	015c  
कृष्णश्च भृशसन्तप्तो दृष्ट्वा पार्थं विचेतसम्	016a  
आश्वासयत्सुहृद्याभिर्वाग्भिस्तत्र धनञ्जयम्	016c  
ततस्तौ रथिनां श्रेष्ठौ लब्धलक्षौ धनञ्जयम्	017a  
वासुदेवं च वार्ष्णेयं शरवर्षैः समन्ततः	017c  
सचक्रकूबररथं साश्वध्वजपताकिनम्	018a  
अदृश्यं चक्रतुर्युद्धे तदद्भुतमिवाभवत्	018c  
प्रत्याश्वस्तस्तु बीभत्सुः शनकैरिव भारत	019a  
प्रेतराजपुरं प्राप्य पुनः प्रत्यागतो यथा	019c  
सञ्छन्नं शरजालेन रथं दृष्ट्वा सकेशवम्	020a  
शत्रू चाभिमुखौ दृष्ट्वा दीप्यमानाविवानलौ	020c  
प्रादुश्चक्रे ततः पार्थः शाक्रमस्त्रं महारथः	021a  
तस्मादासन्सहस्राणि शराणां नतपर्वणाम्	021c  
ते जघ्नुस्तौ महेष्वासौ ताभ्यां सृष्टांश्च सायकान्	022a  
विचेरुराकाशगताः पार्थबाणविदारिताः	022c  
प्रतिहत्य शरांस्तूर्णं शरवेगेन पाण्डवः	023a  
प्रतस्थे तत्र तत्रैव योधयन्वै महारथान्	023c  
तौ च फल्गुनबाणौघैर्विबाहुशिरसौ कृतौ	024a  
वसुधामन्वपद्येतां वातनुन्नाविव द्रुमौ	024c  
श्रुतायुषश्च निधनं वधश्चैवाच्युतायुषः	025a  
लोकविस्मापनमभूत्समुद्रस्येव शोषणम्	025c  
तयोः पदानुगान्हत्वा पुनः पञ्चशतान्रथान्	026a  
अभ्यगाद्भारतीं सेनां निघ्नन्पार्थो वरान्वरान्	026c  
श्रुतायुषं च निहतं प्रेक्ष्य चैवाच्युतायुषम्	027a  
अयुतायुश्च सङ्क्रुद्धो दीर्घायुश्चैव भारत	027c  
पुत्रौ तयोर्नरश्रेष्ठौ कौन्तेयं प्रतिजग्मतुः	028a  
किरन्तौ विविधान्बाणान्पितृव्यसनकर्शितौ	028c  
तावर्जुनो मुहूर्तेन शरैः सन्नतपर्वभिः	029a  
प्रेषयत्परमक्रुद्धो यमस्य सदनं प्रति	029c  
लोडयन्तमनीकानि द्विपं पद्मसरो यथा	030a  
नाशक्नुवन्वारयितुं पार्थं क्षत्रियपुङ्गवाः	030c  
अङ्गास्तु गजवारेण पाण्डवं पर्यवारयन्	031a  
क्रुद्धाः सहस्रशो राजञ्शिक्षिता हस्तिसादिनः	031c  
दुर्योधनसमादिष्टाः कुञ्जरैः पर्वतोपमैः	032a  
प्राच्याश्च दाक्षिणात्याश्च कलिङ्गप्रमुखा नृपाः	032c  
तेषामापततां शीघ्रं गाण्डीवप्रेषितैः शरैः	033a  
निचकर्त शिरांस्युग्रौ बाहूनपि सुभूषणान्	033c  
तैः शिरोभिर्मही कीर्णा बाहुभिश्च सहाङ्गदैः	034a  
बभौ कनकपाषाणा भुजगैरिव संवृता	034c  
बाहवो विशिखैश्छिन्नाः शिरांस्युन्मथितानि च	035a  
च्यवमानान्यदृश्यन्त द्रुमेभ्य इव पक्षिणः	035c  
शरैः सहस्रशो विद्धा द्विपाः प्रस्रुतशोणिताः	036a  
व्यदृश्यन्ताद्रयः काले गैरिकाम्बुस्रवा इव	036c  
निहताः शेरते स्मान्ये बीभत्सोर्निशितैः शरैः	037a  
गजपृष्ठगता म्लेच्छा नानाविकृतदर्शनाः	037c  
नानावेषधरा राजन्नानाशस्त्रौघसंवृताः	038a  
रुधिरेणानुलिप्ताङ्गा भान्ति चित्रैः शरैर्हताः	038c  
शोणितं निर्वमन्ति स्म द्विपाः पार्थशराहताः	039a  
सहस्रशश्छिन्नगात्राः सारोहाः सपदानुगाः	039c  
चुक्रुशुश्च निपेतुश्च बभ्रमुश्चापरे दिशः	040a  
भृशं त्रस्ताश्च बहुधा स्वानेन ममृदुर्गजाः	040c  
सान्तरायुधिका मत्ता द्विपास्तीक्ष्णविषोपमाः	040e  
विदन्त्यसुरमायां ये सुघोरा घोरचक्षुषः	041a  
यवनाः पारदाश्चैव शकाश्च सुनिकैः सह	041c  
गोयोनिप्रभवा म्लेच्छाः कालकल्पाः प्रहारिणः	042a  
दार्वाभिसारा दरदाः पुण्ड्राश्च सह बाह्लिकैः	042c  
न ते स्म शक्याः सङ्ख्यातुं व्राताः शतसहस्रशः	043a  
वृष्टिस्तथाविधा ह्यासीच्छलभानामिवायतिः	043c  
अभ्रच्छायामिव शरैः सैन्ये कृत्वा धनञ्जयः	044a  
मुण्डार्धमुण्डजटिलानशुचीञ्जटिलाननान्	044c  
म्लेच्छानशातयत्सर्वान्समेतानस्त्रमायया	044e  
शरैश्च शतशो विद्धास्ते सङ्घाः सङ्घचारिणः	045a  
प्राद्रवन्त रणे भीता गिरिगह्वरवासिनः	045c  
गजाश्वसादिम्लेच्छानां पतितानां शतैः शरैः	046a  
वडाः कङ्का वृका भूमावपिबन्रुधिरं मुदा	046c  
पत्त्यश्वरथनागैश्च प्रच्छन्नकृतसङ्क्रमाम्	047a  
शरवर्षप्लवां घोरां केशशैवलशाड्वलाम्	047c  
प्रावर्तयन्नदीमुग्रां शोणितौघतरङ्गिणीम्	047e  
शिरस्त्राणक्षुद्रमत्स्यां युगान्ते कालसम्भृताम्	048a  
अकरोद्गजसम्बाधां नदीमुत्तरशोणिताम्	048c  
देहेभ्यो राजपुत्राणां नागाश्वरथसादिनाम्	048e  
यथा स्थलं च निम्नं च न स्याद्वर्षति वासवे	049a  
तथासीत्पृथिवी सर्वा शोणितेन परिप्लुता	049c  
षट्सहस्रान्वरान्वीरान्पुनर्दशशतान्वरान्	050a  
प्राहिणोन्मृत्युलोकाय क्षत्रियान्क्षत्रियर्षभः	050c  
शरैः सहस्रशो विद्धा विधिवत्कल्पिता द्विपाः	051a  
शेरते भूमिमासाद्य शैला वज्रहता इव	051c  
स वाजिरथमातङ्गान्निघ्नन्व्यचरदर्जुनः	052a  
प्रभिन्न इव मातङ्गो मृद्नन्नडवनं यथा	052c  
भूरिद्रुमलतागुल्मं शुष्केन्धनतृणोलपम्	053a  
निर्दहेदनलोऽरण्यं यथा वायुसमीरितः	053c  
सैन्यारण्यं तव तथा कृष्णानिलसमीरितः	054a  
शरार्चिरदहत्क्रुद्धः पाण्डवाग्निर्धनञ्जयः	054c  
शून्यान्कुर्वन्रथोपस्थान्मानवैः संस्तरन्महीम्	055a  
प्रानृत्यदिव सम्बाधे चापहस्तो धनञ्जयः	055c  
वज्रकल्पैः शरैर्भूमिं कुर्वन्नुत्तरशोणिताम्	056a  
प्राविशद्भारतीं सेनां सङ्क्रुद्धो वै धनञ्जयः	056c  
तं श्रुतायुस्तथाम्बष्ठो व्रजमानं न्यवारयत्	056e  
तस्यार्जुनः शरैस्तीक्ष्णैः कङ्कपत्रपरिच्छदैः	057a  
न्यपातयद्धयाञ्शीघ्रं यतमानस्य मारिष	057c  
धनुश्चास्यापरैश्छित्त्वा शरैः पार्थो विचक्रमे	057e  
अम्बष्ठस्तु गदां गृह्य क्रोधपर्याकुलेक्षणः	058a  
आससाद रणे पार्थं केशवं च महारथम्	058c  
ततः स प्रहसन्वीरो गदामुद्यम्य भारत	059a  
रथमावार्य गदया केशवं समताडयत्	059c  
गदया ताडितं दृष्ट्वा केशवं परवीरहा	060a  
अर्जुनो भृशसङ्क्रुद्धः सोऽम्बष्ठं प्रति भारत	060c  
ततः शरैर्हेमपुङ्खैः सगदं रथिनां वरम्	061a  
छादयामास समरे मेघः सूर्यमिवोदितम्	061c  
ततोऽपरैः शरैश्चापि गदां तस्य महात्मनः	062a  
अचूर्णयत्तदा पार्थस्तदद्भुतमिवाभवत्	062c  
अथ तां पतितां दृष्ट्वा गृह्यान्यां महतीं गदाम्	063a  
अर्जुनं वासुदेवं च पुनः पुनरताडयत्	063c  
तस्यार्जुनः क्षुरप्राभ्यां सगदावुद्यतौ भुजौ	064a  
चिच्छेदेन्द्रध्वजाकारौ शिरश्चान्येन पत्रिणा	064c  
स पपात हतो राजन्वसुधामनुनादयन्	065a  
इन्द्रध्वज इवोत्सृष्टो यन्त्रनिर्मुक्तबन्धनः	065c  
रथानीकावगाढश्च वारणाश्वशतैर्वृतः	066a  
सोऽदृश्यत तदा पार्थो घनैः सूर्य इवावृतः	066c  
