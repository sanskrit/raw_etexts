001  सञ्जय उवाच
001a अर्जुनस्य वचः श्रुत्वा नोचुस्तत्र महारथाः
001c अप्रियं वा प्रियं वापि महाराज धनञ्जयम्
002a ततः क्रुद्धो महाबाहुर्भीमसेनोऽभ्यभाषत
002c उत्स्मयन्निव कौन्तेयमर्जुनं भरतर्षभ
003a मुनिर्यथारण्यगतो भाषसे धर्मसंहितम्
003c न्यस्तदण्डो यथा पार्थ ब्राह्मणः संशितव्रतः
004a क्षतात्त्राता क्षताज्जीवन्क्षान्तस्त्रिष्वपि साधुषु
004c क्षत्रियः क्षितिमाप्नोति क्षिप्रं धर्मं यशः श्रियम्
005a स भवान्क्षत्रियगुणैर्युक्तः सर्वैः कुलोद्वहः
005c अविपश्चिद्यथा वाक्यं व्याहरन्नाद्य शोभसे
006a पराक्रमस्ते कौन्तेय शक्रस्येव शचीपतेः
006c न चातिवर्तसे धर्मं वेलामिव महोदधिः
007a न पूजयेत्त्वा कोऽन्वद्य यत्त्रयोदशवार्षिकम्
007c अमर्षं पृष्ठतः कृत्वा धर्ममेवाभिकाङ्क्षसे
008a दिष्ट्या तात मनस्तेऽद्य स्वधर्ममनुवर्तते
008c आनृशंस्ये च ते दिष्ट्या बुद्धिः सततमच्युत
009a यत्तु धर्मप्रवृत्तस्य हृतं राज्यमधर्मतः
009c द्रौपदी च परामृष्टा सभामानीय शत्रुभिः
010a वनं प्रव्राजिताश्चास्म वल्कलाजिनवाससः
010c अनर्हमाणास्तं भावं त्रयोदश समाः परैः
011a एतान्यमर्षस्थानानि मर्षितानि त्वयानघ
011c क्षत्रधर्मप्रसक्तेन सर्वमेतदनुष्ठितम्
012a तमधर्ममपाक्रष्टुमारब्धः सहितस्त्वया
012c सानुबन्धान्हनिष्यामि क्षुद्रान्राज्यहरानहम्
013a त्वया तु कथितं पूर्वं युद्धायाभ्यागता वयम्
013c घटामश्च यथाशक्ति त्वं तु नोऽद्य जुगुप्ससे
014a स्वधर्मं नेच्छसे ज्ञातुं मिथ्या वचनमेव ते
014c भयार्दितानामस्माकं वाचा मर्माणि कृन्तसि
015a वपन्व्रणे क्षारमिव क्षतानां शत्रुकर्शन
015c विदीर्यते मे हृदयं त्वया वाक्शल्यपीडितम्
016a अधर्ममेतद्विपुलं धार्मिकः सन्न बुध्यसे
016c यत्त्वमात्मानमस्मांश्च प्रशंस्यान्न प्रशंससि
016e यः कलां षोडशीं त्वत्तो नार्हते तं प्रशंससि
017a स्वयमेवात्मनो वक्तुं न युक्तं गुणसंस्तवम्
017c दारयेयं महीं क्रोधाद्विकिरेयं च पर्वतान्
018a आविध्य च गदां गुर्वीं भीमां काञ्चनमालिनीम्
018c गिरिप्रकाशान्क्षितिजान्भञ्जेयमनिलो यथा
019a स त्वमेवंविधं जानन्भ्रातरं मां नरर्षभ
019c द्रोणपुत्राद्भयं कर्तुं नार्हस्यमितविक्रम
020a अथ वा तिष्ठ बीभत्सो सह सर्वैर्नरर्षभैः
020c अहमेनं गदापाणिर्जेष्याम्येको महाहवे
021a ततः पाञ्चालराजस्य पुत्रः पार्थमथाब्रवीत्
021c सङ्क्रुद्धमिव नर्दन्तं हिरण्यकशिपुं हरिः
022a बीभत्सो विप्रकर्माणि विदितानि मनीषिणाम्
022c याजनाध्यापने दानं तथा यज्ञप्रतिग्रहौ
023a षष्ठमध्ययनं नाम तेषां कस्मिन्प्रतिष्ठितः
023c हतो द्रोणो मया यत्तत्किं मां पार्थ विगर्हसे
024a अपक्रान्तः स्वधर्माच्च क्षत्रधर्ममुपाश्रितः
024c अमानुषेण हन्त्यस्मानस्त्रेण क्षुद्रकर्मकृत्
025a तथा मायां प्रयुञ्जानमसह्यं ब्राह्मणब्रुवम्
025c माययैव निहन्याद्यो न युक्तं पार्थ तत्र किम्
026a तस्मिंस्तथा मया शस्ते यदि द्रौणायनी रुषा
026c कुरुते भैरवं नादं तत्र किं मम हीयते
027a न चाद्भुतमिदं मन्ये यद्द्रौणिः शुद्धगर्जया
027c घातयिष्यति कौरव्यान्परित्रातुमशक्नुवन्
028a यच्च मां धार्मिको भूत्वा ब्रवीषि गुरुघातिनम्
028c तदर्थमहमुत्पन्नः पाञ्चाल्यस्य सुतोऽनलात्
029a यस्य कार्यमकार्यं वा युध्यतः स्यात्समं रणे
029c तं कथं ब्राह्मणं ब्रूयाः क्षत्रियं वा धनञ्जय
030a यो ह्यनस्त्रविदो हन्याद्ब्रह्मास्त्रैः क्रोधमूर्छितः
030c सर्वोपायैर्न स कथं वध्यः पुरुषसत्तम
031a विधर्मिणं धर्मविद्भिः प्रोक्तं तेषां विषोपमम्
031c जानन्धर्मार्थतत्त्वज्ञः किमर्जुन विगर्हसे
032a नृशंसः स मयाक्रम्य रथ एव निपातितः
032c तन्माभिनन्द्यं बीभत्सो किमर्थं नाभिनन्दसे
033a कृते रणे कथं पार्थ ज्वलनार्कविषोपमम्
033c भीमं द्रोणशिरश्छेदे प्रशस्यं न प्रशंससि
034a योऽसौ ममैव नान्यस्य बान्धवान्युधि जघ्निवान्
034c छित्त्वापि तस्य मूर्धानं नैवास्मि विगतज्वरः
035a तच्च मे कृन्तते मर्म यन्न तस्य शिरो मया
035c निषादविषये क्षिप्तं जयद्रथशिरो यथा
036a अवधश्चापि शत्रूणामधर्मः शिष्यतेऽर्जुन
036c क्षत्रियस्य ह्ययं धर्मो हन्याद्धन्येत वा पुनः
037a स शत्रुर्निहतः सङ्ख्ये मया धर्मेण पाण्डव
037c यथा त्वया हतः शूरो भगदत्तः पितुः सखा
038a पितामहं रणे हत्वा मन्यसे धर्ममात्मनः
038c मया शत्रौ हते कस्मात्पापे धर्मं न मन्यसे
039a नानृतः पाण्डवो ज्येष्ठो नाहं वाधार्मिकोऽर्जुन
039c शिष्यध्रुङ्निहतः पापो युध्यस्व विजयस्तव

