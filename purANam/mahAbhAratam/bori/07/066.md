सञ्जय उवाच	001  
दुःशासनबलं हत्वा सव्यसाची धनञ्जयः	001a  
सिन्धुराजं परीप्सन्वै द्रोणानीकमुपाद्रवत्	001c  
स तु द्रोणं समासाद्य व्यूहस्य प्रमुखे स्थितम्	002a  
कृताञ्जलिरिदं वाक्यं कृष्णस्यानुमतेऽब्रवीत्	002c  
शिवेन ध्याहि मां ब्रह्मन्स्वस्ति चैव वदस्व मे	003a  
भवत्प्रसादादिच्छामि प्रवेष्टुं दुर्भिदां चमूम्	003c  
भवान्पितृसमो मह्यं धर्मराजसमोऽपि च	004a  
तथा कृष्णसमश्चैव सत्यमेतद्ब्रवीमि ते	004c  
अश्वत्थामा यथा तात रक्षणीयस्तवानघ	005a  
तथाहमपि ते रक्ष्यः सदैव द्विजसत्तम	005c  
तव प्रसादादिच्छामि सिन्धुराजानमाहवे	006a  
निहन्तुं द्विपदां श्रेष्ठ प्रतिज्ञां रक्ष मे विभो	006c  
एवमुक्तस्तदाचार्यः प्रत्युवाच स्मयन्निव	007a  
मामजित्वा न बीभत्सो शक्यो जेतुं जयद्रथः	007c  
एतावदुक्त्वा तं द्रोणः शरव्रातैरवाकिरत्	008a  
सरथाश्वध्वजं तीक्ष्णैः प्रहसन्वै ससारथिम्	008c  
ततोऽर्जुनः शरव्रातान्द्रोणस्यावार्य सायकैः	009a  
द्रोणमभ्यर्दयद्बाणैर्घोररूपैर्महत्तरैः	009c  
विव्याध च रणे द्रोणमनुमान्य विशां पते	010a  
क्षत्रधर्मं समास्थाय नवभिः सायकैः पुनः	010c  
तस्येषूनिषुभिश्छित्त्वा द्रोणो विव्याध तावुभौ	011a  
विषाग्निज्वलनप्रख्यैरिषुभिः कृष्णपाण्डवौ	011c  
इयेष पाण्डवस्तस्य बाणैश्छेत्तुं शरासनम्	012a  
तस्य चिन्तयतस्त्वेवं फल्गुनस्य महात्मनः	012c  
द्रोणः शरैरसम्भ्रान्तो ज्यां चिच्छेदाशु वीर्यवान्	012e  
विव्याध च हयानस्य ध्वजं सारथिमेव च	013a  
अर्जुनं च शरैर्वीरं स्मयमानोऽभ्यवाकिरत्	013c  
एतस्मिन्नन्तरे पार्थः सज्जं कृत्वा महद्धनुः	014a  
विशेषयिष्यन्नाचार्यं सर्वास्त्रविदुषां वरम्	014c  
मुमोच षट्शतान्बाणान्गृहीत्वैकमिव द्रुतम्	014e  
पुनः सप्त शतानन्यान्सहस्रं चानिवर्तिनाम्	015a  
चिक्षेपायुतशश्चान्यांस्तेऽघ्नन्द्रोणस्य तां चमूम्	015c  
तैः सम्यगस्तैर्बलिना कृतिना चित्रयोधिना	016a  
मनुष्यवाजिमातङ्गा विद्धाः पेतुर्गतासवः	016c  
विद्रुताश्च रणे पेतुः सञ्छिन्नायुधजीविताः	017a  
रथिनो रथमुख्येभ्यः सहयाः शरपीडिताः	017c  
चूर्णिताक्षिप्तदग्धानां वज्रानिलहुताशनैः	018a  
तुल्यरूपा गजाः पेतुर्गिर्यग्राम्बुदवेश्मनाम्	018c  
पेतुरश्वसहस्राणि प्रहतान्यर्जुनेषुभिः	019a  
हंसा हिमवतः पृष्ठे वारिविप्रहता इव	019c  
रथाश्वद्विपपत्त्योघाः सलिलौघा इवाद्भुताः	020a  
युगान्तादित्यरश्म्याभैः पाण्डवास्तशरैर्हताः	020c  
तं पाण्डवादित्यशरांशुजालं कुरुप्रवीरान्युधि निष्टपन्तम्	021a  
स द्रोणमेघः शरवर्षवेगैः प्राच्छादयन्मेघ इवार्करश्मीन्	021c  
अथात्यर्थविसृष्टेन द्विषतामसुभोजिना	022a  
आजघ्ने वक्षसि द्रोणो नाराचेन धनञ्जयम्	022c  
स विह्वलितसर्वाङ्गः क्षितिकम्पे यथाचलः	023a  
धैर्यमालम्ब्य बीभत्सुर्द्रोणं विव्याध पत्रिभिः	023c  
द्रोणस्तु पञ्चभिर्बाणैर्वासुदेवमताडयत्	024a  
अर्जुनं च त्रिसप्तत्या ध्वजं चास्य त्रिभिः शरैः	024c  
विशेषयिष्यञ्शिष्यं च द्रोणो राजन्पराक्रमी	025a  
अदृश्यमर्जुनं चक्रे निमेषाच्छरवृष्टिभिः	025c  
प्रसक्तान्पततोऽद्राक्ष्म भारद्वाजस्य सायकान्	026a  
मण्डलीकृतमेवास्य धनुश्चादृश्यताद्भुतम्	026c  
तेऽभ्ययुः समरे राजन्वासुदेवधनञ्जयौ	027a  
द्रोणसृष्टाः सुबहवः कङ्कपत्रपरिच्छदाः	027c  
तद्दृष्ट्वा तादृशं युद्धं द्रोणपाण्डवयोस्तदा	028a  
वासुदेवो महाबुद्धिः कार्यवत्तामचिन्तयत्	028c  
ततोऽब्रवीद्वासुदेवो धनञ्जयमिदं वचः	029a  
पार्थ पार्थ महाबाहो न नः कालात्ययो भवेत्	029c  
द्रोणमुत्सृज्य गच्छामः कृत्यमेतन्महत्तरम्	030a  
पार्थश्चाप्यब्रवीत्कृष्णं यथेष्टमिति केशव	030c  
ततः प्रदक्षिणं कृत्वा द्रोणं प्रायान्महाभुजः	031a  
परिवृत्तश्च बीभत्सुरगच्छद्विसृजञ्शरान्	031c  
ततोऽब्रवीत्स्मयन्द्रोणः क्वेदं पाण्डव गम्यते	032a  
ननु नाम रणे शत्रुमजित्वा न निवर्तसे	032c  
अर्जुन उवाच	033  
गुरुर्भवान्न मे शत्रुः शिष्यः पुत्रसमोऽस्मि ते	033a  
न चास्ति स पुमाँल्लोके यस्त्वां युधि पराजयेत्	033c  
सञ्जय उवाच	034  
एवं ब्रुवाणो बीभत्सुर्जयद्रथवधोत्सुकः	034a  
त्वरायुक्तो महाबाहुस्तत्सैन्यं समुपाद्रवत्	034c  
तं चक्ररक्षौ पाञ्चाल्यौ युधामन्यूत्तमौजसौ	035a  
अन्वयातां महात्मानौ विशन्तं तावकं बलम्	035c  
ततो जयो महाराज कृतवर्मा च सात्त्वतः	036a  
काम्बोजश्च श्रुतायुश्च धनञ्जयमवारयन्	036c  
तेषां दशसहस्राणि रथानामनुयायिनाम्	037a  
अभीषाहाः शूरसेनाः शिबयोऽथ वसातयः	037c  
माचेल्लका ललित्थाश्च केकया मद्रकास्तथा	038a  
नारायणाश्च गोपालाः काम्बोजानां च ये गणाः	038c  
कर्णेन विजिताः पूर्वं सङ्ग्रामे शूरसम्मताः	039a  
भारद्वाजं पुरस्कृत्य त्यक्तात्मानोऽर्जुनं प्रति	039c  
पुत्रशोकाभिसन्तप्तं क्रुद्धं मृत्युमिवान्तकम्	040a  
त्यजन्तं तुमुले प्राणान्सन्नद्धं चित्रयोधिनम्	040c  
गाहमानमनीकानि मातङ्गमिव यूथपम्	041a  
महेष्वासं पराक्रान्तं नरव्याघ्रमवारयन्	041c  
ततः प्रववृते युद्धं तुमुलं लोमहर्षणम्	042a  
अन्योन्यं वै प्रार्थयतां योधानामर्जुनस्य च	042c  
जयद्रथवधप्रेप्सुमायान्तं पुरुषर्षभम्	043a  
न्यवारयन्त सहिताः क्रिया व्याधिमिवोत्थितम्	043c  
