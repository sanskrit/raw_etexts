सञ्जय उवाच	001  
सलिले जनिते तस्मिन्कौन्तेयेन महात्मना	001a  
निवारिते द्विषत्सैन्ये कृते च शरवेश्मनि	001c  
वासुदेवो रथात्तूर्णमवतीर्य महाद्युतिः	002a  
मोचयामास तुरगान्वितुन्नान्कङ्कपत्रिभिः	002c  
अदृष्टपूर्वं तद्दृष्ट्वा सिंहनादो महानभूत्	003a  
सिद्धचारणसङ्घानां सैनिकानां च सर्वशः	003c  
पदातिनं तु कौन्तेयं युध्यमानं नरर्षभाः	004a  
नाशक्नुवन्वारयितुं तदद्भुतमिवाभवत्	004c  
आपतत्सु रथौघेषु प्रभूतगजवाजिषु	005a  
नासम्भ्रमत्तदा पार्थस्तदस्य पुरुषानति	005c  
व्यसृजन्त शरौघांस्ते पाण्डवं प्रति पार्थिवाः	006a  
न चाव्यथत धर्मात्मा वासविः परवीरहा	006c  
स तानि शरजालानि गदाः प्रासांश्च वीर्यवान्	007a  
आगतानग्रसत्पार्थः सरितः सागरो यथा	007c  
अस्त्रवेगेन महता पार्थो बाहुबलेन च	008a  
सर्वेषां पार्थिवेन्द्राणामग्रसत्ताञ्शरोत्तमान्	008c  
तत्तु पार्थस्य विक्रान्तं वासुदेवस्य चोभयोः	009a  
अपूजयन्महाराज कौरवाः परमाद्भुतम्	009c  
किमद्भुततरं लोके भविताप्यथ वाप्यभूत्	010a  
यदश्वान्पार्थगोविन्दौ मोचयामासतू रणे	010c  
भयं विपुलमस्मासु तावधत्तां नरोत्तमौ	011a  
तेजो विदधतुश्चोग्रं विस्रब्धौ रणमूर्धनि	011c  
अथोत्स्मयन्हृषीकेशः स्त्रीमध्य इव भारत	012a  
अर्जुनेन कृते सङ्ख्ये शरगर्भगृहे तदा	012c  
उपावर्तयदव्यग्रस्तानश्वान्पुष्करेक्षणः	013a  
मिषतां सर्वसैन्यानां त्वदीयानां विशां पते	013c  
तेषां श्रमं च ग्लानिं च वेपथुं वमथुं व्रणान्	014a  
सर्वं व्यपानुदत्कृष्णः कुशलो ह्यश्वकर्मणि	014c  
शल्यानुद्धृत्य पाणिभ्यां परिमृज्य च तान्हयान्	015a  
उपावृत्य यथान्यायं पाययामास वारि सः	015c  
स ताँल्लब्धोदकान्स्नाताञ्जग्धान्नान्विगतक्लमान्	016a  
योजयामास संहृष्टः पुनरेव रथोत्तमे	016c  
स तं रथवरं शौरिः सर्वशस्त्रभृतां वरः	017a  
समास्थाय महातेजाः सार्जुनः प्रययौ द्रुतम्	017c  
रथं रथवरस्याजौ युक्तं लब्धोदकैर्हयैः	018a  
दृष्ट्वा कुरुबलश्रेष्ठाः पुनर्विमनसोऽभवन्	018c  
विनिःश्वसन्तस्ते राजन्भग्नदंष्ट्रा इवोरगाः	019a  
धिगहो धिग्गतः पार्थः कृष्णश्चेत्यब्रुवन्पृथक्	019c  
सर्वक्षत्रस्य मिषतो रथेनैकेन दंशितौ	020a  
बालक्रीडनकेनेव कदर्थीकृत्य नो बलम्	020c  
क्रोशतां यतमानानामसंसक्तौ परन्तपौ	021a  
दर्शयित्वात्मनो वीर्यं प्रयातौ सर्वराजसु	021c  
तौ प्रयातौ पुनर्दृष्ट्वा तदान्ये सैनिकाब्रुवन्	022a  
त्वरध्वं कुरवः सर्वे वधे कृष्णकिरीटिनोः	022c  
रथं युक्त्वा हि दाशार्हो मिषतां सर्वधन्विनाम्	023a  
जयद्रथाय यात्येष कदर्थीकृत्य नो रणे	023c  
तत्र केचिन्मिथो राजन्समभाषन्त भूमिपाः	024a  
अदृष्टपूर्वं सङ्ग्रामे तद्दृष्ट्वा महदद्भुतम्	024c  
सर्वसैन्यानि राजा च धृतराष्ट्रोऽत्ययं गतः	025a  
दुर्योधनापराधेन क्षत्रं कृत्स्ना च मेदिनी	025c  
विलयं समनुप्राप्ता तच्च राजा न बुध्यते	026a  
इत्येवं क्षत्रियास्तत्र ब्रुवन्त्यन्ये च भारत	026c  
सिन्धुराजस्य यत्कृत्यं गतस्य यमसादनम्	027a  
तत्करोतु वृथादृष्टिर्धार्तराष्ट्रोऽनुपायवित्	027c  
ततः शीघ्रतरं प्रायात्पाण्डवः सैन्धवं प्रति	028a  
निवर्तमाने तिग्मांशौ हृष्टैः पीतोदकैर्हयैः	028c  
तं प्रयान्तं महाबाहुं सर्वशस्त्रभृतां वरम्	029a  
नाशक्नुवन्वारयितुं योधाः क्रुद्धमिवान्तकम्	029c  
विद्राव्य तु ततः सैन्यं पाण्डवः शत्रुतापनः	030a  
यथा मृगगणान्सिंहः सैन्धवार्थे व्यलोडयत्	030c  
गाहमानस्त्वनीकानि तूर्णमश्वानचोदयत्	031a  
बलाकवर्णान्दाशार्हः पाञ्चजन्यं व्यनादयत्	031c  
कौन्तेयेनाग्रतः सृष्टा न्यपतन्पृष्ठतः शराः	032a  
तूर्णात्तूर्णतरं ह्यश्वास्तेऽवहन्वातरंहसः	032c  
वातोद्धूतपताकान्तं रथं जलदनिस्वनम्	033a  
घोरं कपिध्वजं दृष्ट्वा विषण्णा रथिनोऽभवन्	033c  
दिवाकरेऽथ रजसा सर्वतः संवृते भृशम्	034a  
शरार्ताश्च रणे योधा न कृष्णौ शेकुरीक्षितुम्	034c  
ततो नृपतयः क्रुद्धाः परिवव्रुर्धनञ्जयम्	035a  
क्षत्रिया बहवश्चान्ये जयद्रथवधैषिणम्	035c  
अपनीयत्सु शल्येषु धिष्ठितं पुरुषर्षभम्	036a  
दुर्योधनस्त्वगात्पार्थं त्वरमाणो महाहवे	036c  
