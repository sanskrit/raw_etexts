सञ्जय उवाच	001  
बृहत्क्षत्रमथायान्तं केकयं दृढविक्रमम्	001a  
क्षेमधूर्तिर्महाराज विव्याधोरसि मार्गणैः	001c  
बृहत्क्षत्रस्तु तं राजा नवत्या नतपर्वणाम्	002a  
आजघ्ने त्वरितो युद्धे द्रोणानीकबिभित्सया	002c  
क्षेमधूर्तिस्तु सङ्क्रुद्धः केकयस्य महात्मनः	003a  
धनुश्चिच्छेद भल्लेन पीतेन निशितेन च	003c  
अथैनं छिन्नधन्वानं शरेण नतपर्वणा	004a  
विव्याध हृदये तूर्णं प्रवरं सर्वधन्विनाम्	004c  
अथान्यद्धनुरादाय बृहत्क्षत्रो हसन्निव	005a  
व्यश्वसूतध्वजं चक्रे क्षेमधूर्तिं महारथम्	005c  
ततोऽपरेण भल्लेन पीतेन निशितेन च	006a  
जहार नृपतेः कायाच्छिरो ज्वलितकुण्डलम्	006c  
तच्छिन्नं सहसा तस्य शिरः कुञ्चितमूर्धजम्	007a  
सकिरीटं महीं प्राप्य बभौ ज्योतिरिवाम्बरात्	007c  
तं निहत्य रणे हृष्टो बृहत्क्षत्रो महारथः	008a  
सहसाभ्यपतत्सैन्यं तावकं पार्थकारणात्	008c  
धृष्टकेतुमथायान्तं द्रोणहेतोः पराक्रमी	009a  
वीरधन्वा महेष्वासो वारयामास भारत	009c  
तौ परस्परमासाद्य शरदंष्ट्रौ तरस्विनौ	010a  
शरैरनेकसाहस्रैरन्योन्यमभिजघ्नतुः	010c  
तावुभौ नरशार्दूलौ युयुधाते परस्परम्	011a  
महावने तीव्रमदौ वारणाविव यूथपौ	011c  
गिरिगह्वरमासाद्य शार्दूलाविव रोषितौ	012a  
युयुधाते महावीर्यौ परस्परजिघांसया	012c  
तद्युद्धमासीत्तुमुलं प्रेक्षणीयं विशां पते	013a  
सिद्धचारणसङ्घानां विस्मयाद्भुतदर्शनम्	013c  
वीरधन्वा ततः क्रुद्धो धृष्टकेतोः शरासनम्	014a  
द्विधा चिच्छेद भल्लेन प्रहसन्निव भारत	014c  
तदुत्सृज्य धनुश्छिन्नं चेदिराजो महारथः	015a  
शक्तिं जग्राह विपुलां रुक्मदण्डामयस्मयीम्	015c  
तां तु शक्तिं महावीर्यां दोर्भ्यामायम्य भारत	016a  
चिक्षेप सहसा यत्तो वीरधन्वरथं प्रति	016c  
स तया वीरघातिन्या शक्त्या त्वभिहतो भृशम्	017a  
निर्भिन्नहृदयस्तूर्णं निपपात रथान्महीम्	017c  
तस्मिन्विनिहते शूरे त्रिगर्तानां महारथे	018a  
बलं तेऽभज्यत विभो पाण्डवेयैः समन्ततः	018c  
सहदेवे ततः षष्टिं सायकान्दुर्मुखोऽक्षिपत्	019a  
ननाद च महानादं तर्जयन्पाण्डवं रणे	019c  
मद्रेयस्तु ततः क्रुद्धो दुर्मुखं दशभिः शरैः	020a  
भ्राता भ्रातरमायान्तं विव्याध प्रहसन्निव	020c  
तं रणे रभसं दृष्ट्वा सहदेवं महाबलम्	021a  
दुर्मुखो नवभिर्बाणैस्ताडयामास भारत	021c  
दुर्मुखस्य तु भल्लेन छित्त्वा केतुं महाबलः	022a  
जघान चतुरो वाहांश्चतुर्भिर्निशितैः शरैः	022c  
अथापरेण भल्लेन पीतेन निशितेन च	023a  
चिच्छेद सारथेः कायाच्छिरो ज्वलितकुण्डलम्	023c  
क्षुरप्रेण च तीक्ष्णेन कौरव्यस्य महद्धनुः	024a  
सहदेवो रणे छित्त्वा तं च विव्याध पञ्चभिः	024c  
हताश्वं तु रथं त्यक्त्वा दुर्मुखो विमनास्तदा	025a  
आरुरोह रथं राजन्निरमित्रस्य भारत	025c  
सहदेवस्ततः क्रुद्धो निरमित्रं महाहवे	026a  
जघान पृतनामध्ये भल्लेन परवीरहा	026c  
स पपात रथोपस्थान्निरमित्रो जनेश्वरः	027a  
त्रिगर्तराजस्य सुतो व्यथयंस्तव वाहिनीम्	027c  
तं तु हत्वा महाबाहुः सहदेवो व्यरोचत	028a  
यथा दाशरथी रामः खरं हत्वा महाबलम्	028c  
हाहाकारो महानासीत्त्रिगर्तानां जनेश्वर	029a  
राजपुत्रं हतं दृष्ट्वा निरमित्रं महाबलम्	029c  
नकुलस्ते सुतं राजन्विकर्णं पृथुलोचनम्	030a  
मुहूर्ताज्जितवान्सङ्ख्ये तदद्भुतमिवाभवत्	030c  
सात्यकिं व्याघ्रदत्तस्तु शरैः सन्नतपर्वभिः	031a  
चक्रेऽदृश्यं साश्वसूतं सध्वजं पृतनान्तरे	031c  
तान्निवार्य शराञ्शूरः शैनेयः कृतहस्तवत्	032a  
साश्वसूतध्वजं बाणैर्व्याघ्रदत्तमपातयत्	032c  
कुमारे निहते तस्मिन्मगधस्य सुते प्रभो	033a  
मागधाः सर्वतो यत्ता युयुधानमुपाद्रवन्	033c  
विसृजन्तः शरांश्चैव तोमरांश्च सहस्रशः	034a  
भिण्डिपालांस्तथा प्रासान्मुद्गरान्मुसलानपि	034c  
अयोधयन्रणे शूराः सात्वतं युद्धदुर्मदम्	035a  
तांस्तु सर्वान्स बलवान्सात्यक्तिर्युद्धदुर्मदः	035c  
नातिकृच्छ्राद्धसन्नेव विजिग्ये पुरुषर्षभ	035e  
मागधान्द्रवतो दृष्ट्वा हतशेषान्समन्ततः	036a  
बलं तेऽभज्यत विभो युयुधानशरार्दितम्	036c  
नाशयित्वा रणे सैन्यं त्वदीयं माधवोत्तमः	037a  
विधुन्वानो धनुःश्रेष्ठं व्यभ्राजत महायशाः	037c  
भज्यमानं बलं राजन्सात्वतेन महात्मना	038a  
नाभ्यवर्तत युद्धाय त्रासितं दीर्घबाहुना	038c  
ततो द्रोणो भृशं क्रुद्धः सहसोद्वृत्य चक्षुषी	039a  
सात्यकिं सत्यकर्माणं स्वयमेवाभिदुद्रुवे	039c  
