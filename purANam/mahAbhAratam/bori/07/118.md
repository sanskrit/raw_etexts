सञ्जय उवाच	001  
स बाहुरपतद्भूमौ सखड्गः सशुभाङ्गदः	001a  
आदधज्जीवलोकस्य दुःखमुत्तममुत्तमः	001c  
प्रहरिष्यन्हृतो बाहुरदृश्येन किरीटिना	002a  
वेगेनाभ्यपतद्भूमौ पञ्चास्य इव पन्नगः	002c  
स मोघं कृतमात्मानं दृष्ट्वा पार्थेन कौरवः	003a  
उत्सृज्य सात्यकिं क्रोधाद्गर्हयामास पाण्डवम्	003c  
नृशंसं बत कौन्तेय कर्मेदं कृतवानसि	004a  
अपश्यतो विषक्तस्य यन्मे बाहुमचिच्छिदः	004c  
किं नु वक्ष्यसि राजानं धर्मपुत्रं युधिष्ठिरम्	005a  
किं कुर्वाणो मया सङ्ख्ये हतो भूरिश्रवा इति	005c  
इदमिन्द्रेण ते साक्षादुपदिष्टं महात्मना	006a  
अस्त्रं रुद्रेण वा पार्थ द्रोणेनाथ कृपेण वा	006c  
ननु नाम स्वधर्मज्ञस्त्वं लोकेऽभ्यधिकः परैः	007a  
अयुध्यमानस्य कथं रणे प्रहृतवानसि	007c  
न प्रमत्ताय भीताय विरथाय प्रयाचते	008a  
व्यसने वर्तमानाय प्रहरन्ति मनस्विनः	008c  
इदं तु नीचाचरितमसत्पुरुषसेवितम्	009a  
कथमाचरितं पार्थ त्वया कर्म सुदुष्करम्	009c  
आर्येण सुकरं ह्याहुरार्यकर्म धनञ्जय	010a  
अनार्यकर्म त्वार्येण सुदुष्करतरं भुवि	010c  
येषु येषु नरः पार्थ यत्र यत्र च वर्तते	011a  
आशु तच्छीलतामेति तदिदं त्वयि दृश्यते	011c  
कथं हि राजवंश्यस्त्वं कौरवेयो विशेषतः	012a  
क्षत्रधर्मादपक्रान्तः सुवृत्तश्चरितव्रतः	012c  
इदं तु यदतिक्षुद्रं वार्ष्णेयार्थे कृतं त्वया	013a  
वासुदेवमतं नूनं नैतत्त्वय्युपपद्यते	013c  
को हि नाम प्रमत्ताय परेण सह युध्यते	014a  
ईदृशं व्यसनं दद्याद्यो न कृष्णसखो भवेत्	014c  
व्रात्याः संश्लिष्टकर्माणः प्रकृत्यैव विगर्हिताः	015a  
वृष्ण्यन्धकाः कथं पार्थ प्रमाणं भवता कृताः	015c  
एवमुक्त्वा महाबाहुर्यूपकेतुर्महायशाः	016a  
युयुधानं परित्यज्य रणे प्रायमुपाविशत्	016c  
शरानास्तीर्य सव्येन पाणिना पुण्यलक्षणः	017a  
यियासुर्ब्रह्मलोकाय प्राणान्प्राणेष्वथाजुहोत्	017c  
सूर्ये चक्षुः समाधाय प्रसन्नं सलिले मनः	018a  
ध्यायन्महोपनिषदं योगयुक्तोऽभवन्मुनिः	018c  
ततः स सर्वसेनायां जनः कृष्णधनञ्जयौ	019a  
गर्हयामास तं चापि शशंस पुरुषर्षभम्	019c  
निन्द्यमानौ तथा कृष्णौ नोचतुः किञ्चिदप्रियम्	020a  
प्रशस्यमानश्च तथा नाहृष्यद्यूपकेतनः	020c  
तांस्तथा वादिनो राजन्पुत्रांस्तव धनञ्जयः	021a  
अमृष्यमाणो मनसा तेषां तस्य च भाषितम्	021c  
असङ्क्रुद्धमना वाचा स्मारयन्निव भारत	022a  
उवाच पाण्डुतनयः साक्षेपमिव फल्गुनः	022c  
मम सर्वेऽपि राजानो जानन्त्येतन्महाव्रतम्	023a  
न शक्यो मामको हन्तुं यो मे स्याद्बाणगोचरे	023c  
यूपकेतो समीक्ष्य त्वं न मां गर्हितुमर्हसि	024a  
न हि धर्ममविज्ञाय युक्तं गर्हयितुं परम्	024c  
आत्तशस्त्रस्य हि रणे वृष्णिवीरं जिघांसतः	025a  
यदहं बाहुमच्छैत्सं न स धर्मो विगर्हितः	025c  
न्यस्तशस्त्रस्य बालस्य विरथस्य विवर्मणः	026a  
अभिमन्योर्वधं तात धार्मिकः को न पूजयेत्	026c  
एवमुक्तस्तु पार्थेन शिरसा भूमिमस्पृशत्	027a  
पाणिना चैव सव्येन प्राहिणोदस्य दक्षिणम्	027c  
एतत्पार्थस्य तु वचस्ततः श्रुत्वा महाद्युतिः	028a  
यूपकेतुर्महाराज तूष्णीमासीदवाङ्मुखः	028c  
अर्जुन उवाच	029  
या प्रीतिर्धर्मराजे मे भीमे च वदतां वरे	029a  
नकुले सहदेवे च सा मे त्वयि शलाग्रज	029c  
मया तु समनुज्ञातः कृष्णेन च महात्मना	030a  
गच्छ पुण्यकृताँल्लोकाञ्शिबिरौशीनरो यथा	030c  
सञ्जय उवाच	031  
तत उत्थाय शैनेयो विमुक्तः सौमदत्तिना	031a  
खड्गमादाय चिच्छित्सुः शिरस्तस्य महात्मनः	031c  
निहतं पाण्डुपुत्रेण प्रमत्तं भूरिदक्षिणम्	032a  
इयेष सात्यकिर्हन्तुं शलाग्रजमकल्मषम्	032c  
निकृत्तभुजमासीनं छिन्नहस्तमिव द्विपम्	033a  
क्रोशतां सर्वसैन्यानां निन्द्यमानः सुदुर्मनाः	033c  
वार्यमाणः स कृष्णेन पार्थेन च महात्मना	034a  
भीमेन चक्ररक्षाभ्यामश्वत्थाम्ना कृपेण च	034c  
कर्णेन वृषसेनेन सैन्धवेन तथैव च	035a  
विक्रोशतां च सैन्यानामवधीत्तं यतव्रतम्	035c  
प्रायोपविष्टाय रणे पार्थेन छिन्नबाहवे	036a  
सात्यकिः कौरवेन्द्राय खड्गेनापाहरच्छिरः	036c  
नाभ्यनन्दन्त तत्सैन्याः सात्यकिं तेन कर्मणा	037a  
अर्जुनेन हतं पूर्वं यज्जघान कुरूद्वहम्	037c  
सहस्राक्षसमं तत्र सिद्धचारणमानवाः	038a  
भूरिश्रवसमालोक्य युद्धे प्रायगतं हतम्	038c  
अपूजयन्त तं देवा विस्मितास्तस्य कर्मभिः	039a  
पक्षवादांश्च बहुशः प्रावदंस्तस्य सैनिकाः	039c  
न वार्ष्णेयस्यापराधो भवितव्यं हि तत्तथा	040a  
तस्मान्मन्युर्न वः कार्यः क्रोधो दुःखकरो नृणाम्	040c  
हन्तव्यश्चैष वीरेण नात्र कार्या विचारणा	041a  
विहितो ह्यस्य धात्रैव मृत्युः सात्यकिराहवे	041c  
सात्यकिरुवाच	042  
न हन्तव्यो न हन्तव्य इति यन्मां प्रभाषथ	042a  
धर्मवादैरधर्मिष्ठा धर्मकञ्चुकमास्थिताः	042c  
यदा बालः सुभद्रायाः सुतः शस्त्रविनाकृतः	043a  
युष्माभिर्निहतो युद्धे तदा धर्मः क्व वो गतः	043c  
मया त्वेतत्प्रतिज्ञातं क्षेपे कस्मिंश्चिदेव हि	044a  
यो मां निष्पिष्य सङ्ग्रामे जीवन्हन्यात्पदा रुषा	044c  
स मे वध्यो भवेच्छत्रुर्यद्यपि स्यान्मुनिव्रतः	044e  
चेष्टमानं प्रतीघाते सभुजं मां सचक्षुषः	045a  
मन्यध्वं मृतमित्येवमेतद्वो बुद्धिलाघवम्	045c  
युक्तो ह्यस्य प्रतीघातः कृतो मे कुरुपुङ्गवाः	045e  
यत्तु पार्थेन मत्स्नेहात्स्वां प्रतिज्ञां च रक्षता	046a  
सखड्गोऽस्य हृतो बाहुरेतेनैवास्मि वञ्चितः	046c  
भवितव्यं च यद्भावि दैवं चेष्टयतीव च	047a  
सोऽयं हतो विमर्देऽस्मिन्किमत्राधर्मचेष्टितम्	047c  
अपि चायं पुरा गीतः श्लोको वाल्मीकिना भुवि	048a  
पीडाकरममित्राणां यत्स्यात्कर्तव्यमेव तत्	048c  
सञ्जय उवाच	049  
एवमुक्ते महाराज सर्वे कौरवपाण्डवाः	049a  
न स्म किञ्चिदभाषन्त मनसा समपूजयन्	049c  
मन्त्रैर्हि पूतस्य महाध्वरेषु यशस्विनो भूरिसहस्रदस्य	050a  
मुनेरिवारण्यगतस्य तस्य न तत्र कश्चिद्वधमभ्यनन्दत्	050c  
सुनीलकेशं वरदस्य तस्य शूरस्य पारावतलोहिताक्षम्	051a  
अश्वस्य मेध्यस्य शिरो निकृत्तं न्यस्तं हविर्धानमिवोत्तरेण	051c  
स तेजसा शस्त्रहतेन पूतो महाहवे देहवरं विसृज्य	052a  
आक्रामदूर्ध्वं वरदो वरार्हो व्यावृत्य धर्मेण परेण रोदसी	052c  

