001  सञ्जय उवाच
001a कृतेऽवहारे सैन्यानां प्रथमे भरतर्षभ
001c भीष्मे च युधि संरब्धे हृष्टे दुर्योधने तथा
002a धर्मराजस्ततस्तूर्णमभिगम्य जनार्दनम्
002c भ्रातृभिः सहितः सर्वैः सर्वैश्चैव जनेश्वरैः
003a शुचा परमया युक्तश्चिन्तयानः पराजयम्
003c वार्ष्णेयमब्रवीद्राजन्दृष्ट्वा भीष्मस्य विक्रमम्
004a कृष्ण पश्य महेष्वासं भीष्मं भीमपराक्रमम्
004c शरैर्दहन्तं सैन्यं मे ग्रीष्मे कक्षमिवानलम्
005a कथमेनं महात्मानं शक्ष्यामः प्रतिवीक्षितुम्
005c लेलिह्यमानं सैन्यं मे हविष्मन्तमिवानलम्
006a एतं हि पुरुषव्याघ्रं धनुष्मन्तं महाबलम्
006c दृष्ट्वा विप्रद्रुतं सैन्यं मदीयं मार्गणाहतम्
007a शक्यो जेतुं यमः क्रुद्धो वज्रपाणिश्च संयुगे
007c वरुणः पाशभृच्चापि कुबेरो वा गदाधरः
008a न तु भीष्मो महातेजाः शक्यो जेतुं महाबलः
008c सोऽहमेवं गते मग्नो भीष्मागाधजलेऽप्लवः
009a आत्मनो बुद्धिदौर्बल्याद्भीष्ममासाद्य केशव
009c वनं यास्यामि गोविन्द श्रेयो मे तत्र जीवितुम्
010a न त्विमान्पृथिवीपालान्दातुं भीष्माय मृत्यवे
010c क्षपयिष्यति सेनां मे कृष्ण भीष्मो महास्त्रवित्
011a यथानलं प्रज्वलितं पतङ्गाः समभिद्रुताः
011c विनाशायैव गच्छन्ति तथा मे सैनिको जनः
012a क्षयं नीतोऽस्मि वार्ष्णेय राज्यहेतोः पराक्रमी
012c भ्रातरश्चैव मे वीराः कर्शिताः शरपीडिताः
013a मत्कृते भ्रातृसौहार्दाद्राज्याद्भ्रष्टास्तथा सुखात्
013c जीवितं बहु मन्येऽहं जीवितं ह्यद्य दुर्लभम्
014a जीवितस्य हि शेषेण तपस्तप्स्यामि दुश्चरम्
014c न घातयिष्यामि रणे मित्राणीमानि केशव
015a रथान्मे बहुसाहस्रान्दिव्यैरस्त्रैर्महाबलः
015c घातयत्यनिशं भीष्मः प्रवराणां प्रहारिणाम्
016a किं नु कृत्वा कृतं मे स्याद्ब्रूहि माधव माचिरम्
016c मध्यस्थमिव पश्यामि समरे सव्यसाचिनम्
017a एको भीमः परं शक्त्या युध्यत्येष महाभुजः
017c केवलं बाहुवीर्येण क्षत्रधर्ममनुस्मरन्
018a गदया वीरघातिन्या यथोत्साहं महामनाः
018c करोत्यसुकरं कर्म गजाश्वरथपत्तिषु
019a नालमेष क्षयं कर्तुं परसैन्यस्य मारिष
019c आर्जवेनैव युद्धेन वीर वर्षशतैरपि
020a एकोऽस्त्रवित्सखा तेऽयं सोऽप्यस्मान्समुपेक्षते
020c निर्दह्यमानान्भीष्मेण द्रोणेन च महात्मना
021a दिव्यान्यस्त्राणि भीष्मस्य द्रोणस्य च महात्मनः
021c धक्ष्यन्ति क्षत्रियान्सर्वान्प्रयुक्तानि पुनः पुनः
022a कृष्ण भीष्मः सुसंरब्धः सहितः सर्वपार्थिवैः
022c क्षपयिष्यति नो नूनं यादृशोऽस्य पराक्रमः
023a स त्वं पश्य महेष्वासं योगीष्वर महारथम्
023c यो भीष्मं शमयेत्सङ्ख्ये दावाग्निं जलदो यथा
024a तव प्रसादाद्गोविन्द पाण्डवा निहतद्विषः
024c स्वराज्यमनुसम्प्राप्ता मोदिष्यन्ति सबान्धवाः
025a एवमुक्त्वा ततः पार्थो ध्यायन्नास्ते महामनाः
025c चिरमन्तर्मना भूत्वा शोकोपहतचेतनः
026a शोकार्तं पाण्डवं ज्ञात्वा दुःखेन हतचेतसम्
026c अब्रवीत्तत्र गोविन्दो हर्षयन्सर्वपाण्डवान्
027a मा शुचो भरतश्रेष्ठ न त्वं शोचितुमर्हसि
027c यस्य ते भ्रातरः शूराः सर्वलोकस्य धन्विनः
028a अहं च प्रियकृद्राजन्सात्यकिश्च महारथः
028c विराटद्रुपदौ वृद्धौ धृष्टद्युम्नश्च पार्षतः
029a तथैव सबलाः सर्वे राजानो राजसत्तम
029c त्वत्प्रसादं प्रतीक्षन्ते त्वद्भक्ताश्च विशाम्पते
030a एष ते पार्षतो नित्यं हितकामः प्रिये रतः
030c सेनापत्यमनुप्राप्तो धृष्टद्युम्नो महाबलः
030e शिखण्डी च महाबाहो भीष्मस्य निधनं किल
031a एतच्छ्रुत्वा ततो राजा धृष्टद्युम्नं महारथम्
031c अब्रवीत्समितौ तस्यां वासुदेवस्य शृण्वतः
032a धृष्टद्युम्न निबोधेदं यत्त्वा वक्ष्यामि मारिष
032c नातिक्रम्यं भवेत्तच्च वचनं मम भाषितम्
033a भवान्सेनापतिर्मह्यं वासुदेवेन सम्मतः
033c कार्त्तिकेयो यथा नित्यं देवानामभवत्पुरा
033e तथा त्वमपि पाण्डूनां सेनानीः पुरुषर्षभ
034a स त्वं पुरुषशार्दूल विक्रम्य जहि कौरवान्
034c अहं च त्वानुयास्यामि भीमः कृष्णश्च मारिष
035a माद्रीपुत्रौ च सहितौ द्रौपदेयाश्च दंशिताः
035c ये चान्ये पृथिवीपालाः प्रधानाः पुरुषर्षभ
036a तत उद्धर्षयन्सर्वान्धृष्टद्युम्नोऽभ्यभाषत
036c अहं द्रोणान्तकः पार्थ विहितः शम्भुना पुरा
037a रणे भीष्मं तथा द्रोणं कृपं शल्यं जयद्रथम्
037c सर्वानद्य रणे दृप्तान्प्रतियोत्स्यामि पार्थिव
038a अथोत्क्रुष्टं महेष्वासैः पाण्डवैर्युद्धदुर्मदैः
038c समुद्यते पार्थिवेन्द्रे पार्षते शत्रुसूदने
039a तमब्रवीत्ततः पार्थः पार्षतं पृतनापतिम्
039c व्यूहः क्रौञ्चारुणो नाम सर्वशत्रुनिबर्हणः
040a यं बृहस्पतिरिन्द्राय तदा देवासुरेऽब्रवीत्
040c तं यथावत्प्रतिव्यूह परानीकविनाशनम्
040e अदृष्टपूर्वं राजानः पश्यन्तु कुरुभिः सह
041a तथोक्तः स नृदेवेन विष्णुर्वज्रभृता इव
041c प्रभाते सर्वसैन्यानामग्रे चक्रे धनञ्जयम्
042a आदित्यपथगः केतुस्तस्याद्भुतमनोरमः
042c शासनात्पुरुहूतस्य निर्मितो विश्वकर्मणा
043a इन्द्रायुधसवर्णाभिः पताकाभिरलङ्कृतः
043c आकाशग इवाकाशे गन्धर्वनगरोपमः
043e नृत्यमान इवाभाति रथचर्यासु मारिष
044a तेन रत्नवता पार्थः स च गाण्डीवधन्वना
044c बभूव परमोपेतः स्वयम्भूरिव भानुना
045a शिरोऽभूद्द्रुपदो राजा महत्या सेनया वृतः
045c कुन्तिभोजश्च चैद्यश्च चक्षुष्यास्तां जनेश्वर
046a दाशार्णकाः प्रयागाश्च दाशेरकगणैः सह
046c अनूपगाः किराताश्च ग्रीवायां भरतर्षभ
047a पटच्चरैश्च हुण्डैश्च राजन्पौरवकैस्तथा
047c निषादैः सहितश्चापि पृष्ठमासीद्युधिष्ठिरः
048a पक्षौ तु भीमसेनश्च धृष्टद्युम्नश्च पार्षतः
048c द्रौपदेयाभिमन्युश्च सात्यकिश्च महारथः
049a पिशाचा दरदाश्चैव पुण्ड्राः कुण्डीविषैः सह
049c मडका लडकाश्चैव तङ्गणाः परतङ्गणाः
050a बाह्लिकास्तित्तिराश्चैव चोलाः पाण्ड्याश्च भारत
050c एते जनपदा राजन्दक्षिणं पक्षमाश्रिताः
051a अग्निवेष्या जगत्तुण्डाः पलदाशाश्च भारत
051c शबरास्तुम्बुपाश्चैव वत्साश्च सह नाकुलैः
051e नकुलः सहदेवश्च वामं पार्श्वं समाश्रिताः
052a रथानामयुतं पक्षौ शिरश्च नियुतं तथा
052c पृष्ठमर्बुदमेवासीत्सहस्राणि च विंशतिः
052e ग्रीवायां नियुतं चापि सहस्राणि च सप्ततिः
053a पक्षकोटिप्रपक्षेषु पक्षान्तेषु च वारणाः
053c जग्मुः परिवृता राजंश्चलन्त इव पर्वताः
054a जघनं पालयामास विराटः सह केकयैः
054c काशिराजश्च शैब्यश्च रथानामयुतैस्त्रिभिः
055a एवमेतं महाव्यूहं व्यूह्य भारत पाण्डवाः
055c सूर्योदयनमिच्छन्तः स्थिता युद्धाय दंशिताः
056a तेषामादित्यवर्णानि विमलानि महान्ति च
056c श्वेतच्छत्राण्यशोभन्त वारणेषु रथेषु च

