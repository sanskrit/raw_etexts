धृतराष्ट्र उवाच	001  
अक्षौहिण्यो दशैकां च व्यूढां दृष्ट्वा युधिष्ठिरः	001a  
कथमल्पेन सैन्येन प्रत्यव्यूहत पाण्डवः	001c  
यो वेद मानुषं व्यूहं दैवं गान्धर्वमासुरम्	002a  
कथं भीष्मं स कौन्तेयः प्रत्यव्यूहत पाण्डवः	002c  
सञ्जय उवाच	003  
धार्तराष्ट्राण्यनीकानि दृष्ट्वा व्यूढानि पाण्डवः	003a  
अभ्यभाषत धर्मात्मा धर्मराजो धनञ्जयम्	003c  
महर्षेर्वचनात्तात वेदयन्ति बृहस्पतेः	004a  
संहतान्योधयेदल्पान्कामं विस्तारयेद्बहून्	004c  
सूचीमुखमनीकं स्यादल्पानां बहुभिः सह	005a  
अस्माकं च तथा सैन्यमल्पीयः सुतरां परैः	005c  
एतद्वचनमाज्ञाय महर्षेर्व्यूह पाण्डव	006a  
तच्छ्रुत्वा धर्मराजस्य प्रत्यभाषत फल्गुणः	006c  
एष व्यूहामि ते राजन्व्यूहं परमदुर्जयम्	007a  
अचलं नाम वज्राख्यं विहितं वज्रपाणिना	007c  
यः स वात इवोद्धूतः समरे दुःसहः परैः	008a  
स नः पुरो योत्स्यति वै भीमः प्रहरतां वरः	008c  
तेजांसि रिपुसैन्यानां मृद्नन्पुरुषसत्तमः	009a  
अग्रेऽग्रणीर्यास्यति नो युद्धोपायविचक्षणः	009c  
यं दृष्ट्वा पार्थिवाः सर्वे दुर्योधनपुरोगमाः	010a  
निवर्तिष्यन्ति सम्भ्रान्ताः सिंहं क्षुद्रमृगा इव	010c  
तं सर्वे संश्रयिष्यामः प्राकारमकुतोभयम्	011a  
भीमं प्रहरतां श्रेष्ठं वज्रपाणिमिवामराः	011c  
न हि सोऽस्ति पुमाँल्लोके यः सङ्क्रुद्धं वृकोदरम्	012a  
द्रष्टुमत्युग्रकर्माणं विषहेत नरर्षभम्	012c  
भीमसेनो गदां बिभ्रद्वज्रसारमयीं दृढाम्	013a  
चरन्वेगेन महता समुद्रमपि शोषयेत्	013c  
केकया धृष्टकेतुश्च चेकितानश्च वीर्यवान्	014a  
एत तिष्ठन्ति सामात्याः प्रेक्षकास्ते नरेश्वर	014c  
धृतराष्ट्रस्य दायादा इति बीभत्सुरब्रवीत्	015a  
ब्रुवाणं तु तथा पार्थं सर्वसैन्यानि मारिष	015c  
अपूजयंस्तदा वाग्भिरनुकूलाभिराहवे	015e  
एवमुक्त्वा महाबाहुस्तथा चक्रे धनञ्जयः	016a  
व्यूह्य तानि बलान्याशु प्रययौ फल्गुनस्तदा	016c  
सम्प्रयातान्कुरून्दृष्ट्वा पाण्डवानां महाचमूः	017a  
गङ्गेव पूर्णा स्तिमिता स्यन्दमाना व्यदृश्यत	017c  
भीमसेनोऽग्रणीस्तेषां धृष्टद्युम्नश्च पार्षतः	018a  
नकुलः सहदेवश्च धृष्टकेतुश्च वीर्यवान्	018c  
समुद्योज्य ततः पश्चाद्राजाप्यक्षौहिणीवृतः	019a  
भ्रातृभिः सह पुत्रैश्च सोऽभ्यरक्षत पृष्ठतः	019c  
चक्ररक्षौ तु भीमस्य माद्रीपुत्रौ महाद्युती	020a  
द्रौपदेयाः ससौभद्राः पृष्ठगोपास्तरस्विनः	020c  
धृष्टद्युम्नश्च पाञ्चाल्यस्तेषां गोप्ता महारथः	021a  
सहितः पृतनाशूरै रथमुख्यैः प्रभद्रकैः	021c  
शिखण्डी तु ततः पश्चादर्जुनेनाभिरक्षितः	022a  
यत्तो भीष्मविनाशाय प्रययौ भरतर्षभ	022c  
पृष्ठगोपोऽर्जुनस्यापि युयुधानो महारथः	023a  
चक्ररक्षौ तु पाञ्चाल्यौ युधामन्यूत्तमौजसौ	023c  
राजा तु मध्यमानीके कुन्तीपुत्रो युधिष्ठिरः	024a  
बृहद्भिः कुञ्जरैर्मत्तैश्चलद्भिरचलैरिव	024c  
अक्षौहिण्या च पाञ्चाल्यो यज्ञसेनो महामनाः	025a  
विराटमन्वयात्पश्चात्पाण्डवार्थे पराक्रमी	025c  
तेषामादित्यचन्द्राभाः कनकोत्तमभूषणाः	026a  
नानाचिह्नधरा राजन्रथेष्वासन्महाध्वजाः	026c  
समुत्सर्प्य ततः पश्चाद्धृष्टद्युम्नो महारथः	027a  
भ्रातृभिः सह पुत्रैश्च सोऽभ्यरक्षद्युधिष्ठिरम्	027c  
त्वदीयानां परेषां च रथेषु विविधान्ध्वजान्	028a  
अभिभूयार्जुनस्यैको ध्वजस्तस्थौ महाकपिः	028c  
पादातास्त्वग्रतोऽगच्छन्नसिशक्त्यृष्टिपाणयः	029a  
अनेकशतसाहस्रा भीमसेनस्य रक्षिणः	029c  
वारणा दशसाहस्राः प्रभिन्नकरटामुखाः	030a  
शूरा हेममयैर्जालैर्दीप्यमाना इवाचलाः	030c  
क्षरन्त इव जीमूता मदार्द्राः पद्मगन्धिनः	031a  
राजानमन्वयुः पश्चाच्चलन्त इव पर्वताः	031c  
भीमसेनो गदां भीमां प्रकर्षन्परिघोपमाम्	032a  
प्रचकर्ष महत्सैन्यं दुराधर्षो महामनाः	032c  
तमर्कमिव दुष्प्रेक्ष्यं तपन्तं रश्मिमालिनम्	033a  
न शेकुः सर्वतो योधाः प्रतिवीक्षितुमन्तिके	033c  
वज्रो नामैष तु व्यूहो दुर्भिदः सर्वतोमुखः	034a  
चापविद्युद्ध्वजो घोरो गुप्तो गाण्डीवधन्वना	034c  
यं प्रतिव्यूह्य तिष्ठन्ति पाण्डवास्तव वाहिनीम्	035a  
अजेयो मानुषे लोके पाण्डवैरभिरक्षितः	035c  
सन्ध्यां तिष्ठत्सु सैन्येषु सूर्यस्योदयनं प्रति	036a  
प्रावात्सपृषतो वायुरनभ्रे स्तनयित्नुमान्	036c  
विष्वग्वाताश्च वान्त्युग्रा नीचैः शर्करकर्षिणः	037a  
रजश्चोद्धूयमानं तु तमसाच्छादयज्जगत्	037c  
पपात महती चोल्का प्राङ्मुखी भरतर्षभ	038a  
उद्यन्तं सूर्यमाहत्य व्यशीर्यत महास्वना	038c  
अथ सज्जीयमानेषु सैन्येषु भरतर्षभ	039a  
निष्प्रभोऽभ्युदियात्सूर्यः सघोषो भूश्चचाल ह	039c  
व्यशीर्यत सनादा च तदा भरतसत्तम	039e  
निर्घाता बहवो राजन्दिक्षु सर्वासु चाभवन्	040a  
प्रादुरासीद्रजस्तीव्रं न प्राज्ञायत किञ्चन	040c  
ध्वजानां धूयमानानां सहसा मातरिश्वना	041a  
किङ्किणीजालनद्धानां काञ्चनस्रग्वतां रवैः	041c  
महतां सपताकानामादित्यसमतेजसाम्	042a  
सर्वं झणझणीभूतमासीत्तालवनेष्विव	042c  
एवं ते पुरुषव्याघ्राः पाण्डवा युद्धनन्दिनः	043a  
व्यवस्थिताः प्रतिव्यूह्य तव पुत्रस्य वाहिनीम्	043c  
स्रंसन्त इव मज्जानो योधानां भरतर्षभ	044a  
दृष्ट्वाग्रतो भीमसेनं गदापाणिमवस्थितम्	044c  
