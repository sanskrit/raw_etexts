धृतराष्ट्र उवाच	001  
धर्मक्षेत्रे कुरुक्षेत्रे समवेता युयुत्सवः	001a  
मामकाः पाण्डवाश्चैव किमकुर्वत सञ्जय	001c  
सञ्जय उवाच	002  
दृष्ट्वा तु पाण्डवानीकं व्यूढं दुर्योधनस्तदा	002a  
आचार्यमुपसङ्गम्य राजा वचनमब्रवीत्	002c  
पश्यैतां पाण्डुपुत्राणामाचार्य महतीं चमूम्	003a  
व्यूढां द्रुपदपुत्रेण तव शिष्येण धीमता	003c  
अत्र शूरा महेष्वासा भीमार्जुनसमा युधि	004a  
युयुधानो विराटश्च द्रुपदश्च महारथः	004c  
धृष्टकेतुश्चेकितानः काशिराजश्च वीर्यवान्	005a  
पुरुजित्कुन्तिभोजश्च शैब्यश्च नरपुङ्गवः	005c  
युधामन्युश्च विक्रान्त उत्तमौजाश्च वीर्यवान्	006a  
सौभद्रो द्रौपदेयाश्च सर्व एव महारथाः	006c  
अस्माकं तु विशिष्टा ये तान्निबोध द्विजोत्तम	007a  
नायका मम सैन्यस्य सञ्ज्ञार्थं तान्ब्रवीमि ते	007c  
भवान्भीष्मश्च कर्णश्च कृपश्च समितिञ्जयः	008a  
अश्वत्थामा विकर्णश्च सौमदत्तिस्तथैव च	008c  
अन्ये च बहवः शूरा मदर्थे त्यक्तजीविताः	009a  
नानाशस्त्रप्रहरणाः सर्वे युद्धविशारदाः	009c  
अपर्याप्तं तदस्माकं बलं भीष्माभिरक्षितम्	010a  
पर्याप्तं त्विदमेतेषां बलं भीमाभिरक्षितम्	010c  
अयनेषु च सर्वेषु यथाभागमवस्थिताः	011a  
भीष्ममेवाभिरक्षन्तु भवन्तः सर्व एव हि	011c  
तस्य सञ्जनयन्हर्षं कुरुवृद्धः पितामहः	012a  
सिंहनादं विनद्योच्चैः शङ्खं दध्मौ प्रतापवान्	012c  
ततः शङ्खाश्च भेर्यश्च पणवानकगोमुखाः	013a  
सहसैवाभ्यहन्यन्त स शब्दस्तुमुलोऽभवत्	013c  
ततः श्वेतैर्हयैर्युक्ते महति स्यन्दने स्थितौ	014a  
माधवः पाण्डवश्चैव दिव्यौ शङ्खौ प्रदध्मतुः	014c  
पाञ्चजन्यं हृषीकेशो देवदत्तं धनञ्जयः	015a  
पौण्ड्रं दध्मौ महाशङ्खं भीमकर्मा वृकोदरः	015c  
अनन्तविजयं राजा कुन्तीपुत्रो युधिष्ठिरः	016a  
नकुलः सहदेवश्च सुघोषमणिपुष्पकौ	016c  
काश्यश्च परमेष्वासः शिखण्डी च महारथः	017a  
धृष्टद्युम्नो विराटश्च सात्यकिश्चापराजितः	017c  
द्रुपदो द्रौपदेयाश्च सर्वशः पृथिवीपते	018a  
सौभद्रश्च महाबाहुः शङ्खान्दध्मुः पृथक्पृथक्	018c  
स घोषो धार्तराष्ट्राणां हृदयानि व्यदारयत्	019a  
नभश्च पृथिवीं चैव तुमुलो व्यनुनादयन्	019c  
अथ व्यवस्थितान्दृष्ट्वा धार्तराष्ट्रान्कपिध्वजः	020a  
प्रवृत्ते शस्त्रसम्पाते धनुरुद्यम्य पाण्डवः	020c  
हृषीकेशं तदा वाक्यमिदमाह महीपते	021a  
सेनयोरुभयोर्मध्ये रथं स्थापय मेऽच्युत	021c  
यावदेतान्निरीक्षेऽहं योद्धुकामानवस्थितान्	022a  
कैर्मया सह योद्धव्यमस्मिन्रणसमुद्यमे	022c  
योत्स्यमानानवेक्षेऽहं य एतेऽत्र समागताः	023a  
धार्तराष्ट्रस्य दुर्बुद्धेर्युद्धे प्रियचिकीर्षवः	023c  
एवमुक्तो हृषीकेशो गुडाकेशेन भारत	024a  
सेनयोरुभयोर्मध्ये स्थापयित्वा रथोत्तमम्	024c  
भीष्मद्रोणप्रमुखतः सर्वेषां च महीक्षिताम्	025a  
उवाच पार्थ पश्यैतान्समवेतान्कुरूनिति	025c  
तत्रापश्यत्स्थितान्पार्थः पितॄनथ पितामहान्	026a  
आचार्यान्मातुलान्भ्रातॄन्पुत्रान्पौत्रान्सखींस्तथा	026c  
श्वशुरान्सुहृदश्चैव सेनयोरुभयोरपि	027a  
तान्समीक्ष्य स कौन्तेयः सर्वान्बन्धूनवस्थितान्	027c  
कृपया परयाविष्टो विषीदन्निदमब्रवीत्	028a  
दृष्ट्वेमान्स्वजनान्कृष्ण युयुत्सून्समवस्थितान्	028c  
सीदन्ति मम गात्राणि मुखं च परिशुष्यति	029a  
वेपथुश्च शरीरे मे रोमहर्षश्च जायते	029c  
गाण्डीवं स्रंसते हस्तात्त्वक्चैव परिदह्यते	030a  
न च शक्नोम्यवस्थातुं भ्रमतीव च मे मनः	030c  
निमित्तानि च पश्यामि विपरीतानि केशव	031a  
न च श्रेयोऽनुपश्यामि हत्वा स्वजनमाहवे	031c  
न काङ्क्षे विजयं कृष्ण न च राज्यं सुखानि च	032a  
किं नो राज्येन गोविन्द किं भोगैर्जीवितेन वा	032c  
येषामर्थे काङ्क्षितं नो राज्यं भोगाः सुखानि च	033a  
त इमेऽवस्थिता युद्धे प्राणांस्त्यक्त्वा धनानि च	033c  
आचार्याः पितरः पुत्रास्तथैव च पितामहाः	034a  
मातुलाः श्वशुराः पौत्राः स्यालाः सम्बन्धिनस्तथा	034c  
एतान्न हन्तुमिच्छामि घ्नतोऽपि मधुसूदन	035a  
अपि त्रैलोक्यराज्यस्य हेतोः किं नु महीकृते	035c  
निहत्य धार्तराष्ट्रान्नः का प्रीतिः स्याज्जनार्दन	036a  
पापमेवाश्रयेदस्मान्हत्वैतानाततायिनः	036c  
तस्मान्नार्हा वयं हन्तुं धार्तराष्ट्रान्सबान्धवान्	037a  
स्वजनं हि कथं हत्वा सुखिनः स्याम माधव	037c  
यद्यप्येते न पश्यन्ति लोभोपहतचेतसः	038a  
कुलक्षयकृतं दोषं मित्रद्रोहे च पातकम्	038c  
कथं न ज्ञेयमस्माभिः पापादस्मान्निवर्तितुम्	039a  
कुलक्षयकृतं दोषं प्रपश्यद्भिर्जनार्दन	039c  
कुलक्षये प्रणश्यन्ति कुलधर्माः सनातनाः	040a  
धर्मे नष्टे कुलं कृत्स्नमधर्मोऽभिभवत्युत	040c  
अधर्माभिभवात्कृष्ण प्रदुष्यन्ति कुलस्त्रियः	041a  
स्त्रीषु दुष्टासु वार्ष्णेय जायते वर्णसङ्करः	041c  
सङ्करो नरकायैव कुलघ्नानां कुलस्य च	042a  
पतन्ति पितरो ह्येषां लुप्तपिण्डोदकक्रियाः	042c  
दोषैरेतैः कुलघ्नानां वर्णसङ्करकारकैः	043a  
उत्साद्यन्ते जातिधर्माः कुलधर्माश्च शाश्वताः	043c  
उत्सन्नकुलधर्माणां मनुष्याणां जनार्दन	044a  
नरके नियतं वासो भवतीत्यनुशुश्रुम	044c  
अहो बत महत्पापं कर्तुं व्यवसिता वयम्	045a  
यद्राज्यसुखलोभेन हन्तुं स्वजनमुद्यताः	045c  
यदि मामप्रतीकारमशस्त्रं शस्त्रपाणयः	046a  
धार्तराष्ट्रा रणे हन्युस्तन्मे क्षेमतरं भवेत्	046c  
एवमुक्त्वार्जुनः सङ्ख्ये रथोपस्थ उपाविशत्	047a  
विसृज्य सशरं चापं शोकसंविग्नमानसः	047c  
