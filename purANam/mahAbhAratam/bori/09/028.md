सञ्जय उवाच	001  
ततः क्रुद्धा महाराज सौबलस्य पदानुगाः	001a  
त्यक्त्वा जीवितमाक्रन्दे पाण्डवान्पर्यवारयन्	001c  
तानर्जुनः प्रत्यगृह्णात्सहदेवजये धृतः	002a  
भीमसेनश्च तेजस्वी क्रुद्धाशीविषदर्शनः	002c  
शक्त्यृष्टिप्रासहस्तानां सहदेवं जिघांसताम्	003a  
सङ्कल्पमकरोन्मोघं गाण्डीवेन धनञ्जयः	003c  
प्रगृहीतायुधान्बाहून्योधानामभिधावताम्	004a  
भल्लैश्चिच्छेद बीभत्सुः शिरांस्यपि हयानपि	004c  
ते हताः प्रत्यपद्यन्त वसुधां विगतासवः	005a  
त्वरिता लोकवीरेण प्रहताः सव्यसाचिना	005c  
ततो दुर्योधनो राजा दृष्ट्वा स्वबलसङ्क्षयम्	006a  
हतशेषान्समानीय क्रुद्धो रथशतान्विभो	006c  
कुञ्जरांश्च हयांश्चैव पादातांश्च परन्तप	007a  
उवाच सहितान्सर्वान्धार्तराष्ट्र इदं वचः	007c  
समासाद्य रणे सर्वान्पाण्डवान्ससुहृद्गणान्	008a  
पाञ्चाल्यं चापि सबलं हत्वा शीघ्रं निवर्तत	008c  
तस्य ते शिरसा गृह्य वचनं युद्धदुर्मदाः	009a  
प्रत्युद्ययू रणे पार्थांस्तव पुत्रस्य शासनात्	009c  
तानभ्यापततः शीघ्रं हतशेषान्महारणे	010a  
शरैराशीविषाकारैः पाण्डवाः समवाकिरन्	010c  
तत्सैन्यं भरतश्रेष्ठ मुहूर्तेन महात्मभिः	011a  
अवध्यत रणं प्राप्य त्रातारं नाभ्यविन्दत	011c  
प्रतिष्ठमानं तु भयान्नावतिष्ठत दंशितम्	011e  
अश्वैर्विपरिधावद्भिः सैन्येन रजसा वृते	012a  
न प्राज्ञायन्त समरे दिशश्च प्रदिशस्तथा	012c  
ततस्तु पाण्डवानीकान्निःसृत्य बहवो जनाः	013a  
अभ्यघ्नंस्तावकान्युद्धे मुहूर्तादिव भारत	013c  
ततो निःशेषमभवत्तत्सैन्यं तव भारत	013e  
अक्षौहिण्यः समेतास्तु तव पुत्रस्य भारत	014a  
एकादश हता युद्धे ताः प्रभो पाण्डुसृञ्जयैः	014c  
तेषु राजसहस्रेषु तावकेषु महात्मसु	015a  
एको दुर्योधनो राजन्नदृश्यत भृशं क्षतः	015c  
ततो वीक्ष्य दिशः सर्वा दृष्ट्वा शून्यां च मेदिनीम्	016a  
विहीनः सर्वयोधैश्च पाण्डवान्वीक्ष्य संयुगे	016c  
मुदितान्सर्वसिद्धार्थान्नर्दमानान्समन्ततः	017a  
बाणशब्दरवांश्चैव श्रुत्वा तेषां महात्मनाम्	017c  
दुर्योधनो महाराज कश्मलेनाभिसंवृतः	018a  
अपयाने मनश्चक्रे विहीनबलवाहनः	018c  
धृतराष्ट्र उवाच	019  
निहते मामके सैन्ये निःशेषे शिबिरे कृते	019a  
पाण्डवानां बलं सूत किं नु शेषमभूत्तदा	019c  
एतन्मे पृच्छतो ब्रूहि कुशलो ह्यसि सञ्जय	019e  
यच्च दुर्योधनो मन्दः कृतवांस्तनयो मम	020a  
बलक्षयं तथा दृष्ट्वा स एकः पृथिवीपतिः	020c  
सञ्जय उवाच	021  
रथानां द्वे सहस्रे तु सप्त नागशतानि च	021a  
पञ्च चाश्वसहस्राणि पत्तीनां च शतं शताः	021c  
एतच्छेषमभूद्राजन्पाण्डवानां महद्बलम्	022a  
परिगृह्य हि यद्युद्धे धृष्टद्युम्नो व्यवस्थितः	022c  
एकाकी भरतश्रेष्ठ ततो दुर्योधनो नृपः	023a  
नापश्यत्समरे कञ्चित्सहायं रथिनां वरः	023c  
नर्दमानान्परांश्चैव स्वबलस्य च सङ्क्षयम्	024a  
हतं स्वहयमुत्सृज्य प्राङ्मुखः प्राद्रवद्भयात्	024c  
एकादशचमूभर्ता पुत्रो दुर्योधनस्तव	025a  
गदामादाय तेजस्वी पदातिः प्रस्थितो ह्रदम्	025c  
नातिदूरं ततो गत्वा पद्भ्यामेव नराधिपः	026a  
सस्मार वचनं क्षत्तुर्धर्मशीलस्य धीमतः	026c  
इदं नूनं महाप्राज्ञो विदुरो दृष्टवान्पुरा	027a  
महद्वैशसमस्माकं क्षत्रियाणां च संयुगे	027c  
एवं विचिन्तयानस्तु प्रविविक्षुर्ह्रदं नृपः	028a  
दुःखसन्तप्तहृदयो दृष्ट्वा राजन्बलक्षयम्	028c  
पाण्डवाश्च महाराज धृष्टद्युम्नपुरोगमाः	029a  
अभ्यधावन्त सङ्क्रुद्धास्तव राजन्बलं प्रति	029c  
शक्त्यृष्टिप्रासहस्तानां बलानामभिगर्जताम्	030a  
सङ्कल्पमकरोन्मोघं गाण्डीवेन धनञ्जयः	030c  
तान्हत्वा निशितैर्बाणैः सामात्यान्सह बन्धुभिः	031a  
रथे श्वेतहये तिष्ठन्नर्जुनो बह्वशोभत	031c  
सुबलस्य हते पुत्रे सवाजिरथकुञ्जरे	032a  
महावनमिव छिन्नमभवत्तावकं बलम्	032c  
अनेकशतसाहस्रे बले दुर्योधनस्य ह	033a  
नान्यो महारथो राजञ्जीवमानो व्यदृश्यत	033c  
द्रोणपुत्रादृते वीरात्तथैव कृतवर्मणः	034a  
कृपाच्च गौतमाद्राजन्पार्थिवाच्च तवात्मजात्	034c  
धृष्टद्युम्नस्तु मां दृष्ट्वा हसन्सात्यकिमब्रवीत्	035a  
किमनेन गृहीतेन नानेनार्थोऽस्ति जीवता	035c  
धृष्टद्युम्नवचः श्रुत्वा शिनेर्नप्ता महारथः	036a  
उद्यम्य निशितं खड्गं हन्तुं मामुद्यतस्तदा	036c  
तमागम्य महाप्राज्ञः कृष्णद्वैपायनोऽब्रवीत्	037a  
मुच्यतां सञ्जयो जीवन्न हन्तव्यः कथञ्चन	037c  
द्वैपायनवचः श्रुत्वा शिनेर्नप्ता कृताञ्जलिः	038a  
ततो मामब्रवीन्मुक्त्वा स्वस्ति सञ्जय साधय	038c  
अनुज्ञातस्त्वहं तेन न्यस्तवर्मा निरायुधः	039a  
प्रातिष्ठं येन नगरं सायाह्ने रुधिरोक्षितः	039c  
क्रोशमात्रमपक्रान्तं गदापाणिमवस्थितम्	040a  
एकं दुर्योधनं राजन्नपश्यं भृशविक्षतम्	040c  
स तु मामश्रुपूर्णाक्षो नाशक्नोदभिवीक्षितुम्	041a  
उपप्रैक्षत मां दृष्ट्वा तदा दीनमवस्थितम्	041c  
तं चाहमपि शोचन्तं दृष्ट्वैकाकिनमाहवे	042a  
मुहूर्तं नाशकं वक्तुं किञ्चिद्दुःखपरिप्लुतः	042c  
ततोऽस्मै तदहं सर्वमुक्तवान्ग्रहणं तदा	043a  
द्वैपायनप्रसादाच्च जीवतो मोक्षमाहवे	043c  
मुहूर्तमिव च ध्यात्वा प्रतिलभ्य च चेतनाम्	044a  
भ्रातॄंश्च सर्वसैन्यानि पर्यपृच्छत मां ततः	044c  
तस्मै तदहमाचक्षं सर्वं प्रत्यक्षदर्शिवान्	045a  
भ्रातॄंश्च निहतान्सर्वान्सैन्यं च विनिपातितम्	045c  
त्रयः किल रथाः शिष्टास्तावकानां नराधिप	046a  
इति प्रस्थानकाले मां कृष्णद्वैपायनोऽब्रवीत्	046c  
स दीर्घमिव निःश्वस्य विप्रेक्ष्य च पुनः पुनः	047a  
अंसे मां पाणिना स्पृष्ट्वा पुत्रस्ते पर्यभाषत	047c  
त्वदन्यो नेह सङ्ग्रामे कश्चिज्जीवति सञ्जय	048a  
द्वितीयं नेह पश्यामि ससहायाश्च पाण्डवाः	048c  
ब्रूयाः सञ्जय राजानं प्रज्ञाचक्षुषमीश्वरम्	049a  
दुर्योधनस्तव सुतः प्रविष्टो ह्रदमित्युत	049c  
सुहृद्भिस्तादृशैर्हीनः पुत्रैर्भ्रातृभिरेव च	050a  
पाण्डवैश्च हृते राज्ये को नु जीवति मादृशः	050c  
आचक्षेथाः सर्वमिदं मां च मुक्तं महाहवात्	051a  
अस्मिंस्तोयह्रदे सुप्तं जीवन्तं भृशविक्षतम्	051c  
एवमुक्त्वा महाराज प्राविशत्तं ह्रदं नृपः	052a  
अस्तम्भयत तोयं च मायया मनुजाधिपः	052c  
तस्मिन्ह्रदं प्रविष्टे तु त्रीन्रथाञ्श्रान्तवाहनान्	053a  
अपश्यं सहितानेकस्तं देशं समुपेयुषः	053c  
कृपं शारद्वतं वीरं द्रौणिं च रथिनां वरम्	054a  
भोजं च कृतवर्माणं सहिताञ्शरविक्षतान्	054c  
ते सर्वे मामभिप्रेक्ष्य तूर्णमश्वानचोदयन्	055a  
उपयाय च मामूचुर्दिष्ट्या जीवसि सञ्जय	055c  
अपृच्छंश्चैव मां सर्वे पुत्रं तव जनाधिपम्	056a  
कच्चिद्दुर्योधनो राजा स नो जीवति सञ्जय	056c  
आख्यातवानहं तेभ्यस्तदा कुशलिनं नृपम्	057a  
तच्चैव सर्वमाचक्षं यन्मां दुर्योधनोऽब्रवीत्	057c  
ह्रदं चैवाहमाचष्ट यं प्रविष्टो नराधिपः	057e  
अश्वत्थामा तु तद्राजन्निशम्य वचनं मम	058a  
तं ह्रदं विपुलं प्रेक्ष्य करुणं पर्यदेवयत्	058c  
अहो धिङ्न स जानाति जीवतोऽस्मान्नराधिपः	059a  
पर्याप्ता हि वयं तेन सह योधयितुं परान्	059c  
ते तु तत्र चिरं कालं विलप्य च महारथाः	060a  
प्राद्रवन्रथिनां श्रेष्ठा दृष्ट्वा पाण्डुसुतान्रणे	060c  
ते तु मां रथमारोप्य कृपस्य सुपरिष्कृतम्	061a  
सेनानिवेशमाजग्मुर्हतशेषास्त्रयो रथाः	061c  
तत्र गुल्माः परित्रस्ताः सूर्ये चास्तमिते सति	062a  
सर्वे विचुक्रुशुः श्रुत्वा पुत्राणां तव सङ्क्षयम्	062c  
ततो वृद्धा महाराज योषितां रक्षणो नराः	063a  
राजदारानुपादाय प्रययुर्नगरं प्रति	063c  
तत्र विक्रोशतीनां च रुदतीनां च सर्वशः	064a  
प्रादुरासीन्महाञ्शब्दः श्रुत्वा तद्बलसङ्क्षयम्	064c  
ततस्ता योषितो राजन्क्रन्दन्त्यो वै मुहुर्मुहुः	065a  
कुरर्य इव शब्देन नादयन्त्यो महीतलम्	065c  
आजघ्नुः करजैश्चापि पाणिभिश्च शिरांस्युत	066a  
लुलुवुश्च तदा केशान्क्रोशन्त्यस्तत्र तत्र ह	066c  
हाहाकारविनादिन्यो विनिघ्नन्त्य उरांसि च	067a  
क्रोशन्त्यस्तत्र रुरुदुः क्रन्दमाना विशां पते	067c  
ततो दुर्योधनामात्याः साश्रुकण्ठा भृशातुराः	068a  
राजदारानुपादाय प्रययुर्नगरं प्रति	068c  
वेत्रजर्झरहस्ताश्च द्वाराध्यक्षा विशां पते	069a  
शयनीयानि शुभ्राणि स्पर्ध्यास्तरणवन्ति च	069c  
समादाय ययुस्तूर्णं नगरं दाररक्षिणः	069e  
आस्थायाश्वतरीयुक्तान्स्यन्दनानपरे जनाः	070a  
स्वान्स्वान्दारानुपादाय प्रययुर्नगरं प्रति	070c  
अदृष्टपूर्वा या नार्यो भास्करेणापि वेश्मसु	071a  
ददृशुस्ता महाराज जना यान्तीः पुरं प्रति	071c  
ताः स्त्रियो भरतश्रेष्ठ सौकुमार्यसमन्विताः	072a  
प्रययुर्नगरं तूर्णं हतस्वजनबान्धवाः	072c  
आ गोपालाविपालेभ्यो द्रवन्तो नगरं प्रति	073a  
ययुर्मनुष्याः सम्भ्रान्ता भीमसेनभयार्दिताः	073c  
अपि चैषां भयं तीव्रं पार्थेभ्योऽभूत्सुदारुणम्	074a  
प्रेक्षमाणास्तदान्योन्यमाधावन्नगरं प्रति	074c  
तस्मिंस्तदा वर्तमाने विद्रवे भृशदारुणे	075a  
युयुत्सुः शोकसम्मूढः प्राप्तकालमचिन्तयत्	075c  
जितो दुर्योधनः सङ्ख्ये पाण्डवैर्भीमविक्रमैः	076a  
एकादशचमूभर्ता भ्रातरश्चास्य सूदिताः	076c  
हताश्च कुरवः सर्वे भीष्मद्रोणपुरःसराः	076e  
अहमेको विमुक्तस्तु भाग्ययोगाद्यदृच्छया	077a  
विद्रुतानि च सर्वाणि शिबिराणि समन्ततः	077c  
दुर्योधनस्य सचिवा ये केचिदवशेषिताः	078a  
राजदारानुपादाय व्यधावन्नगरं प्रति	078c  
प्राप्तकालमहं मन्ये प्रवेशं तैः सहाभिभो	079a  
युधिष्ठिरमनुज्ञाप्य भीमसेनं तथैव च	079c  
एतमर्थं महाबाहुरुभयोः स न्यवेदयत्	080a  
तस्य प्रीतोऽभवद्राजा नित्यं करुणवेदिता	080c  
परिष्वज्य महाबाहुर्वैश्यापुत्रं व्यसर्जयत्	080e  
ततः स रथमास्थाय द्रुतमश्वानचोदयत्	081a  
असम्भावितवांश्चापि राजदारान्पुरं प्रति	081c  
तैश्चैव सहितः क्षिप्रमस्तं गच्छति भास्करे	082a  
प्रविष्टो हास्तिनपुरं बाष्पकण्ठोऽश्रुलोचनः	082c  
अपश्यत महाप्राज्ञं विदुरं साश्रुलोचनम्	083a  
राज्ञः समीपान्निष्क्रान्तं शोकोपहतचेतसम्	083c  
तमब्रवीत्सत्यधृतिः प्रणतं त्वग्रतः स्थितम्	084a  
अस्मिन्कुरुक्षये वृत्ते दिष्ट्या त्वं पुत्र जीवसि	084c  
विना राज्ञः प्रवेशाद्वै किमसि त्वमिहागतः	085a  
एतन्मे कारणं सर्वं विस्तरेण निवेदय	085c  
युयुत्सुरुवाच	086  
निहते शकुनौ तात सज्ञातिसुतबान्धवे	086a  
हतशेषपरीवारो राजा दुर्योधनस्ततः	086c  
स्वकं स हयमुत्सृज्य प्राङ्मुखः प्राद्रवद्भयात्	086e  
अपक्रान्ते तु नृपतौ स्कन्धावारनिवेशनात्	087a  
भयव्याकुलितं सर्वं प्राद्रवन्नगरं प्रति	087c  
ततो राज्ञः कलत्राणि भ्रातॄणां चास्य सर्वशः	088a  
वाहनेषु समारोप्य स्त्र्यध्यक्षाः प्राद्रवन्भयात्	088c  
ततोऽहं समनुज्ञाप्य राजानं सहकेशवम्	089a  
प्रविष्टो हास्तिनपुरं रक्षँल्लोकाद्धि वाच्यताम्	089c  
एतच्छ्रुत्वा तु वचनं वैश्यापुत्रेण भाषितम्	090a  
प्राप्तकालमिति ज्ञात्वा विदुरः सर्वधर्मवित्	090c  
अपूजयदमेयात्मा युयुत्सुं वाक्यकोविदम्	090e  
प्राप्तकालमिदं सर्वं भवतो भरतक्षये	091a  
अद्य त्वमिह विश्रान्तः श्वोऽभिगन्ता युधिष्ठिरम्	091c  
एतावदुक्त्वा वचनं विदुरः सर्वधर्मवित्	092a  
युयुत्सुं समनुज्ञाप्य प्रविवेश नृपक्षयम्	092c  
युयुत्सुरपि तां रात्रिं स्वगृहे न्यवसत्तदा	092e  
