वैशम्पायन उवाच	001  
तस्मान्नदीगतं चापि उदपानं यशस्विनः	001a  
त्रितस्य च महाराज जगामाथ हलायुधः	001c  
तत्र दत्त्वा बहु द्रव्यं पूजयित्वा तथा द्विजान्	002a  
उपस्पृश्य च तत्रैव प्रहृष्टो मुसलायुधः	002c  
तत्र धर्मपरो ह्यासीत्त्रितः स सुमहातपाः	003a  
कूपे च वसता तेन सोमः पीतो महात्मना	003c  
तत्र चैनं समुत्सृज्य भ्रातरौ जग्मतुर्गृहान्	004a  
ततस्तौ वै शशापाथ त्रितो ब्राह्मणसत्तमः	004c  
जनमेजय उवाच	005  
उदपानं कथं ब्रह्मन्कथं च सुमहातपाः	005a  
पतितः किं च सन्त्यक्तो भ्रातृभ्यां द्विजसत्तमः	005c  
कूपे कथं च हित्वैनं भ्रातरौ जग्मतुर्गृहान्	006a  
एतदाचक्ष्व मे ब्रह्मन्यदि श्राव्यं हि मन्यसे	006c  
वैशम्पायन उवाच	007  
आसन्पूर्वयुगे राजन्मुनयो भ्रातरस्त्रयः	007a  
एकतश्च द्वितश्चैव त्रितश्चादित्यसन्निभाः	007c  
सर्वे प्रजापतिसमाः प्रजावन्तस्तथैव च	008a  
ब्रह्मलोकजितः सर्वे तपसा ब्रह्मवादिनः	008c  
तेषां तु तपसा प्रीतो नियमेन दमेन च	009a  
अभवद्गौतमो नित्यं पिता धर्मरतः सदा	009c  
स तु दीर्घेण कालेन तेषां प्रीतिमवाप्य च	010a  
जगाम भगवान्स्थानमनुरूपमिवात्मनः	010c  
राजानस्तस्य ये पूर्वे याज्या ह्यासन्महात्मनः	011a  
ते सर्वे स्वर्गते तस्मिंस्तस्य पुत्रानपूजयन्	011c  
तेषां तु कर्मणा राजंस्तथैवाध्ययनेन च	012a  
त्रितः स श्रेष्ठतां प्राप यथैवास्य पिता तथा	012c  
तं स्म सर्वे महाभागा मुनयः पुण्यलक्षणाः	013a  
अपूजयन्महाभागं तथा विद्वत्तयैव तु	013c  
कदाचिद्धि ततो राजन्भ्रातरावेकतद्वितौ	014a  
यज्ञार्थं चक्रतुश्चित्तं धनार्थं च विशेषतः	014c  
तयोश्चिन्ता समभवत्त्रितं गृह्य परन्तप	015a  
याज्यान्सर्वानुपादाय प्रतिगृह्य पशूंस्ततः	015c  
सोमं पास्यामहे हृष्टाः प्राप्य यज्ञं महाफलम्	016a  
चक्रुश्चैव महाराज भ्रातरस्त्रय एव ह	016c  
तथा तु ते परिक्रम्य याज्यान्सर्वान्पशून्प्रति	017a  
याजयित्वा ततो याज्याँल्लब्ध्वा च सुबहून्पशून्	017c  
याज्येन कर्मणा तेन प्रतिगृह्य विधानतः	018a  
प्राचीं दिशं महात्मान आजग्मुस्ते महर्षयः	018c  
त्रितस्तेषां महाराज पुरस्ताद्याति हृष्टवत्	019a  
एकतश्च द्वितश्चैव पृष्ठतः कालयन्पशून्	019c  
तयोश्चिन्ता समभवद्दृष्ट्वा पशुगणं महत्	020a  
कथं न स्युरिमा गाव आवाभ्यां वै विना त्रितम्	020c  
तावन्योन्यं समाभाष्य एकतश्च द्वितश्च ह	021a  
यदूचतुर्मिथः पापौ तन्निबोध जनेश्वर	021c  
त्रितो यज्ञेषु कुशलस्त्रितो वेदेषु निष्ठितः	022a  
अन्यास्त्रितो बहुतरा गावः समुपलप्स्यते	022c  
तदावां सहितौ भूत्वा गाः प्रकाल्य व्रजावहे	023a  
त्रितोऽपि गच्छतां काममावाभ्यां वै विनाकृतः	023c  
तेषामागच्छतां रात्रौ पथिस्थाने वृकोऽभवत्	024a  
तथा कूपोऽविदूरेऽभूत्सरस्वत्यास्तटे महान्	024c  
अथ त्रितो वृकं दृष्ट्वा पथि तिष्ठन्तमग्रतः	025a  
तद्भयादपसर्पन्वै तस्मिन्कूपे पपात ह	025c  
अगाधे सुमहाघोरे सर्वभूतभयङ्करे	025e  
त्रितस्ततो महाभागः कूपस्थो मुनिसत्तमः	026a  
आर्तनादं ततश्चक्रे तौ तु शुश्रुवतुर्मुनी	026c  
तं ज्ञात्वा पतितं कूपे भ्रातरावेकतद्वितौ	027a  
वृकत्रासाच्च लोभाच्च समुत्सृज्य प्रजग्मतुः	027c  
भ्रातृभ्यां पशुलुब्धाभ्यामुत्सृष्टः स महातपाः	028a  
उदपाने महाराज निर्जले पांसुसंवृते	028c  
त्रित आत्मानमालक्ष्य कूपे वीरुत्तृणावृते	029a  
निमग्नं भरतश्रेष्ठ पापकृन्नरके यथा	029c  
बुद्ध्या ह्यगणयत्प्राज्ञो मृत्योर्भीतो ह्यसोमपः	030a  
सोमः कथं नु पातव्य इहस्थेन मया भवेत्	030c  
स एवमनुसञ्चिन्त्य तस्मिन्कूपे महातपाः	031a  
ददर्श वीरुधं तत्र लम्बमानां यदृच्छया	031c  
पांसुग्रस्ते ततः कूपे विचिन्त्य सलिलं मुनिः	032a  
अग्नीन्सङ्कल्पयामास होत्रे चात्मानमेव च	032c  
ततस्तां वीरुधं सोमं सङ्कल्प्य सुमहातपाः	033a  
ऋचो यजूंषि सामानि मनसा चिन्तयन्मुनिः	033c  
ग्रावाणः शर्कराः कृत्वा प्रचक्रेऽभिषवं नृप	033e  
आज्यं च सलिलं चक्रे भागांश्च त्रिदिवौकसाम्	034a  
सोमस्याभिषवं कृत्वा चकार तुमुलं ध्वनिम्	034c  
स चाविशद्दिवं राजन्स्वरः शैक्षस्त्रितस्य वै	035a  
समवाप च तं यज्ञं यथोक्तं ब्रह्मवादिभिः	035c  
वर्तमाने तथा यज्ञे त्रितस्य सुमहात्मनः	036a  
आविग्नं त्रिदिवं सर्वं कारणं च न बुध्यते	036c  
ततः सुतुमुलं शब्दं शुश्रावाथ बृहस्पतिः	037a  
श्रुत्वा चैवाब्रवीद्देवान्सर्वान्देवपुरोहितः	037c  
त्रितस्य वर्तते यज्ञस्तत्र गच्छामहे सुराः	038a  
स हि क्रुद्धः सृजेदन्यान्देवानपि महातपाः	038c  
तच्छ्रुत्वा वचनं तस्य सहिताः सर्वदेवताः	039a  
प्रययुस्तत्र यत्रासौ त्रितयज्ञः प्रवर्तते	039c  
ते तत्र गत्वा विबुधास्तं कूपं यत्र स त्रितः	040a  
ददृशुस्तं महात्मानं दीक्षितं यज्ञकर्मसु	040c  
दृष्ट्वा चैनं महात्मानं श्रिया परमया युतम्	041a  
ऊचुश्चाथ महाभागं प्राप्ता भागार्थिनो वयम्	041c  
अथाब्रवीदृषिर्देवान्पश्यध्वं मां दिवौकसः	042a  
अस्मिन्प्रतिभये कूपे निमग्नं नष्टचेतसम्	042c  
ततस्त्रितो महाराज भागांस्तेषां यथाविधि	043a  
मन्त्रयुक्तान्समददात्ते च प्रीतास्तदाभवन्	043c  
ततो यथाविधि प्राप्तान्भागान्प्राप्य दिवौकसः	044a  
प्रीतात्मानो ददुस्तस्मै वरान्यान्मनसेच्छति	044c  
स तु वव्रे वरं देवांस्त्रातुमर्हथ मामितः	045a  
यश्चेहोपस्पृशेत्कूपे स सोमपगतिं लभेत्	045c  
तत्र चोर्मिमती राजन्नुत्पपात सरस्वती	046a  
तयोत्क्षिप्तस्त्रितस्तस्थौ पूजयंस्त्रिदिवौकसः	046c  
तथेति चोक्त्वा विबुधा जग्मू राजन्यथागतम्	047a  
त्रितश्चाप्यगमत्प्रीतः स्वमेव निलयं तदा	047c  
क्रुद्धः स तु समासाद्य तावृषी भ्रातरौ तदा	048a  
उवाच परुषं वाक्यं शशाप च महातपाः	048c  
पशुलुब्धौ युवां यस्मान्मामुत्सृज्य प्रधावितौ	049a  
तस्माद्रूपेण तेषां वै दंष्ट्रिणामभितश्चरौ	049c  
भवितारौ मया शप्तौ पापेनानेन कर्मणा	050a  
प्रसवश्चैव युवयोर्गोलाङ्गूलर्क्षवानराः	050c  
इत्युक्ते तु तदा तेन क्षणादेव विशां पते	051a  
तथाभूतावदृश्येतां वचनात्सत्यवादिनः	051c  
तत्राप्यमितविक्रान्तः स्पृष्ट्वा तोयं हलायुधः	052a  
दत्त्वा च विविधान्दायान्पूजयित्वा च वै द्विजान्	052c  
उदपानं च तं दृष्ट्वा प्रशस्य च पुनः पुनः	053a  
नदीगतमदीनात्मा प्राप्तो विनशनं तदा	053c  
