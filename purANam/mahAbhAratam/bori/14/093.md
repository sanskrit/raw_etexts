नकुल उवाच	001  
हन्त वो वर्तयिष्यामि दानस्य परमं फलम्	001a  
न्यायलब्धस्य सूक्ष्मस्य विप्रदत्तस्य यद्द्विजाः	001c  
धर्मक्षेत्रे कुरुक्षेत्रे धर्मज्ञैर्बहुभिर्वृते	002a  
उञ्छवृत्तिर्द्विजः कश्चित्कापोतिरभवत्पुरा	002c  
सभार्यः सह पुत्रेण सस्नुषस्तपसि स्थितः	003a  
वधूचतुर्थो वृद्धः स धर्मात्मा नियतेन्द्रियः	003c  
षष्ठे काले तदा विप्रो भुङ्क्ते तैः सह सुव्रतः	004a  
षष्ठे काले कदाचिच्च तस्याऽऽहारो न विद्यते	004c  
भुङ्क्तेऽन्यस्मिन्कदाचित्स षष्ठे काले द्विजोत्तमः	004e  
कपोतधर्मिणस्तस्य दुर्भिक्षे सति दारुणे	005a  
नाविद्यत तदा विप्राः सञ्चयस्तान्निबोधत	005c  
क्षीणौषधिसमावायो द्रव्यहीनोऽभवत्तदा	005e  
काले कालेऽस्य सम्प्राप्ते नैव विद्येत भोजनम्	006a  
क्षुधापरिगताः सर्वे प्रातिष्ठन्त तदा तु ते	006c  
उञ्छंस्तदा शुक्लपक्षे मध्यं तपति भास्करे	007a  
उष्णार्तश्च क्षुधार्तश्च स विप्रस्तपसि स्थितः	007c  
उञ्छमप्राप्तवानेव सार्धं परिजनेन ह	007e  
स तथैव क्षुधाविष्टः स्पृष्ट्वा तोयं यथाविधि	008a  
क्षपयामास तं कालं कृच्छ्रप्राणो द्विजोत्तमः	008c  
अथ षष्ठे गते काले यवप्रस्थमुपार्जयत्	009a  
यवप्रस्थं च ते सक्तूनकुर्वन्त तपस्विनः	009c  
कृतजप्याह्विकास्ते तु हुत्वा वह्निं यथाविधि	010a  
कुडवं कुडवं सर्वे व्यभजन्त तपस्विनः	010c  
अथागच्छद्द्विजः कश्चिदतिथिर्भुञ्जतां तदा	011a  
ते तं दृष्ट्वाऽतिथिं तत्र प्रहृष्टमनसोऽभवन्	011c  
तेऽभिवाद्य सुखप्रश्नं पृष्ट्वा तमतिथिं तदा	012a  
विशुद्धमनसो दान्ताः श्रद्धादमसमन्विताः	012c  
अनसूयवो गतक्रोधाः साधवो गतमत्सराः	013a  
त्यक्तमाना जितक्रोधा धर्मज्ञा द्विजसत्तमाः	013c  
सब्रह्मचर्यं स्वं गोत्रं समाख्याय परस्परम्	014a  
कुटीं प्रवेशयामासुः क्षुधार्तमतिथिं तदा	014c  
इदमर्घ्यं च पाद्यं च बृसी चेयं तवानघ	015a  
शुचयः सक्तवश्चेमे नियमोपार्जिताः प्रभो	015c  
प्रतिगृह्णीष्व भद्रं ते मया दत्ता द्विजोत्तम	015e  
इत्युक्तः प्रतिगृह्याथ सक्तूनां कुडवं द्विजः	016a  
भक्षयामास राजेन्द्र न च तुष्टिं जगाम सः	016c  
स उञ्छवृत्तिः तं प्रेक्ष्य क्षुधापरिगतं द्विजम्	017a  
आहारं चिन्तयामास कथं तुष्टो भवेदिति	017c  
तस्य भार्याऽब्रवीद्राजन्मद्भागो दीयतामिति	018a  
गच्छत्वेष यथाकामं सन्तुष्टो द्विजसत्तमः	018c  
इति ब्रुवन्तीं तां साध्वीं धर्मात्मा स द्विजर्षभः	019a  
क्षुधापरिगतां ज्ञात्वा सक्तूंस्तान्नाभ्यनन्दत	019c  
जानन्वृद्धां क्षुधार्तां च श्रान्तां ग्लानां तपस्विनीम्	020a  
त्वगस्थिभूतां वेपन्तीं ततो भार्यामुवाच ताम्	020c  
अपि कीटपतङ्गानां मृगाणां चैव शोभने	021a  
स्त्रियो रक्ष्याश्च पोष्याश्च नैवं त्वं वक्तुमर्हसि	021c  
अनुकम्पितो नरो नार्या पुष्टो रक्षित एव च	022a  
प्रपतेद्यशसो दीप्तान्न च लोकानवाप्नुयात्	022c  
इत्युक्ता सा ततः प्राह धर्मार्थौ नौ समौ द्विज	023a  
सक्तुप्रस्थचतुर्भागं गृहाणेमं प्रसीद मे	023c  
सत्यं रतिश्च धर्मश्च स्वर्गश्च गुणनिर्जितः	024a  
स्त्रीणां पतिसमाधीनं काङ्क्षितं च द्विजोत्तम	024c  
ऋतुर्मातुः पितुर्बीजं दैवतं परमं पतिः	025a  
भर्तुः प्रसादात्स्त्रीणां वै रतिः पुत्रफलं तथा	025c  
पालनाद्धि पतिस्त्वं मे भर्ताऽसि भरणान्मम	026a  
पुत्रप्रदानाद्वरदस्तस्मात्सक्तून्गृहाण मे	026c  
जरापरिगतो वृद्धः क्षुधार्तो दुर्बलो भृशम्	027a  
उपवासपरिश्रान्तो यदा त्वमपि कर्शितः	027c  
इत्युक्तः स तया सक्तून्प्रगृह्येदं वचोऽब्रवीत्	028a  
द्विज सक्तूनिमान्भूयः प्रतिगृह्णीष्व सत्तम	028c  
स तान्प्रगृह्य भुक्त्वा च न तुष्टिमगमद्द्विजः	029a  
तमुञ्छवृत्तिरालक्ष्य ततश्चिन्तापरोऽभवत्	029c  
पुत्र उवाच	030  
सक्तूनिमान्प्रगृह्य त्वं देहि विप्राय सत्तम	030a  
इत्येवं सुकृतं मन्ये तस्मादेतत्करोम्यहम्	030c  
भवान्हि परिपाल्यो मे सर्वयत्नैर्द्विजोत्तम	031a  
साधूनां काङ्क्षितं ह्येतत्पितुर्वृद्धस्य पोषणम्	031c  
पुत्रार्थो विहितो ह्येष स्थाविर्ये परिपालनम्	032a  
श्रुतिरेषा हि विप्रर्षे त्रिषु लोकेषु विश्रुता	032c  
प्राणधारणमात्रेण शक्यं कर्तुं तपस्त्वया	033a  
प्राणो हि परमो धर्मः स्थितो देहेषु देहिनाम्	033c  
पितोवाच	034  
अपि वर्षसहस्री त्वं बाल एव मतो मम	034a  
उत्पाद्य पुत्रं हि पिता कृतकृत्यो भवत्युत	034c  
बालानां क्षुद्बलवती जानाम्येतदहं विभो	035a  
वृद्धोऽहं धारयिष्यामि त्वं बली भव पुत्रक	035c  
जीर्णेन वयसा पुत्र न मा क्षुद्बाधतेऽपि च	036a  
दीर्घकालं तपस्तप्तं न मे मरणतो भयम्	036c  
पुत्र उवाच	037  
अपत्यमस्मि ते पुत्रस्त्राणात्पुत्रो हि विश्रुतः	037a  
आत्मा पुत्रः स्मृतस्तस्मात्त्राह्यात्मानमिहाऽऽत्मना	037c  
पितोवाच	038  
रूपेण सदृशस्त्वं मे शीलेन च दमेन च	038a  
परीक्षितश्च बहुधा सक्तूनादद्मि ते ततः	038c  
इत्युक्त्वाऽऽदाय तान्सक्तून्प्रीतात्मा द्विजसत्तमः	039a  
प्रहसन्निव विप्राय स तस्मै प्रददौ तदा	039c  
भुक्त्वा तानपि सक्तून्स नैव तुष्टो बभूव ह	040a  
उञ्छवृत्तिस्तु सव्रीडो बभूव द्विजसत्तमः	040c  
तं वै वधूः स्थिता साध्वी ब्राह्मणप्रियकाम्यया	041a  
सक्तूनादाय संहृष्टा गुरुं तं वाक्यमब्रवीत्	041c  
सन्तानात्तव सन्तानं मम विप्र भविष्यति	042a  
सक्तूनिमानतिथये गृहीत्वा त्वं प्रयच्छ मे	042c  
तव प्रसवनिर्वृत्या मम लोकाः किलाक्षयाः	043a  
पौत्रेण तानवाप्नोति यत्र गत्वा न शोचति	043c  
धर्माद्या हि यथा त्रेता वह्नित्रेता तथैव च	044a  
तथैव पुत्रपौत्राणां स्वर्गे त्रेता किलाक्षया	044c  
पितॄंस्त्राणात्तारयति पुत्र इत्यनुशुश्रुम	045a  
पुत्रपौत्रैश्च नियतं साधुलोकानुपाश्नुते	045c  
श्वशुर उवाच	046  
वातातपविशीर्णाङ्गीं त्वां विवर्णां निरीक्ष्य वै	046a  
कर्शितां सुव्रताचारे क्षुधाविह्वलचेतसम्	046c  
कथं सक्तून्ग्रहीष्यामि भूत्वा धर्मोपघातकः	047a  
कल्याणवृत्ते कल्याणि नैवं त्वं वक्तुमर्हसि	047c  
षष्ठे काले व्रतवतीं शीलशौचसमन्विताम्	048a  
कृच्छ्रवृत्तिं निराहारां द्रक्ष्यामि त्वां कथं न्वहम्	048c  
बाला क्षुधार्ता नारी च रक्ष्या त्वं सततं मया	049a  
उपवासपरिश्रान्ता त्वं हि बान्धवनन्दिनी	049c  
स्नुषोवाच	050  
गुरोर्मम गुरुस्त्वं वै यतो दैवतदैवतम्	050a  
देवातिदेवस्तस्मात्त्वं सक्तूनादत्स्व मे विभो	050c  
देहः प्राणश्च धर्मश्च शुश्रूषार्थमिदं गुरोः	051a  
तव विप्र प्रसादेन लोकान्प्राप्स्याम्यभीप्सितान्	051c  
अवेक्ष्या इति कृत्वा त्वं दृढभक्त्येति वा द्विज	052a  
चिन्त्या ममेयमिति वा सक्तूनादातुमर्हसि	052c  
श्वशुर उवाच	053  
अनेन नित्यं साध्वी त्वं शीलवृत्तेन शोभसे	053a  
या त्वं धर्मव्रतोपेता गुरुवृत्तिमवेक्षसे	053c  
तस्मात्सक्तून्ग्रहीष्यामि वधूर्नार्हसि वञ्चनाम्	054a  
गणयित्वा महाभागे त्वं हि धर्मभृतां वरा	054c  
इत्युक्त्वा तानुपादाय सक्तून्प्रादाद्द्विजातये	055a  
ततस्तुष्टोऽभवद्विप्रस्तस्य साधोर्महात्मनः	055c  
प्रीतात्मा स तु तं वाक्यमिदमाह द्विजर्षभम्	056a  
वाग्मी तदा द्विजश्रेष्ठो धर्मः पुरुषविग्रहः	056c  
शुद्धेन तव दानेन न्यायोपात्तेन यत्नतः	057a  
यथाशक्ति विमुक्तेन प्रीतोऽस्मि द्विजसत्तम	057c  
अहो दानं घुष्यते ते स्वर्गे स्वर्गनिवासिभिः	058a  
गगनात्पुष्पवर्षं च पश्यस्व पतितं भुवि	058c  
सुरर्षिदेवगन्धर्वा ये च देवपुरःसराः	059a  
स्तुवन्तो देवदूताश्च स्थिता दानेन विस्मिताः	059c  
ब्रह्मर्षयो विमानस्था ब्रह्मलोकगताश्च ये	060a  
काङ्क्षन्ते दर्शनं तुभ्यं दिवं गच्छ द्विजर्षभ	060c  
पितृलोकगताः सर्वे तारिताः पितरस्त्वया	061a  
अनागताश्च बहवः सुबहूनि युगानि च	061c  
ब्रह्मचर्येण यज्ञेन दानेन तपसा तथा	062a  
अगह्वरेण धर्मेण तस्माद्गच्छ दिवं द्विज	062c  
श्रद्धया परया यस्त्वं तपश्चरसि सुव्रत	063a  
तस्माद्देवास्तवानेन प्रीता द्विजवरोत्तम	063c  
सर्वस्वमेतद्यस्मात्ते त्यक्तं शुद्धेन चेतसा	064a  
कृच्छ्रकाले ततः स्वर्गो जितोऽयं तव कर्मणा	064c  
क्षुधा निर्णुदति प्रज्ञां धर्म्यां बुद्धिं व्यपोहति	065a  
क्षुधापरिगतज्ञानो धृतिं त्यजति चैव ह	065c  
बुभुक्षां जयते यस्तु स स्वर्गं जयते ध्रुवम्	066a  
यदा दानरुचिर्भवति तदा धर्मो न सीदति	066c  
अनवेक्ष्य सुतस्नेहं कलत्रस्नेहमेव च	067a  
धर्ममेव गुरुं ज्ञात्वा तृष्णा न गणिता त्वया	067c  
द्रव्यागमो नृणां सूक्ष्मः पात्रे दानं ततः परम्	068a  
कालः परतरो दानाच्छ्रद्धा चापि ततः परा	068c  
स्वर्गद्वारं सुसूक्ष्मं हि नरैर्मोहान्न दृश्यते	069a  
स्वर्गार्गलं लोभबीजं रागगुप्तं दुरासदम्	069c  
तत्तु पश्यन्ति पुरुषा जितक्रोधा जितेन्द्रियाः	070a  
ब्राह्मणास्तपसा युक्ता यथाशक्तिप्रदायिनः	070c  
सहस्रशक्तिश्च शतं शतशक्तिर्दशापि च	071a  
दद्यादपश्च यः शक्त्या सर्वे तुल्यफलाः स्मृताः	071c  
रन्तिदेवो हि नृपतिरपः प्रादादकिञ्चनः	072a  
शुद्धेन मनसा विप्र नाकपृष्ठं ततो गतः	072c  
न धर्मः प्रीयते तात दानैर्दत्तैर्महाफलैः	073a  
न्यायलब्धैर्यथा सूक्ष्मैः श्रद्धापूतैः स तुष्यति	073c  
गोप्रदानसहस्राणि द्विजेभ्योऽदान्नृगो नृपः	074a  
एकां दत्त्वा स पारक्यां नरकं समवाप्तवान्	074c  
आत्ममांसप्रदानेन शिबिरौशीनरो नृपः	075a  
प्राप्य पुण्यकृताँल्लोकान्मोदते दिवि सुव्रतः	075c  
विभवे न नृणां पुण्यं स्वशक्त्या स्वर्जितं सताम्	076a  
न यज्ञैर्विविधैर्विप्र यथान्यायेन सञ्चितैः	076c  
क्रोधो दानफलं हन्ति लोभात्स्वर्गं न गच्छति	077a  
न्यायवृत्तिर्हि तपसा दानवित्स्वर्गमश्नुते	077c  
न राजसूयैर्बहुभिरिष्ट्वा विपुलदक्षिणैः	078a  
न चाश्वमेधैर्बहुभिः फलं सममिदं तव	078c  
सक्तुप्रस्थेन हि जितो ब्रह्मलोकस्त्वयाऽनघ	079a  
विरजो ब्रह्मभवनं गच्छ विप्र यथेच्छकम्	079c  
सर्वेषां वो द्विजश्रेष्ठ दिव्यं यानमुपस्थितम्	080a  
आरोहत यथाकामं धर्मोऽस्मि द्विज पश्य माम्	080c  
पावितो हि त्वया देहो लोके कीर्तिः स्थिरा च ते	081a  
सभार्यः सहपुत्रश्च सस्नुषश्च दिवं व्रज	081c  
इत्युक्तवाक्यो धर्मेण यानमारुह्य स द्विजः	082a  
सभार्यः ससुतश्चापि सस्नुषश्च दिवं ययौ	082c  
तस्मिन्विप्रे गते स्वर्गं ससुते सस्नुषे तदा	083a  
भार्याचतुर्थे धर्मज्ञे ततोऽहं निःसृतो बिलात्	083c  
ततस्तु सक्तुगन्धेन क्लेदेन सलिलस्य च	084a  
दिव्यपुष्पावमर्दाच्च साधोर्दानलवैश्च तैः	084c  
विप्रस्य तपसा तस्य शिरो मे काञ्चनीकृतम्	084e  
तस्य सत्याभिसन्धस्य सूक्ष्मदानेन चैव ह	085a  
शरीरार्धं च मे विप्राः शातकुम्भमयं कृतम्	085c  
पश्यतेदं सुविपुलं तपसा तस्य धीमतः	085e  
कथमेवंविधं मे स्यादन्यत्पार्श्वमिति द्विजाः	086a  
तपोवनानि यज्ञांश्च हृष्टोऽभ्येमि पुनः पुनः	086c  
यज्ञं त्वहमिमं श्रुत्वा कुरुराजस्य धीमतः	087a  
आशया परया प्राप्तो न चाहं काञ्चनीकृतः	087c  
ततो मयोक्तं तद्वाक्यं प्रहस्य द्विजसत्तमाः	088a  
सक्तुप्रस्थेन यज्ञोऽयं सम्मितो नेति सर्वथा	088c  
सक्तुप्रस्थलवैस्तैर्हि तदाऽहं काञ्चनीकृतः	089a  
न हि यज्ञो महानेष सदृशस्तैर्मतो मम	089c  
वैशम्पायन उवाच	090  
इत्युक्त्वा नकुलः सर्वान्यज्ञे द्विजवरांस्तदा	090a  
जगामादर्शनं राजन्विप्रास्ते च ययुर्गृहान्	090c  
एतत्ते सर्वमाख्यातं मया परपुरञ्जय	091a  
यदाश्चर्यमभूत्तस्मिन्वाजिमेधे महाक्रतौ	091c  
न विस्मयस्ते नृपते यज्ञे कार्यः कथञ्चन	092a  
ऋषिकोटिसहस्राणि तपोभिर्ये दिवं गताः	092c  
अद्रोहः सर्वभूतेषु सन्तोषः शीलमार्जवम्	093a  
तपो दमश्च सत्यं च दानं चेति समं मतम्	093c  
