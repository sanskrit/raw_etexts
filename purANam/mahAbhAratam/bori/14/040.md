ब्रह्मोवाच	001  
अव्यक्तात्पूर्वमुत्पन्नो महानात्मा महामतिः	001a  
आदिर्गुणानां सर्वेषां प्रथमः सर्ग उच्यते	001c  
महानात्मा मतिर्विष्णुर्विश्वः शम्भुश्च वीर्यवान्	002a  
बुद्धिः प्रज्ञोपलब्धिश्च तथा ख्यातिर्धृतिः स्मृतिः	002c  
पर्यायवाचकैः शब्दैर्महानात्मा विभाव्यते	003a  
तं जानन्ब्राह्मणो विद्वान्न प्रमोहं निगच्छति	003c  
सर्वतः पाणिपादश्च सर्वतोक्षिशिरोमुखः	004a  
सर्वतः श्रुतिमाँल्लोके सर्वं व्याप्य स तिष्ठति	004c  
महाप्रभार्चिः पुरुषः सर्वस्य हृदि निश्रितः	005a  
अणिमा लघिमा प्राप्तिरीशानो ज्योतिरव्ययः	005c  
तत्र बुद्धिमतां लोकाः सन्न्यासनिरताश्च ये	006a  
ध्यानिनो नित्ययोगाश्च सत्यसन्धा जितेन्द्रियाः	006c  
ज्ञानवन्तश्च ये केचिदलुब्धा जितमन्यवः	007a  
प्रसन्नमनसो धीरा निर्ममा निरहङ्कृताः	007c  
विमुक्ताः सर्व एवैते महत्त्वमुपयान्ति वै	007e  
आत्मनो महतो वेद यः पुण्यां गतिमुत्तमाम्	008a  
स धीरः सर्वलोकेषु न मोहमधिगच्छति	008c  
विष्णुरेवादिसर्गेषु स्वयम्भूर्भवति प्रभुः	008e  
एवं हि यो वेद गुहाशयं प्रभुं नरः पुराणं पुरुषं विश्वरूपम्	009a  
हिरण्मयं बुद्धिमतां परां गतिं स बुद्धिमान्बुद्धिमतीत्य तिष्ठति	009c  
