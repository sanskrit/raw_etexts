ब्रह्मोवाच	001  
केचिद्ब्रह्ममयं वृक्षं केचिद्ब्रह्ममयं महत्	001a  
केचित्पुरुषमव्यक्तं केचित्परमनामयम्	001c  
मन्यन्ते सर्वमप्येतदव्यक्तप्रभवाव्ययम्	001e  
उच्छ्वासमात्रमपि चेद्योऽन्तकाले समो भवेत्	002a  
आत्मानमुपसङ्गम्य सोऽमृतत्वाय कल्पते	002c  
निमेषमात्रमपि चेत्संयम्याऽऽत्मानमात्मनि	003a  
गच्छत्यात्मप्रसादेन विदुषां प्राप्तिमव्ययाम्	003c  
प्राणायामैरथ प्राणान्संयम्य स पुनः पुनः	004a  
दशद्वादशभिर्वाऽपि चतुर्विंशात्परं ततः	004c  
एवं पूर्वं प्रसन्नात्मा लभते यद्यदिच्छति	005a  
अव्यक्तात्सत्त्वमुद्रिक्तममृतत्वाय कल्पते	005c  
सत्त्वात्परतरं नान्यत्प्रशंसन्तीह तद्विदः	006a  
अनुमानाद्विजानीमः पुरुषं सत्त्वसंश्रयम्	006c  
न शक्यमन्यथा गन्तुं पुरुषं तमथो द्विजाः	006e  
क्षमा धृतिरहिंसा च समता सत्यमार्जवम्	007a  
ज्ञानं त्यागोऽथ सन्न्यासः सात्त्विकं वृत्तमिष्यते	007c  
एतेनैवानुमानेन मन्यन्तेऽथ मनीषिणः	008a  
सत्त्वं च पुरुषश्चैकस्तत्र नास्ति विचारणा	008c  
आहुरेके च विद्वांसो ये ज्ञाने सुप्रतिष्ठिताः	009a  
क्षेत्रज्ञसत्त्वयोरैक्यमित्येतन्नोपपद्यते	009c  
पृथग्भूतस्ततो नित्यमित्येतदविचारितम्	010a  
पृथग्भावश्च विज्ञेयः सहजश्चापि तत्त्वतः	010c  
तथैवैकत्वनानात्वमिष्यते विदुषां नयः	011a  
मशकोदुम्बरे त्वैक्यं पृथक्त्वमपि दृश्यते	011c  
मत्स्यो यथाऽन्यः स्यादप्सु सम्प्रयोगस्तथाऽनयोः	012a  
सम्बन्धस्तोयबिन्दूनां पर्णे कोकनदस्य च	012c  
गुरुरुवाच	013  
इत्युक्तवन्तं ते विप्रास्तदा लोकपितामहम्	013a  
पुनः संशयमापन्नाः पप्रच्छुर्द्विजसत्तमाः	013c  
ऋषय ऊचुः	014  
किं स्विदेवेह धर्माणामनुष्ठेयतमं स्मृतम्	014a  
व्याहतामिव पश्यामो धर्मस्य विविधां गतिम्	014c  
ऊर्ध्वं देहाद्वदन्त्येके नैतदस्तीति चापरे	015a  
केचित्संशयितं सर्वं निःसंशयमथापरे	015c  
अनित्यं नित्यमित्येके नास्त्यस्तीत्यपि चापरे	016a  
एकरूपं द्विधेत्येके व्यामिश्रमिति चापरे	016c  
एकमेके पृथक्चान्ये बहुत्वमिति चापरे	016e  
मन्यन्ते ब्राह्मणा एवं प्राज्ञास्तत्त्वार्थदर्शिनः	017a  
जटाजिनधराश्चान्ये मुण्डाः केचिदसंवृताः	017c  
अस्नानं केचिदिच्छन्ति स्नानमित्यपि चापरे	018a  
आहारं केचिदिच्छन्ति केचिच्चानशने रताः	018c  
कर्म केचित्प्रशंसन्ति प्रशान्तिमपि चापरे	019a  
देशकालावुभौ केचिन्नैतदस्तीति चापरे	019c  
केचिन्मोक्षं प्रशंसन्ति केचिद्भोगान्पृथग्विधान्	019e  
धनानि केचिदिच्छन्ति निर्धनत्वं तथाऽपरे	020a  
उपास्यसाधनं त्वेके नैतदस्तीति चापरे	020c  
अहिंसानिरताश्चान्ये केचिद्धिंसापरायणाः	021a  
पुण्येन यशसेत्येके नैतदस्तीति चापरे	021c  
सद्भावनिरताश्चान्ये केचित्संशयिते स्थिताः	022a  
दुःखादन्ये सुखादन्ये ध्यानमित्यपरे स्थिताः	022c  
यज्ञमित्यपरे धीराः प्रदानमिति चापरे	023a  
सर्वमेके प्रशंसन्ति न सर्वमिति चापरे	023c  
तपस्त्वन्ये प्रशंसन्ति स्वाध्यायमपरे जनाः	024a  
ज्ञानं सन्न्यासमित्येके स्वभावं भूतचिन्तकाः	024c  
एवं व्युत्थापिते धर्मे बहुधा विप्रधावति	025a  
निश्चयं नाधिगच्छामः सम्मूढाः सुरसत्तम	025c  
इदं श्रेय इदं श्रेय इत्येवं प्रस्थितो जनः	026a  
यो हि यस्मिन्रतो धर्मे स तं पूजयते सदा	026c  
तत्र नो विहता प्रज्ञा मनश्च बहुलीकृतम्	027a  
एतदाख्यातुमिच्छामः श्रेयः किमिति सत्तम	027c  
अतः परं च यद्गुह्यं तद्भवान्वक्तुमर्हति	028a  
सत्त्वक्षेत्रज्ञयोश्चैव सम्बन्धः केन हेतुना	028c  
एवमुक्तः स तैर्विप्रैर्भगवाँल्लोकभावनः	029a  
तेभ्यः शशंस धर्मात्मा याथातथ्येन बुद्धिमान्	029c  
