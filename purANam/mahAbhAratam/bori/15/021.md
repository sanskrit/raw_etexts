वैशम्पायन उवाच	001  
ततः प्रभाते राजा स धृतराष्ट्रोऽम्बिकासुतः	001a  
आहूय पाण्डवान्वीरान्वनवासकृतक्षणः	001c  
गान्धारीसहितो धीमानभिनन्द्य यथाविधि	002a  
कार्त्तिक्यां कारयित्वेष्टिं ब्राह्मणैर्वेदपारगैः	002c  
अग्निहोत्रं पुरस्कृत्य वल्कलाजिनसंवृतः	003a  
वधूपरिवृतो राजा निर्ययौ भवनात्ततः	003c  
ततः स्त्रियः कौरवपाण्डवानां याश्चाप्यन्याः कौरवराजवंश्याः	004a  
तासां नादः प्रादुरासीत्तदानीं वैचित्रवीर्ये नृपतौ प्रयाते	004c  
ततो लाजैः सुमनोभिश्च राजा विचित्राभिस्तद्गृहं पूजयित्वा	005a  
संयोज्यार्थैर्भृत्यजनं च सर्वं ततः समुत्सृज्य ययौ नरेन्द्रः	005c  
ततो राजा प्राञ्जलिर्वेपमानो युधिष्ठिरः सस्वनं बाष्पकण्ठः	006a  
विलप्योच्चैर्हा महाराज साधो क्व गन्तासीत्यपतत्तात भूमौ	006c  
तथार्जुनस्तीव्रदुःखाभितप्तो मुहुर्मुहुर्निःश्वसन्भारताग्र्यः	007a  
युधिष्ठिरं मैवमित्येवमुक्त्वा निगृह्याथोदीधरत्सीदमानः	007c  
वृकोदरः फल्गुनश्चैव वीरौ माद्रीपुत्रौ विदुरः सञ्जयश्च	008a  
वैश्यापुत्रः सहितो गौतमेन धौम्यो विप्राश्चान्वयुर्बाष्पकण्ठाः	008c  
कुन्ती गान्धारीं बद्धनेत्रां व्रजन्तीं स्कन्धासक्तं हस्तमथोद्वहन्ती	009a  
राजा गान्धार्याः स्कन्धदेशेऽवसज्य पाणिं ययौ धृतराष्ट्रः प्रतीतः	009c  
तथा कृष्णा द्रौपदी यादवी च बालापत्या चोत्तरा कौरवी च	010a  
चित्राङ्गदा याश्च काश्चित्स्त्रियोऽन्याः सार्धं राज्ञा प्रस्थितास्ता वधूभिः	010c  
तासां नादो रुदतीनां तदासीद्राजन्दुःखात्कुररीणामिवोच्चैः	011a  
ततो निष्पेतुर्ब्राह्मणक्षत्रियाणां विट्शूद्राणां चैव नार्यः समन्तात्	011c  
तन्निर्याणे दुःखितः पौरवर्गो गजाह्वयेऽतीव बभूव राजन्	012a  
यथा पूर्वं गच्छतां पाण्डवानां द्यूते राजन्कौरवाणां सभायाम्	012c  
या नापश्यच्चन्द्रमा नैव सूर्यो रामाः कदाचिदपि तस्मिन्नरेन्द्रे	013a  
महावनं गच्छति कौरवेन्द्रे शोकेनार्ता राजमार्गं प्रपेदुः	013c  
