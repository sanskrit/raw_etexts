वैशम्पायन उवाच	001  
ततो निशायां प्राप्तायां कृतसायाह्निकक्रियाः	001a  
व्यासमभ्यगमन्सर्वे ये तत्रासन्समागताः	001c  
धृतराष्ट्रस्तु धर्मात्मा पाण्डवैः सहितस्तदा	002a  
शुचिरेकमनाः सार्धमृषिभिस्तैरुपाविशत्	002c  
गान्धार्या सह नार्यस्तु सहिताः समुपाविशन्	003a  
पौरजानपदश्चापि जनः सर्वो यथावयः	003c  
ततो व्यासो महातेजाः पुण्यं भागीरथीजलम्	004a  
अवगाह्याजुहावाथ सर्वाँल्लोकान्महामुनिः	004c  
पाण्डवानां च ये योधाः कौरवाणां च सर्वशः	005a  
राजानश्च महाभागा नानादेशनिवासिनः	005c  
ततः सुतुमुलः शब्दो जलान्तर्जनमेजय	006a  
प्रादुरासीद्यथा पूर्वं कुरुपाण्डवसेनयोः	006c  
ततस्ते पार्थिवाः सर्वे भीष्मद्रोणपुरोगमाः	007a  
ससैन्याः सलिलात्तस्मात्समुत्तस्थुः सहस्रशः	007c  
विराटद्रुपदौ चोभौ सपुत्रौ सहसैनिकौ	008a  
द्रौपदेयाश्च सौभद्रो राक्षसश्च घटोत्कचः	008c  
कर्णदुर्योधनौ चोभौ शकुनिश्च महारथः	009a  
दुःशासनादयश्चैव धार्तराष्ट्रा महारथाः	009c  
जारासन्धिर्भगदत्तो जलसन्धश्च पार्थिवः	010a  
भूरिश्रवाः शलः शल्यो वृषसेनश्च सानुजः	010c  
लक्ष्मणो राजपुत्रश्च धृष्टद्युम्नस्य चात्मजाः	011a  
शिखण्डिपुत्राः सर्वे च धृष्टकेतुश्च सानुजः	011c  
अचलो वृषकश्चैव राक्षसश्चाप्यलायुधः	012a  
बाह्लीकः सोमदत्तश्च चेकितानश्च पार्थिवः	012c  
एते चान्ये च बहवो बहुत्वाद्ये न कीर्तिताः	013a  
सर्वे भासुरदेहास्ते समुत्तस्थुर्जलात्ततः	013c  
यस्य वीरस्य यो वेषो यो ध्वजो यच्च वाहनम्	014a  
तेन तेन व्यदृश्यन्त समुपेता नराधिपाः	014c  
दिव्याम्बरधराः सर्वे सर्वे भ्राजिष्णुकुण्डलाः	015a  
निर्वैरा निरहङ्कारा विगतक्रोधमन्यवः	015c  
गन्धर्वैरुपगीयन्तः स्तूयमानाश्च बन्दिभिः	016a  
दिव्यमाल्याम्बरधरा वृताश्चाप्सरसां गणैः	016c  
धृतराष्ट्रस्य च तदा दिव्यं चक्षुर्नराधिप	017a  
मुनिः सत्यवतीपुत्रः प्रीतः प्रादात्तपोबलात्	017c  
दिव्यज्ञानबलोपेता गान्धारी च यशस्विनी	018a  
ददर्श पुत्रांस्तान्सर्वान्ये चान्येऽपि रणे हताः	018c  
तदद्भुतमचिन्त्यं च सुमहद्रोमहर्षणम्	019a  
विस्मितः स जनः सर्वो ददर्शानिमिषेक्षणः	019c  
तदुत्सवमदोदग्रं हृष्टनारीनराकुलम्	020a  
ददृशे बलमायान्तं चित्रं पटगतं यथा	020c  
धृतराष्ट्रस्तु तान्सर्वान्पश्यन्दिव्येन चक्षुषा	021a  
मुमुदे भरतश्रेष्ठ प्रसादात्तस्य वै मुनेः	021c  
