वैशम्पायन उवाच	001  
ततस्ते भरतश्रेष्ठाः समाजग्मुः परस्परम्	001a  
विगतक्रोधमात्सर्याः सर्वे विगतकल्मषाः	001c  
विधिं परममास्थाय ब्रह्मर्षिविहितं शुभम्	002a  
सम्प्रीतमनसः सर्वे देवलोक इवामराः	002c  
पुत्रः पित्रा च मात्रा च भार्या च पतिना सह	003a  
भ्राता भ्रात्रा सखा चैव सख्या राजन्समागताः	003c  
पाण्डवास्तु महेष्वासं कर्णं सौभद्रमेव च	004a  
सम्प्रहर्षात्समाजग्मुर्द्रौपदेयांश्च सर्वशः	004c  
ततस्ते प्रीयमाणा वै कर्णेन सह पाण्डवाः	005a  
समेत्य पृथिवीपालाः सौहृदेऽवस्थिताभवन्	005c  
ऋषिप्रसादात्तेऽन्ये च क्षत्रिया नष्टमन्यवः	006a  
असौहृदं परित्यज्य सौहृदे पर्यवस्थिताः	006c  
एवं समागताः सर्वे गुरुभिर्बान्धवैस्तथा	007a  
पुत्रैश्च पुरुषव्याघ्राः कुरवोऽन्ये च मानवाः	007c  
तां रात्रिमेकां कृत्स्नां ते विहृत्य प्रीतमानसाः	008a  
मेनिरे परितोषेण नृपाः स्वर्गसदो यथा	008c  
नात्र शोको भयं त्रासो नारतिर्नायशोऽभवत्	009a  
परस्परं समागम्य योधानां भरतर्षभ	009c  
समागतास्ताः पितृभिर्भ्रातृभिः पतिभिः सुतैः	010a  
मुदं परमिकां प्राप्य नार्यो दुःखमथात्यजन्	010c  
एकां रात्रिं विहृत्यैवं ते वीरास्ताश्च योषितः	011a  
आमन्त्र्यान्योन्यमाश्लिष्य ततो जग्मुर्यथागतम्	011c  
ततो विसर्जयामास लोकांस्तान्मुनिपुङ्गवः	012a  
क्षणेनान्तर्हिताश्चैव प्रेक्षतामेव तेऽभवन्	012c  
अवगाह्य महात्मानः पुण्यां त्रिपथगां नदीम्	013a  
सरथाः सध्वजाश्चैव स्वानि स्थानानि भेजिरे	013c  
देवलोकं ययुः केचित्केचिद्ब्रह्मसदस्तथा	014a  
केचिच्च वारुणं लोकं केचित्कौबेरमाप्नुवन्	014c  
तथा वैवस्वतं लोकं केचिच्चैवाप्नुवन्नृपाः	015a  
राक्षसानां पिशाचानां केचिच्चाप्युत्तरान्कुरून्	015c  
विचित्रगतयः सर्वे या अवाप्यामरैः सह	016a  
आजग्मुस्ते महात्मानः सवाहाः सपदानुगाः	016c  
गतेषु तेषु सर्वेषु सलिलस्थो महामुनिः	017a  
धर्मशीलो महातेजाः कुरूणां हितकृत्सदा	017c  
ततः प्रोवाच ताः सर्वाः क्षत्रिया निहतेश्वराः	017e  
या याः पतिकृताँल्लोकानिच्छन्ति परमस्त्रियः	018a  
ता जाह्नवीजलं क्षिप्रमवगाहन्त्वतन्द्रिताः	018c  
ततस्तस्य वचः श्रुत्वा श्रद्दधाना वराङ्गनाः	019a  
श्वशुरं समनुज्ञाप्य विविशुर्जाह्नवीजलम्	019c  
विमुक्ता मानुषैर्देहैस्ततस्ता भर्तृभिः सह	020a  
समाजग्मुस्तदा साध्व्यः सर्वा एव विशां पते	020c  
एवं क्रमेण सर्वास्ताः शीलवत्यः कुलस्त्रियः	021a  
प्रविश्य तोयं निर्मुक्ता जग्मुर्भर्तृसलोकताम्	021c  
दिव्यरूपसमायुक्ता दिव्याभरणभूषिताः	022a  
दिव्यमाल्याम्बरधरा यथासां पतयस्तथा	022c  
ताः शीलसत्त्वसम्पन्ना वितमस्का गतक्लमाः	023a  
सर्वाः सर्वगुणैर्युक्ताः स्वं स्वं स्थानं प्रपेदिरे	023c  
यस्य यस्य च यः कामस्तस्मिन्कालेऽभवत्तदा	024a  
तं तं विसृष्टवान्व्यासो वरदो धर्मवत्सलः	024c  
तच्छ्रुत्वा नरदेवानां पुनरागमनं नराः	025a  
जहृषुर्मुदिताश्चासन्नन्यदेहगता अपि	025c  
प्रियैः समागमं तेषां य इमं शृणुयान्नरः	026a  
प्रियाणि लभते नित्यमिह च प्रेत्य चैव ह	026c  
इष्टबान्धवसंयोगमनायासमनामयम्	027a  
य इमं श्रावयेद्विद्वान्संसिद्धिं प्राप्नुयात्पराम्	027c  
स्वाध्याययुक्ताः पुरुषाः क्रियायुक्ताश्च भारत	028a  
अध्यात्मयोगयुक्ताश्च धृतिमन्तश्च मानवाः	028c  
श्रुत्वा पर्व त्विदं नित्यमवाप्स्यन्ति परां गतिम्	028e  
