विदुर उवाच	001  
सप्तदशेमान्राजेन्द्र मनुः स्वायम्भुवोऽब्रवीत्	001a  
वैचित्रवीर्य पुरुषानाकाशं मुष्टिभिर्घ्नतः	001c  
तानेवेन्द्रस्य हि धनुरनाम्यं नमतोऽब्रवीत्	002a  
अथो मरीचिनः पादाननाम्यान्नमतस्तथा	002c  
यश्चाशिष्यं शासति यश्च कुप्यते यश्चातिवेलं भजते द्विषन्तम्	003a  
स्त्रियश्च योऽरक्षति भद्रमस्तु ते यश्चायाच्यं याचति यश्च कत्थते	003c  
यश्चाभिजातः प्रकरोत्यकार्यं यश्चाबलो बलिना नित्यवैरी	004a  
अश्रद्दधानाय च यो ब्रवीति यश्चाकाम्यं कामयते नरेन्द्र	004c  
वध्वा हासं श्वशुरो यश्च मन्यते वध्वा वसन्नुत यो मानकामः	005a  
परक्षेत्रे निर्वपति यश्च बीजं स्त्रियं च यः परिवदतेऽतिवेलम्	005c  
यश्चैव लब्ध्वा न स्मरामीत्युवाच दत्त्वा च यः कत्थति याच्यमानः	006a  
यश्चासतः सान्त्वमुपासतीह एतेऽनुयान्त्यनिलं पाशहस्ताः	006c  
यस्मिन्यथा वर्तते यो मनुष्यस्तस्मिंस्तथा वर्तितव्यं स धर्मः	007a  
मायाचारो मायया वर्तितव्यः साध्वाचारः साधुना प्रत्युदेयः	007c  
धृतराष्ट्र उवाच	008  
शतायुरुक्तः पुरुषः सर्ववेदेषु वै यदा	008a  
नाप्नोत्यथ च तत्सर्वमायुः केनेह हेतुना	008c  
विदुर उवाच	009  
अतिवादोऽतिमानश्च तथात्यागो नराधिप	009a  
क्रोधश्चातिविवित्सा च मित्रद्रोहश्च तानि षट्	009c  
एत एवासयस्तीक्ष्णाः कृन्तन्त्यायूंषि देहिनाम्	010a  
एतानि मानवान्घ्नन्ति न मृत्युर्भद्रमस्तु ते	010c  
विश्वस्तस्यैति यो दारान्यश्चापि गुरुतल्पगः	011a  
वृषलीपतिर्द्विजो यश्च पानपश्चैव भारत	011c  
शरणागतहा चैव सर्वे ब्रह्महणैः समाः	012a  
एतैः समेत्य कर्तव्यं प्रायश्चित्तमिति श्रुतिः	012c  
गृही वदान्योऽनपविद्धवाक्यः शेषान्नभोक्ताप्यविहिंसकश्च	013a  
नानर्थकृत्त्यक्तकलिः कृतज्ञः सत्यो मृदुः स्वर्गमुपैति विद्वान्	013c  
सुलभाः पुरुषा राजन्सततं प्रियवादिनः	014a  
अप्रियस्य तु पथ्यस्य वक्ता श्रोता च दुर्लभः	014c  
यो हि धर्मं व्यपाश्रित्य हित्वा भर्तुः प्रियाप्रिये	015a  
अप्रियाण्याह पथ्यानि तेन राजा सहायवान्	015c  
त्यजेत्कुलार्थे पुरुषं ग्रामस्यार्थे कुलं त्यजेत्	016a  
ग्रामं जनपदस्यार्थे आत्मार्थे पृथिवीं त्यजेत्	016c  
आपदर्थं धनं रक्षेद्दारान्रक्षेद्धनैरपि	017a  
आत्मानं सततं रक्षेद्दारैरपि धनैरपि	017c  
उक्तं मया द्यूतकालेऽपि राजन्नैवं युक्तं वचनं प्रातिपीय	018a  
तदौषधं पथ्यमिवातुरस्य न रोचते तव वैचित्रवीर्य	018c  
काकैरिमांश्चित्रबर्हान्मयूरान्पराजैष्ठाः पाण्डवान्धार्तराष्ट्रैः	019a  
हित्वा सिंहान्क्रोष्टुकान्गूहमानः प्राप्ते काले शोचिता त्वं नरेन्द्र	019c  
यस्तात न क्रुध्यति सर्वकालं भृत्यस्य भक्तस्य हिते रतस्य	020a  
तस्मिन्भृत्या भर्तरि विश्वसन्ति न चैनमापत्सु परित्यजन्ति	020c  
न भृत्यानां वृत्तिसंरोधनेन बाह्यं जनं सञ्जिघृक्षेदपूर्वम्	021a  
त्यजन्ति ह्येनमुचितावरुद्धाः स्निग्धा ह्यमात्याः परिहीनभोगाः	021c  
कृत्यानि पूर्वं परिसङ्ख्याय सर्वाण्यायव्ययावनुरूपां च वृत्तिम्	022a  
सङ्गृह्णीयादनुरूपान्सहायान्सहायसाध्यानि हि दुष्कराणि	022c  
अभिप्रायं यो विदित्वा तु भर्तुः सर्वाणि कार्याणि करोत्यतन्द्रीः	023a  
वक्ता हितानामनुरक्त आर्यः शक्तिज्ञ आत्मेव हि सोऽनुकम्प्यः	023c  
वाक्यं तु यो नाद्रियतेऽनुशिष्टः प्रत्याह यश्चापि नियुज्यमानः	024a  
प्रज्ञाभिमानी प्रतिकूलवादी त्याज्यः स तादृक्त्वरयैव भृत्यः	024c  
अस्तब्धमक्लीबमदीर्घसूत्रं सानुक्रोशं श्लक्ष्णमहार्यमन्यैः	025a  
अरोगजातीयमुदारवाक्यं दूतं वदन्त्यष्टगुणोपपन्नम्	025c  
न विश्वासाज्जातु परस्य गेहं गच्छेन्नरश्चेतयानो विकाले	026a  
न चत्वरे निशि तिष्ठेन्निगूढो न राजन्यां योषितं प्रार्थयीत	026c  
न निह्नवं सत्रगतस्य गच्छेत्संसृष्टमन्त्रस्य कुसङ्गतस्य	027a  
न च ब्रूयान्नाश्वसामि त्वयीति सकारणं व्यपदेशं तु कुर्यात्	027c  
घृणी राजा पुंश्चली राजभृत्यः पुत्रो भ्राता विधवा बालपुत्रा	028a  
सेनाजीवी चोद्धृतभक्त एव व्यवहारे वै वर्जनीयाः स्युरेते	028c  
गुणा दश स्नानशीलं भजन्ते बलं रूपं स्वरवर्णप्रशुद्धिः	029a  
स्पर्शश्च गन्धश्च विशुद्धता च श्रीः सौकुमार्यं प्रवराश्च नार्यः	029c  
गुणाश्च षण्मितभुक्तं भजन्ते आरोग्यमायुश्च सुखं बलं च	030a  
अनाविलं चास्य भवेदपत्यं न चैनमाद्यून इति क्षिपन्ति	030c  
अकर्मशीलं च महाशनं च लोकद्विष्टं बहुमायं नृशंसम्	031a  
अदेशकालज्ञमनिष्टवेषमेतान्गृहे न प्रतिवासयीत	031c  
कदर्यमाक्रोशकमश्रुतं च वराकसम्भूतममान्यमानिनम्	032a  
निष्ठूरिणं कृतवैरं कृतघ्नमेतान्भृशार्तोऽपि न जातु याचेत्	032c  
सङ्क्लिष्टकर्माणमतिप्रवादं नित्यानृतं चादृढभक्तिकं च	033a  
विकृष्टरागं बहुमानिनं चाप्येतान्न सेवेत नराधमान्षट्	033c  
सहायबन्धना ह्यर्थाः सहायाश्चार्थबन्धनाः	034a  
अन्योन्यबन्धनावेतौ विनान्योन्यं न सिध्यतः	034c  
उत्पाद्य पुत्राननृणांश्च कृत्वा वृत्तिं च तेभ्योऽनुविधाय काञ्चित्	035a  
स्थाने कुमारीः प्रतिपाद्य सर्वा अरण्यसंस्थो मुनिवद्बुभूषेत्	035c  
हितं यत्सर्वभूतानामात्मनश्च सुखावहम्	036a  
तत्कुर्यादीश्वरो ह्येतन्मूलं धर्मार्थसिद्धये	036c  
बुद्धिः प्रभावस्तेजश्च सत्त्वमुत्थानमेव च	037a  
व्यवसायश्च यस्य स्यात्तस्यावृत्तिभयं कुतः	037c  
पश्य दोषान्पाण्डवैर्विग्रहे त्वं यत्र व्यथेरन्नपि देवाः सशक्राः	038a  
पुत्रैर्वैरं नित्यमुद्विग्नवासो यशःप्रणाशो द्विषतां च हर्षः	038c  
भीष्मस्य कोपस्तव चेन्द्रकल्प द्रोणस्य राज्ञश्च युधिष्ठिरस्य	039a  
उत्सादयेल्लोकमिमं प्रवृद्धः श्वेतो ग्रहस्तिर्यगिवापतन्खे	039c  
तव पुत्रशतं चैव कर्णः पञ्च च पाण्डवाः	040a  
पृथिवीमनुशासेयुरखिलां सागराम्बराम्	040c  
धार्तराष्ट्रा वनं राजन्व्याघ्राः पाण्डुसुता मताः	041a  
मा वनं छिन्धि सव्याघ्रं मा व्याघ्रान्नीनशो वनात्	041c  
न स्याद्वनमृते व्याघ्रान्व्याघ्रा न स्युरृते वनम्	042a  
वनं हि रक्ष्यते व्याघ्रैर्व्याघ्रान्रक्षति काननम्	042c  
न तथेच्छन्त्यकल्याणाः परेषां वेदितुं गुणान्	043a  
यथैषां ज्ञातुमिच्छन्ति नैर्गुण्यं पापचेतसः	043c  
अर्थसिद्धिं परामिच्छन्धर्ममेवादितश्चरेत्	044a  
न हि धर्मादपैत्यर्थः स्वर्गलोकादिवामृतम्	044c  
यस्यात्मा विरतः पापात्कल्याणे च निवेशितः	045a  
तेन सर्वमिदं बुद्धं प्रकृतिर्विकृतिश्च या	045c  
यो धर्ममर्थं कामं च यथाकालं निषेवते	046a  
धर्मार्थकामसंयोगं सोऽमुत्रेह च विन्दति	046c  
सन्नियच्छति यो वेगमुत्थितं क्रोधहर्षयोः	047a  
स श्रियो भाजनं राजन्यश्चापत्सु न मुह्यति	047c  
बलं पञ्चविधं नित्यं पुरुषाणां निबोध मे	048a  
यत्तु बाहुबलं नाम कनिष्ठं बलमुच्यते	048c  
अमात्यलाभो भद्रं ते द्वितीयं बलमुच्यते	049a  
धनलाभस्तृतीयं तु बलमाहुर्जिगीषवः	049c  
यत्त्वस्य सहजं राजन्पितृपैतामहं बलम्	050a  
अभिजातबलं नाम तच्चतुर्थं बलं स्मृतम्	050c  
येन त्वेतानि सर्वाणि सङ्गृहीतानि भारत	051a  
यद्बलानां बलं श्रेष्ठं तत्प्रज्ञाबलमुच्यते	051c  
महते योऽपकाराय नरस्य प्रभवेन्नरः	052a  
तेन वैरं समासज्य दूरस्थोऽस्मीति नाश्वसेत्	052c  
स्त्रीषु राजसु सर्पेषु स्वाध्याये शत्रुसेविषु	053a  
भोगे चायुषि विश्वासं कः प्राज्ञः कर्तुमर्हति	053c  
प्रज्ञाशरेणाभिहतस्य जन्तोश्चिकित्सकाः सन्ति न चौषधानि	054a  
न होममन्त्रा न च मङ्गलानि नाथर्वणा नाप्यगदाः सुसिद्धाः	054c  
सर्पश्चाग्निश्च सिंहश्च कुलपुत्रश्च भारत	055a  
नावज्ञेया मनुष्येण सर्वे ते ह्यतितेजसः	055c  
अग्निस्तेजो महल्लोके गूढस्तिष्ठति दारुषु	056a  
न चोपयुङ्क्ते तद्दारु यावन्नो दीप्यते परैः	056c  
स एव खलु दारुभ्यो यदा निर्मथ्य दीप्यते	057a  
तदा तच्च वनं चान्यन्निर्दहत्याशु तेजसा	057c  
एवमेव कुले जाताः पावकोपमतेजसः	058a  
क्षमावन्तो निराकाराः काष्ठेऽग्निरिव शेरते	058c  
लताधर्मा त्वं सपुत्रः शालाः पाण्डुसुता मताः	059a  
न लता वर्धते जातु महाद्रुममनाश्रिता	059c  
वनं राजंस्त्वं सपुत्रोऽम्बिकेय सिंहान्वने पाण्डवांस्तात विद्धि	060a  
सिंहैर्विहीनं हि वनं विनश्येत्सिंहा विनश्येयुरृते वनेन	060c  
