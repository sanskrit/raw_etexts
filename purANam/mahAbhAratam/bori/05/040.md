विदुर उवाच	001  
योऽभ्यर्थितः सद्भिरसज्जमानः करोत्यर्थं शक्तिमहापयित्वा	001a  
क्षिप्रं यशस्तं समुपैति सन्तमलं प्रसन्ना हि सुखाय सन्तः	001c  
महान्तमप्यर्थमधर्मयुक्तं यः सन्त्यजत्यनुपाक्रुष्ट एव	002a  
सुखं स दुःखान्यवमुच्य शेते जीर्णां त्वचं सर्प इवावमुच्य	002c  
अनृतं च समुत्कर्षे राजगामि च पैशुनम्	003a  
गुरोश्चालीकनिर्बन्धः समानि ब्रह्महत्यया	003c  
असूयैकपदं मृत्युरतिवादः श्रियो वधः	004a  
अशुश्रूषा त्वरा श्लाघा विद्यायाः शत्रवस्त्रयः	004c  
सुखार्थिनः कुतो विद्या नास्ति विद्यार्थिनः सुखम्	005a  
सुखार्थी वा त्यजेद्विद्यां विद्यार्थी वा सुखं त्यजेत्	005c  
नाग्निस्तृप्यति काष्ठानां नापगानां महोदधिः	006a  
नान्तकः सर्वभूतानां न पुंसां वामलोचना	006c  
आशा धृतिं हन्ति समृद्धिमन्तकः क्रोधः श्रियं हन्ति यशः कदर्यता	007a  
अपालनं हन्ति पशूंश्च राजन्नेकः क्रुद्धो ब्राह्मणो हन्ति राष्ट्रम्	007c  
अजश्च कांस्यं च रथश्च नित्यं मध्वाकर्षः शकुनिः श्रोत्रियश्च	008a  
वृद्धो ज्ञातिरवसन्नो वयस्य एतानि ते सन्तु गृहे सदैव	008c  
अजोक्षा चन्दनं वीणा आदर्शो मधुसर्पिषी	009a  
विषमौदुम्बरं शङ्खः स्वर्णं नाभिश्च रोचना	009c  
गृहे स्थापयितव्यानि धन्यानि मनुरब्रवीत्	010a  
देवब्राह्मणपूजार्थमतिथीनां च भारत	010c  
इदं च त्वां सर्वपरं ब्रवीमि पुण्यं पदं तात महाविशिष्टम्	011a  
न जातु कामान्न भयान्न लोभाद्धर्मं त्यजेज्जीवितस्यापि हेतोः	011c  
नित्यो धर्मः सुखदुःखे त्वनित्ये नित्यो जीवो धातुरस्य त्वनित्यः	012a  
त्यक्त्वानित्यं प्रतितिष्ठस्व नित्ये सन्तुष्य त्वं तोषपरो हि लाभः	012c  
महाबलान्पश्य महानुभावान्प्रशास्य भूमिं धनधान्यपूर्णाम्	013a  
राज्यानि हित्वा विपुलांश्च भोगान्गतान्नरेन्द्रान्वशमन्तकस्य	013c  
मृतं पुत्रं दुःखपुष्टं मनुष्या उत्क्षिप्य राजन्स्वगृहान्निर्हरन्ति	014a  
तं मुक्तकेशाः करुणं रुदन्तश्चितामध्ये काष्ठमिव क्षिपन्ति	014c  
अन्यो धनं प्रेतगतस्य भुङ्क्ते वयांसि चाग्निश्च शरीरधातून्	015a  
द्वाभ्यामयं सह गच्छत्यमुत्र पुण्येन पापेन च वेष्ट्यमानः	015c  
उत्सृज्य विनिवर्तन्ते ज्ञातयः सुहृदः सुताः	016a  
अग्नौ प्रास्तं तु पुरुषं कर्मान्वेति स्वयङ्कृतम्	016c  
अस्माल्लोकादूर्ध्वममुष्य चाधो महत्तमस्तिष्ठति ह्यन्धकारम्	017a  
तद्वै महामोहनमिन्द्रियाणां बुध्यस्व मा त्वां प्रलभेत राजन्	017c  
इदं वचः शक्ष्यसि चेद्यथावन्निशम्य सर्वं प्रतिपत्तुमेवम्	018a  
यशः परं प्राप्स्यसि जीवलोके भयं न चामुत्र न चेह तेऽस्ति	018c  
आत्मा नदी भारत पुण्यतीर्था सत्योदका धृतिकूला दमोर्मिः	019a  
तस्यां स्नातः पूयते पुण्यकर्मा पुण्यो ह्यात्मा नित्यमम्भोऽम्भ एव	019c  
कामक्रोधग्राहवतीं पञ्चेन्द्रियजलां नदीम्	020a  
कृत्वा धृतिमयीं नावं जन्मदुर्गाणि सन्तर	020c  
प्रज्ञावृद्धं धर्मवृद्धं स्वबन्धुं विद्यावृद्धं वयसा चापि वृद्धम्	021a  
कार्याकार्ये पूजयित्वा प्रसाद्य यः सम्पृच्छेन्न स मुह्येत्कदाचित्	021c  
धृत्या शिश्नोदरं रक्षेत्पाणिपादं च चक्षुषा	022a  
चक्षुःश्रोत्रे च मनसा मनो वाचं च कर्मणा	022c  
नित्योदकी नित्ययज्ञोपवीती नित्यस्वाध्यायी पतितान्नवर्जी	023a  
ऋतं ब्रुवन्गुरवे कर्म कुर्वन्न ब्राह्मणश्च्यवते ब्रह्मलोकात्	023c  
अधीत्य वेदान्परिसंस्तीर्य चाग्नीनिष्ट्वा यज्ञैः पालयित्वा प्रजाश्च	024a  
गोब्राह्मणार्थे शस्त्रपूतान्तरात्मा हतः सङ्ग्रामे क्षत्रियः स्वर्गमेति	024c  
वैश्योऽधीत्य ब्राह्मणान्क्षत्रियांश्च धनैः काले संविभज्याश्रितांश्च	025a  
त्रेतापूतं धूममाघ्राय पुण्यं प्रेत्य स्वर्गे देवसुखानि भुङ्क्ते	025c  
ब्रह्मक्षत्रं वैश्यवर्णं च शूद्रः क्रमेणैतान्न्यायतः पूजयानः	026a  
तुष्टेष्वेतेष्वव्यथो दग्धपापस्त्यक्त्वा देहं स्वर्गसुखानि भुङ्क्ते	026c  
चातुर्वर्ण्यस्यैष धर्मस्तवोक्तो हेतुं चात्र ब्रुवतो मे निबोध	027a  
क्षात्राद्धर्माद्धीयते पाण्डुपुत्रस्तं त्वं राजन्राजधर्मे नियुङ्क्ष्व	027c  
धृतराष्ट्र उवाच	028  
एवमेतद्यथा मां त्वमनुशाससि नित्यदा	028a  
ममापि च मतिः सौम्य भवत्येवं यथात्थ माम्	028c  
सा तु बुद्धिः कृताप्येवं पाण्डवान्प्रति मे सदा	029a  
दुर्योधनं समासाद्य पुनर्विपरिवर्तते	029c  
न दिष्टमभ्यतिक्रान्तुं शक्यं मर्त्येन केनचित्	030a  
दिष्टमेव कृतं मन्ये पौरुषं तु निरर्थकम्	030c  
