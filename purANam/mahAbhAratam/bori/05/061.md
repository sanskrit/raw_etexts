वैशम्पायन उवाच	001  
तथा तु पृच्छन्तमतीव पार्थान्वैचित्रवीर्यं तमचिन्तयित्वा	001a  
उवाच कर्णो धृतराष्ट्रपुत्रं प्रहर्षयन्संसदि कौरवाणाम्	001c  
मिथ्या प्रतिज्ञाय मया यदस्त्रं रामाद्धृतं ब्रह्मपुरं पुरस्तात्	002a  
विज्ञाय तेनास्मि तदैवमुक्तस्तवान्तकालेऽप्रतिभास्यतीति	002c  
महापराधे ह्यपि सन्नतेन महर्षिणाहं गुरुणा च शप्तः	003a  
शक्तः प्रदग्धुं ह्यपि तिग्मतेजाः ससागरामप्यवनिं महर्षिः	003c  
प्रसादितं ह्यस्य मया मनोऽभूच्छुश्रूषया स्वेन च पौरुषेण	004a  
ततस्तदस्त्रं मम सावशेषं तस्मात्समर्थोऽस्मि ममैष भारः	004c  
निमेषमात्रं तमृषिप्रसादमवाप्य पाञ्चालकरूषमत्स्यान्	005a  
निहत्य पार्थांश्च सपुत्रपौत्राँल्लोकानहं शस्त्रजितान्प्रपत्स्ये	005c  
पितामहस्तिष्ठतु ते समीपे द्रोणश्च सर्वे च नरेन्द्रमुख्याः	006a  
यथाप्रधानेन बलेन यात्वा पार्थान्हनिष्यामि ममैष भारः	006c  
एवं ब्रुवाणं तमुवाच भीष्मः किं कत्थसे कालपरीतबुद्धे	007a  
न कर्ण जानासि यथा प्रधाने हते हताः स्युर्धृतराष्ट्रपुत्राः	007c  
यत्खाण्डवं दाहयता कृतं हि कृष्णद्वितीयेन धनञ्जयेन	008a  
श्रुत्वैव तत्कर्म नियन्तुमात्मा शक्यस्त्वया वै सह बान्धवेन	008c  
यां चापि शक्तिं त्रिदशाधिपस्ते ददौ महात्मा भगवान्महेन्द्रः	009a  
भस्मीकृतां तां पतितां विशीर्णां चक्राहतां द्रक्ष्यसि केशवेन	009c  
यस्ते शरः सर्पमुखो विभाति सदाग्र्यमाल्यैर्महितः प्रयत्नात्	010a  
स पाण्डुपुत्राभिहतः शरौघैः सह त्वया यास्यति कर्ण नाशम्	010c  
बाणस्य भौमस्य च कर्ण हन्ता किरीटिनं रक्षति वासुदेवः	011a  
यस्त्वादृशानां च गरीयसां च हन्ता रिपूणां तुमुले प्रगाढे	011c  
कर्ण उवाच	012  
असंशयं वृष्णिपतिर्यथोक्तस्तथा च भूयश्च ततो महात्मा	012a  
अहं यदुक्तः परुषं तु किञ्चित्पितामहस्तस्य फलं शृणोतु	012c  
न्यस्यामि शस्त्राणि न जातु सङ्ख्ये पितामहो द्रक्ष्यति मां सभायाम्	013a  
त्वयि प्रशान्ते तु मम प्रभावं द्रक्ष्यन्ति सर्वे भुवि भूमिपालाः	013c  
वैशम्पायन उवाच	014  
इत्येवमुक्त्वा स महाधनुष्मान्हित्वा सभां स्वं भवनं जगाम	014a  
भीष्मस्तु दुर्योधनमेव राजन्मध्ये कुरूणां प्रहसन्नुवाच	014c  
सत्यप्रतिज्ञः किल सूतपुत्रस्तथा स भारं विषहेत कस्मात्	015a  
व्यूहं प्रतिव्यूह्य शिरांसि भित्त्वा लोकक्षयं पश्यत भीमसेनात्	015c  
आवन्त्यकालिङ्गजयद्रथेषु वेदिध्वजे तिष्ठति बाह्लिके च	016a  
अहं हनिष्यामि सदा परेषां सहस्रशश्चायुतशश्च योधान्	016c  
यदैव रामे भगवत्यनिन्द्ये ब्रह्म ब्रुवाणः कृतवांस्तदस्त्रम्	017a  
तदैव धर्मश्च तपश्च नष्टं वैकर्तनस्याधमपूरुषस्य	017c  
अथोक्तवाक्ये नृपतौ तु भीष्मे निक्षिप्य शस्त्राणि गते च कर्णे	018a  
वैचित्रवीर्यस्य सुतोऽल्पबुद्धिर्दुर्योधनः शान्तनवं बभाषे	018c  
