भीष्म उवाच ||	001    
शिखण्डिवाक्यं श्रुत्वाथ स यक्षो भरतर्षभ |	001a  
प्रोवाच मनसा चिन्त्य दैवेनोपनिपीडितः |	001c  
भवितव्यं तथा तद्धि मम दुःखाय कौरव ||	001e  
भद्रे कामं करिष्यामि समयं तु निबोध मे |	002a  
किञ्चित्कालान्तरं दास्ये पुंलिङ्गं स्वमिदं तव |	002c  
आगन्तव्यं त्वया काले सत्यमेतद्ब्रवीमि ते ||	002e  
प्रभुः सङ्कल्पसिद्धोऽस्मि कामरूपी विहङ्गमः |	003a  
मत्प्रसादात्पुरं चैव त्राहि बन्धूंश्च केवलान् ||	003c  
स्त्रीलिङ्गं धारयिष्यामि त्वदीयं पार्थिवात्मजे |	004a  
सत्यं मे प्रतिजानीहि करिष्यामि प्रियं तव ||	004c  
शिखण्ड्युवाच || 	005    
प्रतिदास्यामि भगवँल्लिङ्गं पुनरिदं तव |	005a  
किञ्चित्कालान्तरं स्त्रीत्वं धारयस्व निशाचर ||	005c  
प्रतिप्रयाते दाशार्णे पार्थिवे हेमवर्मणि |	006a  
कन्यैवाहं भविष्यामि पुरुषस्त्वं भविष्यसि ||	006c  
भीष्म उवाच || 	007    
इत्युक्त्वा समयं तत्र चक्राते तावुभौ नृप |	007a  
अन्योन्यस्यानभिद्रोहे तौ सङ्क्रामयतां ततः ||	007c  
स्त्रीलिङ्गं धारयामास स्थूणो यक्षो नराधिप |	008a  
यक्षरूपं च तद्दीप्तं शिखण्डी प्रत्यपद्यत ||	008c  
ततः शिखण्डी पाञ्चाल्यः पुंस्त्वमासाद्य पार्थिव |	009a  
विवेश नगरं हृष्टः पितरं च समासदत् |	009c  
यथावृत्तं तु तत्सर्वमाचख्यौ द्रुपदस्य च ||	009e  
द्रुपदस्तस्य तच्छ्रुत्वा हर्षमाहारयत्परम् |	010a  
सभार्यस्तच्च सस्मार महेश्वरवचस्तदा ||	010c  
ततः सम्प्रेषयामास दशार्णाधिपतेर्नृप |	011a  
पुरुषोऽयं मम सुतः श्रद्धत्तां मे भवानिति ||	011c  
अथ दाशार्णको राजा सहसाभ्यागमत्तदा |	012a  
पाञ्चालराजं द्रुपदं दुःखामर्षसमन्वितः ||	012c  
ततः काम्पिल्यमासाद्य दशार्णाधिपतिस्तदा |	013a  
प्रेषयामास सत्कृत्य दूतं ब्रह्मविदां वरम् ||	013c  
ब्रूहि मद्वचनाद्दूत पाञ्चाल्यं तं नृपाधमम् |	014a  
यद्वै कन्यां स्वकन्यार्थे वृतवानसि दुर्मते |	014c  
फलं तस्यावलेपस्य द्रक्ष्यस्यद्य न संशयः ||	014e  
एवमुक्तस्तु तेनासौ ब्राह्मणो राजसत्तम |	015a  
दूतः प्रयातो नगरं दाशार्णनृपचोदितः ||	015c  
तत आसादयामास पुरोधा द्रुपदं पुरे |	016a  
तस्मै पाञ्चालको राजा गामर्घ्यं च सुसत्कृतम् |	016c  
प्रापयामास राजेन्द्र सह तेन शिखण्डिना ||	016e  
तां पूजां नाभ्यनन्दत्स वाक्यं चेदमुवाच ह |	017a  
यदुक्तं तेन वीरेण राज्ञा काञ्चनवर्मणा ||	017c  
यत्तेऽहमधमाचार दुहित्रर्थेऽस्मि वञ्चितः |	018a  
तस्य पापस्य करणात्फलं प्राप्नुहि दुर्मते ||	018c  
देहि युद्धं नरपते ममाद्य रणमूर्धनि |	019a  
उद्धरिष्यामि ते सद्यः सामात्यसुतबान्धवम् ||	019c  
तदुपालम्भसंयुक्तं श्रावितः किल पार्थिवः |	020a  
दशार्णपतिदूतेन मन्त्रिमध्ये पुरोधसा ||	020c  
अब्रवीद्भरतश्रेष्ठ द्रुपदः प्रणयानतः |	021a  
यदाह मां भवान्ब्रह्मन्सम्बन्धिवचनाद्वचः |	021c  
तस्योत्तरं प्रतिवचो दूत एव वदिष्यति ||	021e  
ततः सम्प्रेषयामास द्रुपदोऽपि महात्मने |	022a  
हिरण्यवर्मणे दूतं ब्राह्मणं वेदपारगम् ||	022c  
समागम्य तु राज्ञा स दशार्णपतिना तदा |	023a  
तद्वाक्यमाददे राजन्यदुक्तं द्रुपदेन ह ||	023c  
आगमः क्रियतां व्यक्तं कुमारो वै सुतो मम |	024a  
मिथ्यैतदुक्तं केनापि तन्न श्रद्धेयमित्युत ||	024c  
ततः स राजा द्रुपदस्य श्रुत्वा विमर्शयुक्तो युवतीर्वरिष्ठाः |	025a  
सम्प्रेषयामास सुचारुरूपाः शिखण्डिनं स्त्री पुमान्वेति वेत्तुम् ||	025c  
ताः प्रेषितास्तत्त्वभावं विदित्वा प्रीत्या राज्ञे तच्छशंसुर्हि सर्वम् |	026a  
शिखण्डिनं पुरुषं कौरवेन्द्र दशार्णराजाय महानुभावम् ||	026c  
ततः कृत्वा तु राजा स आगमं प्रीतिमानथ |	027a  
सम्बन्धिना समागम्य हृष्टो वासमुवास ह ||	027c  
शिखण्डिने च मुदितः प्रादाद्वित्तं जनेश्वरः |	028a  
हस्तिनोऽश्वांश्च गाश्चैव दास्यो बहुशतास्तथा ||	028c  
पूजितश्च प्रतिययौ निवर्त्य तनयां किल ||	028e  
विनीतकिल्बिषे प्रीते हेमवर्मणि पार्थिवे |	029a  
प्रतियाते तु दाशार्णे हृष्टरूपा शिखण्डिनी ||	029c  
कस्यचित्त्वथ कालस्य कुबेरो नरवाहनः |	030a  
लोकानुयात्रां कुर्वाणः स्थूणस्यागान्निवेशनम् ||	030c  
स तद्गृहस्योपरि वर्तमान आलोकयामास धनाधिगोप्ता |	031a  
स्थूणस्य यक्षस्य निशाम्य वेश्म स्वलङ्कृतं माल्यगुणैर्विचित्रम् ||	031c  
लाजैश्च गन्धैश्च तथा वितानैरभ्यर्चितं धूपनधूपितं च |	032a  
ध्वजैः पताकाभिरलङ्कृतं च भक्ष्यान्नपेयामिषदत्तहोमम् ||	032c  
तत्स्थानं तस्य दृष्ट्वा तु सर्वतः समलङ्कृतम् |	033a  
अथाब्रवीद्यक्षपतिस्तान्यक्षाननुगांस्तदा ||	033c  
स्वलङ्कृतमिदं वेश्म स्थूणस्यामितविक्रमाः |	034a  
नोपसर्पति मां चापि कस्मादद्य सुमन्दधीः ||	034c  
यस्माज्जानन्सुमन्दात्मा मामसौ नोपसर्पति |	035a  
तस्मात्तस्मै महादण्डो धार्यः स्यादिति मे मतिः ||	035c  
यक्षा ऊचुः ||	036    
द्रुपदस्य सुता राजन्राज्ञो जाता शिखण्डिनी |	036a  
तस्यै निमित्ते कस्मिंश्चित्प्रादात्पुरुषलक्षणम् ||	036c  
अग्रहील्लक्षणं स्त्रीणां स्त्रीभूतस्तिष्ठते गृहे |	037a  
नोपसर्पति तेनासौ सव्रीडः स्त्रीस्वरूपवान् ||	037c  
एतस्मात्कारणाद्राजन्स्थूणो न त्वाद्य पश्यति |	038a  
श्रुत्वा कुरु यथान्यायं विमानमिह तिष्ठताम् ||	038c  
भीष्म उवाच ||	039    
आनीयतां स्थूण इति ततो यक्षाधिपोऽब्रवीत् |	039a  
कर्तास्मि निग्रहं तस्येत्युवाच स पुनः पुनः ||	039c  
सोऽभ्यगच्छत यक्षेन्द्रमाहूतः पृथिवीपते |	040a  
स्त्रीस्वरूपो महाराज तस्थौ व्रीडासमन्वितः ||	040c  
तं शशाप सुसङ्क्रुद्धो धनदः कुरुनन्दन |	041a  
एवमेव भवत्वस्य स्त्रीत्वं पापस्य गुह्यकाः ||	041c  
ततोऽब्रवीद्यक्षपतिर्महात्मा यस्माददास्त्ववमन्येह यक्षान् |	042a  
शिखण्डिने लक्षणं पापबुद्धे स्त्रीलक्षणं चाग्रहीः पापकर्मन् ||	042c  
अप्रवृत्तं सुदुर्बुद्धे यस्मादेतत्कृतं त्वया |	043a  
तस्मादद्य प्रभृत्येव त्वं स्त्री स पुरुषस्तथा ||	043c  
ततः प्रसादयामासुर्यक्षा वैश्रवणं किल |	044a  
स्थूणस्यार्थे कुरुष्वान्तं शापस्येति पुनः पुनः ||	044c  
ततो महात्मा यक्षेन्द्रः प्रत्युवाचानुगामिनः |	045a  
सर्वान्यक्षगणांस्तात शापस्यान्तचिकीर्षया ||	045c  
हते शिखण्डिनि रणे स्वरूपं प्रतिपत्स्यते |	046a  
स्थूणो यक्षो निरुद्वेगो भवत्विति महामनाः ||	046c  
इत्युक्त्वा भगवान्देवो यक्षराक्षसपूजितः |	047a  
प्रययौ सह तैः सर्वैर्निमेषान्तरचारिभिः ||	047c  
स्थूणस्तु शापं सम्प्राप्य तत्रैव न्यवसत्तदा |	048a  
समये चागमत्तं वै शिखण्डी स क्षपाचरम् ||	048c  
सोऽभिगम्याब्रवीद्वाक्यं प्राप्तोऽस्मि भगवन्निति |	049a  
तमब्रवीत्ततः स्थूणः प्रीतोऽस्मीति पुनः पुनः ||	049c  
आर्जवेनागतं दृष्ट्वा राजपुत्रं शिखण्डिनम् |	050a  
सर्वमेव यथावृत्तमाचचक्षे शिखण्डिने ||	050c  
यक्ष उवाच ||	051    
शप्तो वैश्रवणेनास्मि त्वत्कृते पार्थिवात्मज |	051a  
गच्छेदानीं यथाकामं चर लोकान्यथासुखम् ||	051c  
दिष्टमेतत्पुरा मन्ये न शक्यमतिवर्तितुम् |	052a  
गमनं तव चेतो हि पौलस्त्यस्य च दर्शनम् ||	052c  
भीष्म उवाच ||	053    
एवमुक्तः शिखण्डी तु स्थूणयक्षेण भारत |	053a  
प्रत्याजगाम नगरं हर्षेण महतान्वितः ||	053c  
पूजयामास विविधैर्गन्धमाल्यैर्महाधनैः |	054a  
द्विजातीन्देवताश्चापि चैत्यानथ चतुष्पथान् ||	054c  
द्रुपदः सह पुत्रेण सिद्धार्थेन शिखण्डिना |	055a  
मुदं च परमां लेभे पाञ्चाल्यः सह बान्धवैः ||	055c  
शिष्यार्थं प्रददौ चापि द्रोणाय कुरुपुङ्गव |	056a  
शिखण्डिनं महाराज पुत्रं स्त्रीपूर्विणं तथा ||	056c  
प्रतिपेदे चतुष्पादं धनुर्वेदं नृपात्मजः |	057a  
शिखण्डी सह युष्माभिर्धृष्टद्युम्नश्च पार्षतः ||	057c  
मम त्वेतच्चरास्तात यथावत्प्रत्यवेदयन् |	058a  
जडान्धबधिराकारा ये युक्ता द्रुपदे मया ||	058c  
एवमेष महाराज स्त्रीपुमान्द्रुपदात्मजः |	059a  
सम्भूतः कौरवश्रेष्ठ शिखण्डी रथसत्तमः ||	059c  
ज्येष्ठा काशिपतेः कन्या अम्बा नामेति विश्रुता |	060a  
द्रुपदस्य कुले जाता शिखण्डी भरतर्षभ ||	060c  
नाहमेनं धनुष्पाणिं युयुत्सुं समुपस्थितम् |	061a  
मुहूर्तमपि पश्येयं प्रहरेयं न चाप्युत ||	061c  
व्रतमेतन्मम सदा पृथिव्यामपि विश्रुतम् |	062a  
स्त्रियां स्त्रीपूर्वके चापि स्त्रीनाम्नि स्त्रीस्वरूपिणि ||	062c  
न मुञ्चेयमहं बाणानिति कौरवनन्दन |	063a  
न हन्यामहमेतेन कारणेन शिखण्डिनम् ||	063c  
एतत्तत्त्वमहं वेद जन्म तात शिखण्डिनः |	064a  
ततो नैनं हनिष्यामि समरेष्वाततायिनम् ||	064c  
यदि भीष्मः स्त्रियं हन्याद्धन्यादात्मानमप्युत |	065a  
नैनं तस्माद्धनिष्यामि दृष्ट्वापि समरे स्थितम् ||	065c  
सञ्जय उवाच ||	066    
एतच्छ्रुत्वा तु कौरव्यो राजा दुर्योधनस्तदा |	066a  
मुहूर्तमिव स ध्यात्वा भीष्मे युक्तममन्यत ||	066c  
