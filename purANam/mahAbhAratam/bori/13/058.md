युधिष्ठिर उवाच	001  
यानीमानि बहिर्वेद्यां दानानि परिचक्षते	001a  
तेभ्यो विशिष्टं किं दानं मतं ते कुरुपुङ्गव	001c  
कौतूहलं हि परमं तत्र मे वर्तते प्रभो	002a  
दातारं दत्तमन्वेति यद्दानं तत्प्रचक्ष्व मे	002c  
भीष्म उवाच	003  
अभयं सर्वभूतेभ्यो व्यसने चाप्यनुग्रहम्	003a  
यच्चाभिलषितं दद्यात्तृषितायाभियाचते	003c  
दत्तं मन्येत यद्दत्त्वा तद्दानं श्रेष्ठमुच्यते	004a  
दत्तं दातारमन्वेति यद्दानं भरतर्षभ	004c  
हिरण्यदानं गोदानं पृथिवीदानमेव च	005a  
एतानि वै पवित्राणि तारयन्त्यपि दुष्कृतम्	005c  
एतानि पुरुषव्याघ्र साधुभ्यो देहि नित्यदा	006a  
दानानि हि नरं पापान्मोक्षयन्ति न संशयः	006c  
यद्यदिष्टतमं लोके यच्चास्य दयितं गृहे	007a  
तत्तद्गुणवते देयं तदेवाक्षयमिच्छता	007c  
प्रियाणि लभते लोके प्रियदः प्रियकृत्तथा	008a  
प्रियो भवति भूतानामिह चैव परत्र च	008c  
याचमानमभीमानादाशावन्तमकिञ्चनम्	009a  
यो नार्चति यथाशक्ति स नृशंसो युधिष्ठिर	009c  
अमित्रमपि चेद्दीनं शरणैषिणमागतम्	010a  
व्यसने योऽनुगृह्णाति स वै पुरुषसत्तमः	010c  
कृशाय ह्रीमते तात वृत्तिक्षीणाय सीदते	011a  
अपहन्यात्क्षुधं यस्तु न तेन पुरुषः समः	011c  
ह्रिया तु नियतान्साधून्पुत्रदारैश्च कर्शितान्	012a  
अयाचमानान्कौन्तेय सर्वोपायैर्निमन्त्रय	012c  
आशिषं ये न देवेषु न मर्त्येषु च कुर्वते	013a  
अर्हन्तो नित्यसत्त्वस्था यथालब्धोपजीविनः	013c  
आशीविषसमेभ्यश्च तेभ्यो रक्षस्व भारत	014a  
तान्युक्तैरुपजिज्ञास्य तथा द्विजवरोत्तमान्	014c  
कृतैरावसथैर्नित्यं सप्रेष्यैः सपरिच्छदैः	015a  
निमन्त्रयेथाः कौरव्य सर्वकामसुखावहैः	015c  
यदि ते प्रतिगृह्णीयुः श्रद्धापूतं युधिष्ठिर	016a  
कार्यमित्येव मन्वाना धार्मिकाः पुण्यकर्मिणः	016c  
विद्यास्नाता व्रतस्नाता ये व्यपाश्रित्यजीविनः	017a  
गूढस्वाध्यायतपसो ब्राह्मणाः संशितव्रताः	017c  
तेषु शुद्धेषु दान्तेषु स्वदारनिरतेषु च	018a  
यत्करिष्यसि कल्याणं तत्त्वा लोकेषु धास्यति	018c  
यथाग्निहोत्रं सुहुतं सायं प्रातर्द्विजातिना	019a  
तथा भवति दत्तं वै द्विजेभ्योऽथ कृतात्मना	019c  
एष ते विततो यज्ञः श्रद्धापूतः सदक्षिणः	020a  
विशिष्टः सर्वयज्ञेभ्यो ददतस्तात वर्तताम्	020c  
निवापो दानसदृशस्तादृशेषु युधिष्ठिर	021a  
निवपन्पूजयंश्चैव तेष्वानृण्यं निगच्छति	021c  
य एव नो न कुप्यन्ति न लुभ्यन्ति तृणेष्वपि	022a  
त एव नः पूज्यतमा ये चान्ये प्रियवादिनः	022c  
ये नो न बहु मन्यन्ते न प्रवर्तन्ति चापरे	023a  
पुत्रवत्परिपाल्यास्ते नमस्तेभ्यस्तथाभयम्	023c  
ऋत्विक्पुरोहिताचार्या मृदुब्रह्मधरा हि ते	024a  
क्षत्रेणापि हि संसृष्टं तेजः शाम्यति वै द्विजे	024c  
अस्ति मे बलवानस्मि राजास्मीति युधिष्ठिर	025a  
ब्राह्मणान्मा स्म पर्यश्नीर्वासोभिरशनेन च	025c  
यच्छोभार्थं बलार्थं वा वित्तमस्ति तवानघ	026a  
तेन ते ब्राह्मणाः पूज्याः स्वधर्ममनुतिष्ठता	026c  
नमस्कार्यास्त्वया विप्रा वर्तमाना यथातथम्	027a  
यथासुखं यथोत्साहं ललन्तु त्वयि पुत्रवत्	027c  
को ह्यन्यः सुप्रसादानां सुहृदामल्पतोषिणाम्	028a  
वृत्तिमर्हत्युपक्षेप्तुं त्वदन्यः कुरुसत्तम	028c  
यथा पत्याश्रयो धर्मः स्त्रीणां लोके सनातनः	029a  
स देवः सा गतिर्नान्या तथास्माकं द्विजातयः	029c  
यदि नो ब्राह्मणास्तात सन्त्यजेयुरपूजिताः	030a  
पश्यन्तो दारुणं कर्म सततं क्षत्रिये स्थितम्	030c  
अवेदानामकीर्तीनामलोकानामयज्वनाम्	031a  
कोऽस्माकं जीवितेनार्थस्तद्धि नो ब्राह्मणाश्रयम्	031c  
अत्र ते वर्तयिष्यामि यथा धर्मः सनातनः	032a  
राजन्यो ब्राह्मणं राजन्पुरा परिचचार ह	032c  
वैश्यो राजन्यमित्येव शूद्रो वैश्यमिति श्रुतिः	032e  
दूराच्छूद्रेणोपचर्यो ब्राह्मणोऽग्निरिव ज्वलन्	033a  
संस्पर्शपरिचर्यस्तु वैश्येन क्षत्रियेण च	033c  
मृदुभावान्सत्यशीलान्सत्यधर्मानुपालकान्	034a  
आशीविषानिव क्रुद्धांस्तानुपाचरत द्विजान्	034c  
अपरेषां परेषां च परेभ्यश्चैव ये परे	035a  
क्षत्रियाणां प्रतपतां तेजसा च बलेन च	035c  
ब्राह्मणेष्वेव शाम्यन्ति तेजांसि च तपांसि च	035e  
न मे पिता प्रियतरो न त्वं तात तथा प्रियः	036a  
न मे पितुः पिता राजन्न चात्मा न च जीवितम्	036c  
त्वत्तश्च मे प्रियतरः पृथिव्यां नास्ति कश्चन	037a  
त्वत्तोऽपि मे प्रियतरा ब्राह्मणा भरतर्षभ	037c  
ब्रवीमि सत्यमेतच्च यथाहं पाण्डुनन्दन	038a  
तेन सत्येन गच्छेयं लोकान्यत्र स शन्तनुः	038c  
पश्येयं च सतां लोकाञ्छुचीन्ब्रह्मपुरस्कृतान्	039a  
तत्र मे तात गन्तव्यमह्नाय च चिराय च	039c  
सोऽहमेतादृशाँल्लोकान्दृष्ट्वा भरतसत्तम	040a  
यन्मे कृतं ब्राह्मणेषु न तप्ये तेन पार्थिव	040c  
