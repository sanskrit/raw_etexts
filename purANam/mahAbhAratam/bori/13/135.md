वैशम्पायन उवाच	001  
श्रुत्वा धर्मानशेषेण पावनानि च सर्वशः	001a  
युधिष्ठिरः शान्तनवं पुनरेवाभ्यभाषत	001c  
किमेकं दैवतं लोके किं वाप्येकं परायणम्	002a  
स्तुवन्तः कं कमर्चन्तः प्राप्नुयुर्मानवाः शुभम्	002c  
को धर्मः सर्वधर्माणां भवतः परमो मतः	003a  
किं जपन्मुच्यते जन्तुर्जन्मसंसारबन्धनात्	003c  
भीष्म उवाच	004  
जगत्प्रभुं देवदेवमनन्तं पुरुषोत्तमम्	004a  
स्तुवन्नामसहस्रेण पुरुषः सततोत्थितः	004c  
तमेव चार्चयन्नित्यं भक्त्या पुरुषमव्ययम्	005a  
ध्यायन्स्तुवन्नमस्यंश्च यजमानस्तमेव च	005c  
अनादिनिधनं विष्णुं सर्वलोकमहेश्वरम्	006a  
लोकाध्यक्षं स्तुवन्नित्यं सर्वदुःखातिगो भवेत्	006c  
ब्रह्मण्यं सर्वधर्मज्ञं लोकानां कीर्तिवर्धनम्	007a  
लोकनाथं महद्भूतं सर्वभूतभवोद्भवम्	007c  
एष मे सर्वधर्माणां धर्मोऽधिकतमो मतः	008a  
यद्भक्त्या पुण्डरीकाक्षं स्तवैरर्चेन्नरः सदा	008c  
परमं यो महत्तेजः परमं यो महत्तपः	009a  
परमं यो महद्ब्रह्म परमं यः परायणम्	009c  
पवित्राणां पवित्रं यो मङ्गलानां च मङ्गलम्	010a  
दैवतं देवतानां च भूतानां योऽव्ययः पिता	010c  
यतः सर्वाणि भूतानि भवन्त्यादियुगागमे	011a  
यस्मिंश्च प्रलयं यान्ति पुनरेव युगक्षये	011c  
तस्य लोकप्रधानस्य जगन्नाथस्य भूपते	012a  
विष्णोर्नामसहस्रं मे शृणु पापभयापहम्	012c  
यानि नामानि गौणानि विख्यातानि महात्मनः	013a  
ऋषिभिः परिगीतानि तानि वक्ष्यामि भूतये	013c  
विश्वं विष्णुर्वषट्कारो भूतभव्यभवत्प्रभुः	014a  
भूतकृद्भूतभृद्भावो भूतात्मा भूतभावनः	014c  
पूतात्मा परमात्मा च मुक्तानां परमा गतिः	015a  
अव्ययः पुरुषः साक्षी क्षेत्रज्ञोऽक्षर एव च	015c  
योगो योगविदां नेता प्रधानपुरुषेश्वरः	016a  
नारसिंहवपुः श्रीमान्केशवः पुरुषोत्तमः	016c  
सर्वः शर्वः शिवः स्थाणुर्भूतादिर्निधिरव्ययः	017a  
सम्भवो भावनो भर्ता प्रभवः प्रभुरीश्वरः	017c  
स्वयम्भूः शम्भुरादित्यः पुष्कराक्षो महास्वनः	018a  
अनादिनिधनो धाता विधाता धातुरुत्तमः	018c  
अप्रमेयो हृषीकेशः पद्मनाभोऽमरप्रभुः	019a  
विश्वकर्मा मनुस्त्वष्टा स्थविष्ठः स्थविरो ध्रुवः	019c  
अग्राह्यः शाश्वतः कृष्णो लोहिताक्षः प्रतर्दनः	020a  
प्रभूतस्त्रिककुब्धाम पवित्रं मङ्गलं परम्	020c  
ईशानः प्राणदः प्राणो ज्येष्ठः श्रेष्ठः प्रजापतिः	021a  
हिरण्यगर्भो भूगर्भो माधवो मधुसूदनः	021c  
ईश्वरो विक्रमी धन्वी मेधावी विक्रमः क्रमः	022a  
अनुत्तमो दुराधर्षः कृतज्ञः कृतिरात्मवान्	022c  
सुरेशः शरणं शर्म विश्वरेताः प्रजाभवः	023a  
अहः संवत्सरो व्यालः प्रत्ययः सर्वदर्शनः	023c  
अजः सर्वेश्वरः सिद्धः सिद्धिः सर्वादिरच्युतः	024a  
वृषाकपिरमेयात्मा सर्वयोगविनिःसृतः	024c  
वसुर्वसुमनाः सत्यः समात्मा सम्मितः समः	025a  
अमोघः पुण्डरीकाक्षो वृषकर्मा वृषाकृतिः	025c  
रुद्रो बहुशिरा बभ्रुर्विश्वयोनिः शुचिश्रवाः	026a  
अमृतः शाश्वतः स्थाणुर्वरारोहो महातपाः	026c  
सर्वगः सर्वविद्भानुर्विष्वक्सेनो जनार्दनः	027a  
वेदो वेदविदव्यङ्गो वेदाङ्गो वेदवित्कविः	027c  
लोकाध्यक्षः सुराध्यक्षो धर्माध्यक्षः कृताकृतः	028a  
चतुरात्मा चतुर्व्यूहश्चतुर्दंष्ट्रश्चतुर्भुजः	028c  
भ्राजिष्णुर्भोजनं भोक्ता सहिष्णुर्जगदादिजः	029a  
अनघो विजयो जेता विश्वयोनिः पुनर्वसुः	029c  
उपेन्द्रो वामनः प्रांशुरमोघः शुचिरूर्जितः	030a  
अतीन्द्रः सङ्ग्रहः सर्गो धृतात्मा नियमो यमः	030c  
वेद्यो वैद्यः सदायोगी वीरहा माधवो मधुः	031a  
अतीन्द्रियो महामायो महोत्साहो महाबलः	031c  
महाबुद्धिर्महावीर्यो महाशक्तिर्महाद्युतिः	032a  
अनिर्देश्यवपुः श्रीमानमेयात्मा महाद्रिधृक्	032c  
महेष्वासो महीभर्ता श्रीनिवासः सतां गतिः	033a  
अनिरुद्धः सुरानन्दो गोविन्दो गोविदां पतिः	033c  
मरीचिर्दमनो हंसः सुपर्णो भुजगोत्तमः	034a  
हिरण्यनाभः सुतपाः पद्मनाभः प्रजापतिः	034c  
अमृत्युः सर्वदृक्सिंहः सन्धाता सन्धिमान्स्थिरः	035a  
अजो दुर्मर्षणः शास्ता विश्रुतात्मा सुरारिहा	035c  
गुरुर्गुरुतमो धाम सत्यः सत्यपराक्रमः	036a  
निमिषोऽनिमिषः स्रग्वी वाचस्पतिरुदारधीः	036c  
अग्रणीर्ग्रामणीः श्रीमान्न्यायो नेता समीरणः	037a  
सहस्रमूर्धा विश्वात्मा सहस्राक्षः सहस्रपात्	037c  
आवर्तनो निवृत्तात्मा संवृतः सम्प्रमर्दनः	038a  
अहः संवर्तको वह्निरनिलो धरणीधरः	038c  
सुप्रसादः प्रसन्नात्मा विश्वधृग्विश्वभुग्विभुः	039a  
सत्कर्ता सत्कृतः साधुर्जह्नुर्नारायणो नरः	039c  
असङ्ख्येयोऽप्रमेयात्मा विशिष्टः शिष्टकृच्छुचिः	040a  
सिद्धार्थः सिद्धसङ्कल्पः सिद्धिदः सिद्धिसाधनः	040c  
वृषाही वृषभो विष्णुर्वृषपर्वा वृषोदरः	041a  
वर्धनो वर्धमानश्च विविक्तः श्रुतिसागरः	041c  
सुभुजो दुर्धरो वाग्मी महेन्द्रो वसुदो वसुः	042a  
नैकरूपो बृहद्रूपः शिपिविष्टः प्रकाशनः	042c  
ओजस्तेजो द्युतिधरः प्रकाशात्मा प्रतापनः	043a  
ऋद्धः स्पष्टाक्षरो मन्त्रश्चन्द्रांशुर्भास्करद्युतिः	043c  
अमृतांशूद्भवो भानुः शशबिन्दुः सुरेश्वरः	044a  
औषधं जगतः सेतुः सत्यधर्मपराक्रमः	044c  
भूतभव्यभवन्नाथः पवनः पावनोऽनिलः	045a  
कामहा कामकृत्कान्तः कामः कामप्रदः प्रभुः	045c  
युगादिकृद्युगावर्तो नैकमायो महाशनः	046a  
अदृश्यो व्यक्तरूपश्च सहस्रजिदनन्तजित्	046c  
इष्टो विशिष्टः शिष्टेष्टः शिखण्डी नहुषो वृषः	047a  
क्रोधहा क्रोधकृत्कर्ता विश्वबाहुर्महीधरः	047c  
अच्युतः प्रथितः प्राणः प्राणदो वासवानुजः	048a  
अपां निधिरधिष्ठानमप्रमत्तः प्रतिष्ठितः	048c  
स्कन्दः स्कन्दधरो धुर्यो वरदो वायुवाहनः	049a  
वासुदेवो बृहद्भानुरादिदेवः पुरन्दरः	049c  
अशोकस्तारणस्तारः शूरः शौरिर्जनेश्वरः	050a  
अनुकूलः शतावर्तः पद्मी पद्मनिभेक्षणः	050c  
पद्मनाभोऽरविन्दाक्षः पद्मगर्भः शरीरभृत्	051a  
महर्द्धिरृद्धो वृद्धात्मा महाक्षो गरुडध्वजः	051c  
अतुलः शरभो भीमः समयज्ञो हविर्हरिः	052a  
सर्वलक्षणलक्षण्यो लक्ष्मीवान्समितिञ्जयः	052c  
विक्षरो रोहितो मार्गो हेतुर्दामोदरः सहः	053a  
महीधरो महाभागो वेगवानमिताशनः	053c  
उद्भवः क्षोभणो देवः श्रीगर्भः परमेश्वरः	054a  
करणं कारणं कर्ता विकर्ता गहनो गुहः	054c  
व्यवसायो व्यवस्थानः संस्थानः स्थानदो ध्रुवः	055a  
परर्द्धिः परमः स्पष्टस्तुष्टः पुष्टः शुभेक्षणः	055c  
रामो विरामो विरतो मार्गो नेयो नयोऽनयः	056a  
वीरः शक्तिमतां श्रेष्ठो धर्मो धर्मविदुत्तमः	056c  
वैकुण्ठः पुरुषः प्राणः प्राणदः प्रणवः पृथुः	057a  
हिरण्यगर्भः शत्रुघ्नो व्याप्तो वायुरधोक्षजः	057c  
ऋतुः सुदर्शनः कालः परमेष्ठी परिग्रहः	058a  
उग्रः संवत्सरो दक्षो विश्रामो विश्वदक्षिणः	058c  
विस्तारः स्थावरः स्थाणुः प्रमाणं बीजमव्ययम्	059a  
अर्थोऽनर्थो महाकोशो महाभोगो महाधनः	059c  
अनिर्विण्णः स्थविष्ठो भूर्धर्मयूपो महामखः	060a  
नक्षत्रनेमिर्नक्षत्री क्षमः क्षामः समीहनः	060c  
यज्ञ इज्यो महेज्यश्च क्रतुः सत्रं सतां गतिः	061a  
सर्वदर्शी विमुक्तात्मा सर्वज्ञो ज्ञानमुत्तमम्	061c  
सुव्रतः सुमुखः सूक्ष्मः सुघोषः सुखदः सुहृत्	062a  
मनोहरो जितक्रोधो वीरबाहुर्विदारणः	062c  
स्वापनः स्ववशो व्यापी नैकात्मा नैककर्मकृत्	063a  
वत्सरो वत्सलो वत्सी रत्नगर्भो धनेश्वरः	063c  
धर्मगुब्धर्मकृद्धर्मी सदसत्क्षरमक्षरम्	064a  
अविज्ञाता सहस्रांशुर्विधाता कृतलक्षणः	064c  
गभस्तिनेमिः सत्त्वस्थः सिंहो भूतमहेश्वरः	065a  
आदिदेवो महादेवो देवेशो देवभृद्गुरुः	065c  
उत्तरो गोपतिर्गोप्ता ज्ञानगम्यः पुरातनः	066a  
शरीरभूतभृद्भोक्ता कपीन्द्रो भूरिदक्षिणः	066c  
सोमपोऽमृतपः सोमः पुरुजित्पुरुसत्तमः	067a  
विनयो जयः सत्यसन्धो दाशार्हः सात्वतां पतिः	067c  
जीवो विनयिता साक्षी मुकुन्दोऽमितविक्रमः	068a  
अम्भोनिधिरनन्तात्मा महोदधिशयोऽन्तकः	068c  
अजो महार्हः स्वाभाव्यो जितामित्रः प्रमोदनः	069a  
आनन्दो नन्दनो नन्दः सत्यधर्मा त्रिविक्रमः	069c  
महर्षिः कपिलाचार्यः कृतज्ञो मेदिनीपतिः	070a  
त्रिपदस्त्रिदशाध्यक्षो महाशृङ्गः कृतान्तकृत्	070c  
महावराहो गोविन्दः सुषेणः कनकाङ्गदी	071a  
गुह्यो गभीरो गहनो गुप्तश्चक्रगदाधरः	071c  
वेधाः स्वाङ्गोऽजितः कृष्णो दृढः सङ्कर्षणोऽच्युतः	072a  
वरुणो वारुणो वृक्षः पुष्कराक्षो महामनाः	072c  
भगवान्भगहा नन्दी वनमाली हलायुधः	073a  
आदित्यो ज्योतिरादित्यः सहिष्णुर्गतिसत्तमः	073c  
सुधन्वा खण्डपरशुर्दारुणो द्रविणप्रदः	074a  
दिवःस्पृक्सर्वदृग्व्यासो वाचस्पतिरयोनिजः	074c  
त्रिसामा सामगः साम निर्वाणं भेषजं भिषक्	075a  
सन्न्यासकृच्छमः शान्तो निष्ठा शान्तिः परायणम्	075c  
शुभाङ्गः शान्तिदः स्रष्टा कुमुदः कुवलेशयः	076a  
गोहितो गोपतिर्गोप्ता वृषभाक्षो वृषप्रियः	076c  
अनिवर्ती निवृत्तात्मा सङ्क्षेप्ता क्षेमकृच्छिवः	077a  
श्रीवत्सवक्षाः श्रीवासः श्रीपतिः श्रीमतां वरः	077c  
श्रीदः श्रीशः श्रीनिवासः श्रीनिधिः श्रीविभावनः	078a  
श्रीधरः श्रीकरः श्रेयः श्रीमाँल्लोकत्रयाश्रयः	078c  
स्वक्षः स्वङ्गः शतानन्दो नन्दिर्ज्योतिर्गणेश्वरः	079a  
विजितात्मा विधेयात्मा सत्कीर्तिश्छिन्नसंशयः	079c  
उदीर्णः सर्वतश्चक्षुरनीशः शाश्वतः स्थिरः	080a  
भूशयो भूषणो भूतिर्विशोकः शोकनाशनः	080c  
अर्चिष्मानर्चितः कुम्भो विशुद्धात्मा विशोधनः	081a  
अनिरुद्धोऽप्रतिरथः प्रद्युम्नोऽमितविक्रमः	081c  
कालनेमिनिहा वीरः शूरः शौरिर्जनेश्वरः	082a  
त्रिलोकात्मा त्रिलोकेशः केशवः केशिहा हरिः	082c  
कामदेवः कामपालः कामी कान्तः कृतागमः	083a  
अनिर्देश्यवपुर्विष्णुर्वीरोऽनन्तो धनञ्जयः	083c  
ब्रह्मण्यो ब्रह्मकृद्ब्रह्मा ब्रह्म ब्रह्मविवर्धनः	084a  
ब्रह्मविद्ब्राह्मणो ब्रह्मी ब्रह्मज्ञो ब्राह्मणप्रियः	084c  
महाक्रमो महाकर्मा महातेजा महोरगः	085a  
महाक्रतुर्महायज्वा महायज्ञो महाहविः	085c  
स्तव्यः स्तवप्रियः स्तोत्रं स्तुतिः स्तोता रणप्रियः	086a  
पूर्णः पूरयिता पुण्यः पुण्यकीर्तिरनामयः	086c  
मनोजवस्तीर्थकरो वसुरेता वसुप्रदः	087a  
वसुप्रदो वासुदेवो वसुर्वसुमना हविः	087c  
सद्गतिः सत्कृतिः सत्ता सद्भूतिः सत्परायणः	088a  
शूरसेनो यदुश्रेष्ठः सन्निवासः सुयामुनः	088c  
भूतावासो वासुदेवो सर्वासुनिलयोऽनलः	089a  
दर्पहा दर्पदो दृप्तो दुर्धरोऽथापराजितः	089c  
विश्वमूर्तिर्महामूर्तिर्दीप्तमूर्तिरमूर्तिमान्	090a  
अनेकमूर्तिरव्यक्तः शतमूर्तिः शताननः	090c  
एको नैकः सवः कः किं यत्तत्पदमनुत्तमम्	091a  
लोकबन्धुर्लोकनाथो माधवो भक्तवत्सलः	091c  
सुवर्णवर्णो हेमाङ्गो वराङ्गश्चन्दनाङ्गदी	092a  
वीरहा विषमः शून्यो घृताशीरचलश्चलः	092c  
अमानी मानदो मान्यो लोकस्वामी त्रिलोकधृक्	093a  
सुमेधा मेधजो धन्यः सत्यमेधा धराधरः	093c  
तेजो वृषो द्युतिधरः सर्वशस्त्रभृतां वरः	094a  
प्रग्रहो निग्रहोऽव्यग्रो नैकशृङ्गो गदाग्रजः	094c  
चतुर्मूर्तिश्चतुर्बाहुश्चतुर्व्यूहश्चतुर्गतिः	095a  
चतुरात्मा चतुर्भावश्चतुर्वेदविदेकपात्	095c  
समावर्तो निवृत्तात्मा दुर्जयो दुरतिक्रमः	096a  
दुर्लभो दुर्गमो दुर्गो दुरावासो दुरारिहा	096c  
शुभाङ्गो लोकसारङ्गः सुतन्तुस्तन्तुवर्धनः	097a  
इन्द्रकर्मा महाकर्मा कृतकर्मा कृतागमः	097c  
उद्भवः सुन्दरः सुन्दो रत्ननाभः सुलोचनः	098a  
अर्को वाजसनः शृङ्गी जयन्तः सर्वविज्जयी	098c  
सुवर्णबिन्दुरक्षोभ्यः सर्ववागीश्वरेश्वरः	099a  
महाह्रदो महागर्तो महाभूतो महानिधिः	099c  
कुमुदः कुन्दरः कुन्दः पर्जन्यः पवनोऽनिलः	100a  
अमृतांशोऽमृतवपुः सर्वज्ञः सर्वतोमुखः	100c  
सुलभः सुव्रतः सिद्धः शत्रुजिच्छत्रुतापनः	101a  
न्यग्रोधोदुम्बरोऽश्वत्थश्चाणूरान्ध्रनिषूदनः	101c  
सहस्रार्चिः सप्तजिह्वः सप्तैधाः सप्तवाहनः	102a  
अमूर्तिरनघोऽचिन्त्यो भयकृद्भयनाशनः	102c  
अणुर्बृहत्कृशः स्थूलो गुणभृन्निर्गुणो महान्	103a  
अधृतः स्वधृतः स्वास्यः प्राग्वंशो वंशवर्धनः	103c  
भारभृत्कथितो योगी योगीशः सर्वकामदः	104a  
आश्रमः श्रमणः क्षामः सुपर्णो वायुवाहनः	104c  
धनुर्धरो धनुर्वेदो दण्डो दमयिता दमः	105a  
अपराजितः सर्वसहो नियन्ता नियमो यमः	105c  
सत्त्ववान्सात्त्विकः सत्यः सत्यधर्मपरायणः	106a  
अभिप्रायः प्रियार्होऽर्हः प्रियकृत्प्रीतिवर्धनः	106c  
विहायसगतिर्ज्योतिः सुरुचिर्हुतभुग्विभुः	107a  
रविर्विरोचनः सूर्यः सविता रविलोचनः	107c  
अनन्तो हुतभुग्भोक्ता सुखदो नैकदोऽग्रजः	108a  
अनिर्विण्णः सदामर्षी लोकाधिष्ठानमद्भुतम्	108c  
सनात्सनातनतमः कपिलः कपिरव्ययः	109a  
स्वस्तिदः स्वस्तिकृत्स्वस्ति स्वस्तिभुक्स्वस्तिदक्षिणः	109c  
अरौद्रः कुण्डली चक्री विक्रम्यूर्जितशासनः	110a  
शब्दातिगः शब्दसहः शिशिरः शर्वरीकरः	110c  
अक्रूरः पेशलो दक्षो दक्षिणः क्षमिणां वरः	111a  
विद्वत्तमो वीतभयः पुण्यश्रवणकीर्तनः	111c  
उत्तारणो दुष्कृतिहा पुण्यो दुःस्वप्ननाशनः	112a  
वीरहा रक्षणः सन्तो जीवनः पर्यवस्थितः	112c  
अनन्तरूपोऽनन्तश्रीर्जितमन्युर्भयापहः	113a  
चतुरस्रो गभीरात्मा विदिशो व्यादिशो दिशः	113c  
अनादिर्भूर्भुवो लक्ष्मीः सुवीरो रुचिराङ्गदः	114a  
जननो जनजन्मादिर्भीमो भीमपराक्रमः	114c  
आधारनिलयो धाता पुष्पहासः प्रजागरः	115a  
ऊर्ध्वगः सत्पथाचारः प्राणदः प्रणवः पणः	115c  
प्रमाणं प्राणनिलयः प्राणकृत्प्राणजीवनः	116a  
तत्त्वं तत्त्वविदेकात्मा जन्ममृत्युजरातिगः	116c  
भूर्भुवः स्वस्तरुस्तारः सविता प्रपितामहः	117a  
यज्ञो यज्ञपतिर्यज्वा यज्ञाङ्गो यज्ञवाहनः	117c  
यज्ञभृद्यज्ञकृद्यज्ञी यज्ञभुग्यज्ञसाधनः	118a  
यज्ञान्तकृद्यज्ञगुह्यमन्नमन्नाद एव च	118c  
आत्मयोनिः स्वयञ्जातो वैखानः सामगायनः	119a  
देवकीनन्दनः स्रष्टा क्षितीशः पापनाशनः	119c  
शङ्खभृन्नन्दकी चक्री शार्ङ्गधन्वा गदाधरः	120a  
रथाङ्गपाणिरक्षोभ्यः सर्वप्रहरणायुधः	120c  
इतीदं कीर्तनीयस्य केशवस्य महात्मनः	121a  
नाम्नां सहस्रं दिव्यानामशेषेण प्रकीर्तितम्	121c  
य इदं शृणुयान्नित्यं यश्चापि परिकीर्तयेत्	122a  
नाशुभं प्राप्नुयात्किञ्चित्सोऽमुत्रेह च मानवः	122c  
वेदान्तगो ब्राह्मणः स्यात्क्षत्रियो विजयी भवेत्	123a  
वैश्यो धनसमृद्धः स्याच्छूद्रः सुखमवाप्नुयात्	123c  
धर्मार्थी प्राप्नुयाद्धर्ममर्थार्थी चार्थमाप्नुयात्	124a  
कामानवाप्नुयात्कामी प्रजार्थी चाप्नुयात्प्रजाः	124c  
भक्तिमान्यः सदोत्थाय शुचिस्तद्गतमानसः	125a  
सहस्रं वासुदेवस्य नाम्नामेतत्प्रकीर्तयेत्	125c  
यशः प्राप्नोति विपुलं ज्ञातिप्राधान्यमेव च	126a  
अचलां श्रियमाप्नोति श्रेयश्चाप्नोत्यनुत्तमम्	126c  
न भयं क्वचिदाप्नोति वीर्यं तेजश्च विन्दति	127a  
भवत्यरोगो द्युतिमान्बलरूपगुणान्वितः	127c  
रोगार्तो मुच्यते रोगाद्बद्धो मुच्येत बन्धनात्	128a  
भयान्मुच्येत भीतश्च मुच्येतापन्न आपदः	128c  
दुर्गाण्यतितरत्याशु पुरुषः पुरुषोत्तमम्	129a  
स्तुवन्नामसहस्रेण नित्यं भक्तिसमन्वितः	129c  
वासुदेवाश्रयो मर्त्यो वासुदेवपरायणः	130a  
सर्वपापविशुद्धात्मा याति ब्रह्म सनातनम्	130c  
न वासुदेवभक्तानामशुभं विद्यते क्वचित्	131a  
जन्ममृत्युजराव्याधिभयं वाप्युपजायते	131c  
इमं स्तवमधीयानः श्रद्धाभक्तिसमन्वितः	132a  
युज्येतात्मसुखक्षान्तिश्रीधृतिस्मृतिकीर्तिभिः	132c  
न क्रोधो न च मात्सर्यं न लोभो नाशुभा मतिः	133a  
भवन्ति कृतपुण्यानां भक्तानां पुरुषोत्तमे	133c  
द्यौः सचन्द्रार्कनक्षत्रा खं दिशो भूर्महोदधिः	134a  
वासुदेवस्य वीर्येण विधृतानि महात्मनः	134c  
ससुरासुरगन्धर्वं सयक्षोरगराक्षसम्	135a  
जगद्वशे वर्ततेदं कृष्णस्य सचराचरम्	135c  
इन्द्रियाणि मनो बुद्धिः सत्त्वं तेजो बलं धृतिः	136a  
वासुदेवात्मकान्याहुः क्षेत्रं क्षेत्रज्ञ एव च	136c  
सर्वागमानामाचारः प्रथमं परिकल्प्यते	137a  
आचारप्रभवो धर्मो धर्मस्य प्रभुरच्युतः	137c  
ऋषयः पितरो देवा महाभूतानि धातवः	138a  
जङ्गमाजङ्गमं चेदं जगन्नारायणोद्भवम्	138c  
योगो ज्ञानं तथा साङ्ख्यं विद्याः शिल्पानि कर्म च	139a  
वेदाः शास्त्राणि विज्ञानमेतत्सर्वं जनार्दनात्	139c  
एको विष्णुर्महद्भूतं पृथग्भूतान्यनेकशः	140a  
त्रीँल्लोकान्व्याप्य भूतात्मा भुङ्क्ते विश्वभुगव्ययः	140c  
इमं स्तवं भगवतो विष्णोर्व्यासेन कीर्तितम्	141a  
पठेद्य इच्छेत्पुरुषः श्रेयः प्राप्तुं सुखानि च	141c  
विश्वेश्वरमजं देवं जगतः प्रभवाप्ययम्	142a  
भजन्ति ये पुष्कराक्षं न ते यान्ति पराभवम्	142c  
