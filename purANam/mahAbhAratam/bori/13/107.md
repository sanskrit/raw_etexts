युधिष्ठिर उवाच	001  
शतायुरुक्तः पुरुषः शतवीर्यश्च वैदिके	001a  
कस्मान्म्रियन्ते पुरुषा बाला अपि पितामह	001c  
आयुष्मान्केन भवति स्वल्पायुर्वापि मानवः	002a  
केन वा लभते कीर्तिं केन वा लभते श्रियम्	002c  
तपसा ब्रह्मचर्येण जपैर्होमैस्तथौषधैः	003a  
जन्मना यदि वाचारात्तन्मे ब्रूहि पितामह	003c  
भीष्म उवाच	004  
अत्र ते वर्तयिष्यामि यन्मां त्वमनुपृच्छसि	004a  
अल्पायुर्येन भवति दीर्घायुर्वापि मानवः	004c  
येन वा लभते कीर्तिं येन वा लभते श्रियम्	005a  
यथा च वर्तन्पुरुषः श्रेयसा सम्प्रयुज्यते	005c  
आचाराल्लभते ह्यायुराचाराल्लभते श्रियम्	006a  
आचारात्कीर्तिमाप्नोति पुरुषः प्रेत्य चेह च	006c  
दुराचारो हि पुरुषो नेहायुर्विन्दते महत्	007a  
त्रसन्ति यस्माद्भूतानि तथा परिभवन्ति च	007c  
तस्मात्कुर्यादिहाचारं य इच्छेद्भूतिमात्मनः	008a  
अपि पापशरीरस्य आचारो हन्त्यलक्षणम्	008c  
आचारलक्षणो धर्मः सन्तश्चाचारलक्षणाः	009a  
साधूनां च यथा वृत्तमेतदाचारलक्षणम्	009c  
अप्यदृष्टं श्रुतं वापि पुरुषं धर्मचारिणम्	010a  
भूतिकर्माणि कुर्वाणं तं जनाः कुर्वते प्रियम्	010c  
ये नास्तिका निष्क्रियाश्च गुरुशास्त्रातिलङ्घिनः	011a  
अधर्मज्ञा दुराचारास्ते भवन्ति गतायुषः	011c  
विशीला भिन्नमर्यादा नित्यं सङ्कीर्णमैथुनाः	012a  
अल्पायुषो भवन्तीह नरा निरयगामिनः	012c  
सर्वलक्षणहीनोऽपि समुदाचारवान्नरः	013a  
श्रद्दधानोऽनसूयश्च शतं वर्षाणि जीवति	013c  
अक्रोधनः सत्यवादी भूतानामविहिंसकः	014a  
अनसूयुरजिह्मश्च शतं वर्षाणि जीवति	014c  
लोष्टमर्दी तृणच्छेदी नखखादी च यो नरः	015a  
नित्योच्छिष्टः सङ्कुसुको नेहायुर्विन्दते महत्	015c  
ब्राह्मे मुहूर्ते बुध्येत धर्मार्थौ चानुचिन्तयेत्	016a  
उत्थायाचम्य तिष्ठेत पूर्वां सन्ध्यां कृताञ्जलिः	016c  
एवमेवापरां सन्ध्यां समुपासीत वाग्यतः	017a  
नेक्षेतादित्यमुद्यन्तं नास्तं यान्तं कदाचन	017c  
ऋषयो दीर्घसन्ध्यत्वाद्दीर्घमायुरवाप्नुवन्	018a  
तस्मात्तिष्ठेत्सदा पूर्वां पश्चिमां चैव वाग्यतः	018c  
ये च पूर्वामुपासन्ते द्विजाः सन्ध्यां न पश्चिमाम्	019a  
सर्वांस्तान्धार्मिको राजा शूद्रकर्माणि कारयेत्	019c  
परदारा न गन्तव्याः सर्ववर्णेषु कर्हिचित्	020a  
न हीदृशमनायुष्यं लोके किञ्चन विद्यते	020c  
यादृशं पुरुषस्येह परदारोपसेवनम्	020e  
प्रसाधनं च केशानामञ्जनं दन्तधावनम्	021a  
पूर्वाह्ण एव कुर्वीत देवतानां च पूजनम्	021c  
पुरीषमूत्रे नोदीक्षेन्नाधितिष्ठेत्कदाचन	022a  
उदक्यया च सम्भाषां न कुर्वीत कदाचन	022c  
नोत्सृजेत पुरीषं च क्षेत्रे ग्रामस्य चान्तिके	023a  
उभे मूत्रपुरीषे तु नाप्सु कुर्यात्कदाचन	023c  
प्राङ्मुखो नित्यमश्नीयाद्वाग्यतोऽन्नमकुत्सयन्	024a  
प्रस्कन्दयेच्च मनसा भुक्त्वा चाग्निमुपस्पृशेत्	024c  
आयुष्यं प्राङ्मुखो भुङ्क्ते यशस्यं दक्षिणामुखः	025a  
धन्यं पश्चान्मुखो भुङ्क्ते ऋतं भुङ्क्ते उदङ्मुखः	025c  
नाधितिष्ठेत्तुषाञ्जातु केशभस्मकपालिकाः	026a  
अन्यस्य चाप्युपस्थानं दूरतः परिवर्जयेत्	026c  
शान्तिहोमांश्च कुर्वीत सावित्राणि च कारयेत्	027a  
निषण्णश्चापि खादेत न तु गच्छन्कथञ्चन	027c  
मूत्रं न तिष्ठता कार्यं न भस्मनि न गोव्रजे	028a  
आर्द्रपादस्तु भुञ्जीत नार्द्रपादस्तु संविशेत्	029a  
आर्द्रपादस्तु भुञ्जानो वर्षाणां जीवते शतम्	029c  
त्रीणि तेजांसि नोच्छिष्ट आलभेत कदाचन	030a  
अग्निं गां ब्राह्मणं चैव तथास्यायुर्न रिष्यते	030c  
त्रीणि तेजांसि नोच्छिष्ट उदीक्षेत कदाचन	031a  
सूर्याचन्द्रमसौ चैव नक्षत्राणि च सर्वशः	031c  
ऊर्ध्वं प्राणा ह्युत्क्रामन्ति यूनः स्थविर आयति	032a  
प्रत्युत्थानाभिवादाभ्यां पुनस्तान्प्रतिपद्यते	032c  
अभिवादयेत वृद्धांश्च आसनं चैव दापयेत्	033a  
कृताञ्जलिरुपासीत गच्छन्तं पृष्ठतोऽन्वियात्	033c  
न चासीतासने भिन्ने भिन्नं कांस्यं च वर्जयेत्	034a  
नैकवस्त्रेण भोक्तव्यं न नग्नः स्नातुमर्हति	034c  
स्वप्तव्यं नैव नग्नेन न चोच्छिष्टोऽपि संविशेत्	034e  
उच्छिष्टो न स्पृशेच्छीर्षं सर्वे प्राणास्तदाश्रयाः	035a  
केशग्रहान्प्रहारांश्च शिरस्येतान्विवर्जयेत्	035c  
न पाणिभ्यामुभाभ्यां च कण्डूयेज्जातु वै शिरः	036a  
न चाभीक्ष्णं शिरः स्नायात्तथास्यायुर्न रिष्यते	036c  
शिरःस्नातश्च तैलेन नाङ्गं किञ्चिदुपस्पृशेत्	037a  
तिलपिष्टं न चाश्नीयात्तथायुर्विन्दते महत्	037c  
नाध्यापयेत्तथोच्छिष्टो नाधीयीत कदाचन	038a  
वाते च पूतिगन्धे च मनसापि न चिन्तयेत्	038c  
अत्र गाथा यमोद्गीताः कीर्तयन्ति पुराविदः	039a  
आयुरस्य निकृन्तामि प्रजामस्याददे तथा	039c  
य उच्छिष्टः प्रवदति स्वाध्यायं चाधिगच्छति	040a  
यश्चानध्यायकालेऽपि मोहादभ्यस्यति द्विजः	040c  
तस्माद्युक्तोऽप्यनध्याये नाधीयीत कदाचन	040e  
प्रत्यादित्यं प्रत्यनिलं प्रति गां च प्रति द्विजान्	041a  
ये मेहन्ति च पन्थानं ते भवन्ति गतायुषः	041c  
उभे मूत्रपुरीषे तु दिवा कुर्यादुदङ्मुखः	042a  
दक्षिणाभिमुखो रात्रौ तथास्यायुर्न रिष्यते	042c  
त्रीन्कृशान्नावजानीयाद्दीर्घमायुर्जिजीविषुः	043a  
ब्राह्मणं क्षत्रियं सर्पं सर्वे ह्याशीविषास्त्रयः	043c  
दहत्याशीविषः क्रुद्धो यावत्पश्यति चक्षुषा	044a  
क्षत्रियोऽपि दहेत्क्रुद्धो यावत्स्पृशति तेजसा	044c  
ब्राह्मणस्तु कुलं हन्याद्ध्यानेनावेक्षितेन च	045a  
तस्मादेतत्त्रयं यत्नादुपसेवेत पण्डितः	045c  
गुरुणा वैरनिर्बन्धो न कर्तव्यः कदाचन	046a  
अनुमान्यः प्रसाद्यश्च गुरुः क्रुद्धो युधिष्ठिर	046c  
सम्यङ्मिथ्याप्रवृत्तेऽपि वर्तितव्यं गुराविह	047a  
गुरुनिन्दा दहत्यायुर्मनुष्याणां न संशयः	047c  
दूरादावसथान्मूत्रं दूरात्पादावसेचनम्	048a  
उच्छिष्टोत्सर्जनं चैव दूरे कार्यं हितैषिणा	048c  
नातिकल्पं नातिसायं न च मध्यन्दिने स्थिते	049a  
नाज्ञातैः सह गच्छेत नैको न वृषलैः सह	049c  
पन्था देयो ब्राह्मणाय गोभ्यो राजभ्य एव च	050a  
वृद्धाय भारतप्ताय गर्भिण्यै दुर्बलाय च	050c  
प्रदक्षिणं च कुर्वीत परिज्ञातान्वनस्पतीन्	051a  
चतुष्पथान्प्रकुर्वीत सर्वानेव प्रदक्षिणान्	051c  
मध्यन्दिने निशाकाले मध्यरात्रे च सर्वदा	052a  
चतुष्पथान्न सेवेत उभे सन्ध्ये तथैव च	052c  
उपानहौ च वस्त्रं च धृतमन्यैर्न धारयेत्	053a  
ब्रह्मचारी च नित्यं स्यात्पादं पादेन नाक्रमेत्	053c  
अमावास्यां पौर्णमास्यां चतुर्दश्यां च सर्वशः	054a  
अष्टम्यां सर्वपक्षाणां ब्रह्मचारी सदा भवेत्	054c  
वृथा मांसं न खादेत पृष्ठमांसं तथैव च	055a  
आक्रोशं परिवादं च पैशुन्यं च विवर्जयेत्	055c  
नारुन्तुदः स्यान्न नृशंसवादी न हीनतः परमभ्याददीत	056a  
ययास्य वाचा पर उद्विजेत न तां वदेद्रुशतीं पापलोक्याम्	056c  
वाक्सायका वदनान्निष्पतन्ति यैराहतः शोचति रात्र्यहानि	057a  
परस्य नामर्मसु ते पतन्ति तान्पण्डितो नावसृजेत्परेषु	057c  
रोहते सायकैर्विद्धं वनं परशुना हतम्	058a  
वाचा दुरुक्तं बीभत्सं न संरोहति वाक्क्षतम्	058c  
हीनाङ्गानतिरिक्ताङ्गान्विद्याहीनान्वयोधिकान्	059a  
रूपद्रविणहीनांश्च सत्त्वहीनांश्च नाक्षिपेत्	059c  
नास्तिक्यं वेदनिन्दां च देवतानां च कुत्सनम्	060a  
द्वेषस्तम्भाभिमानांश्च तैक्ष्ण्यं च परिवर्जयेत्	060c  
परस्य दण्डं नोद्यच्छेत्क्रोद्धो नैनं निपातयेत्	061a  
अन्यत्र पुत्राच्छिष्याद्वा शिक्षार्थं ताडनं स्मृतम्	061c  
न ब्राह्मणान्परिवदेन्नक्षत्राणि न निर्दिशेत्	062a  
तिथिं पक्षस्य न ब्रूयात्तथास्यायुर्न रिष्यते	062c  
कृत्वा मूत्रपुरीषे तु रथ्यामाक्रम्य वा पुनः	063a  
पादप्रक्षालनं कुर्यात्स्वाध्याये भोजने तथा	063c  
त्रीणि देवाः पवित्राणि ब्राह्मणानामकल्पयन्	064a  
अदृष्टमद्भिर्निर्णिक्तं यच्च वाचा प्रशस्यते	064c  
संयावं कृसरं मांसं शष्कुली पायसं तथा	065a  
आत्मार्थं न प्रकर्तव्यं देवार्थं तु प्रकल्पयेत्	065c  
नित्यमग्निं परिचरेद्भिक्षां दद्याच्च नित्यदा	066a  
वाग्यतो दन्तकाष्ठं च नित्यमेव समाचरेत्	066c  
न चाभ्युदितशायी स्यात्प्रायश्चित्ती तथा भवेत्	066e  
मातापितरमुत्थाय पूर्वमेवाभिवादयेत्	067a  
आचार्यमथ वाप्येनं तथायुर्विन्दते महत्	067c  
वर्जयेद्दन्तकाष्ठानि वर्जनीयानि नित्यशः	068a  
भक्षयेच्छास्त्रदृष्टानि पर्वस्वपि च वर्जयेत्	068c  
उदङ्मुखश्च सततं शौचं कुर्यात्समाहितः	069a  
अकृत्वा देवतापूजां नान्यं गच्छेत्कदाचन	070a  
अन्यत्र तु गुरुं वृद्धं धार्मिकं वा विचक्षणम्	070c  
अवलोक्यो न चादर्शो मलिनो बुद्धिमत्तरैः	071a  
न चाज्ञातां स्त्रियं गच्छेद्गर्भिणीं वा कदाचन	071c  
उदक्शिरा न स्वपेत तथा प्रत्यक्शिरा न च	072a  
प्राक्शिरास्तु स्वपेद्विद्वानथ वा दक्षिणाशिराः	072c  
न भग्ने नावदीर्णे वा शयने प्रस्वपेत च	073a  
नान्तर्धाने न संयुक्ते न च तिर्यक्कदाचन	073c  
न नग्नः कर्हिचित्स्नायान्न निशायां कदाचन	074a  
स्नात्वा च नावमृज्येत गात्राणि सुविचक्षणः	074c  
न चानुलिम्पेदस्नात्वा स्नात्वा वासो न निर्धुनेत्	075a  
आर्द्र एव तु वासांसि नित्यं सेवेत मानवः	075c  
स्रजश्च नावकर्षेत न बहिर्धारयेत च	075e  
रक्तमाल्यं न धार्यं स्याच्छुक्लं धार्यं तु पण्डितैः	076a  
वर्जयित्वा तु कमलं तथा कुवलयं विभो	076c  
रक्तं शिरसि धार्यं तु तथा वानेयमित्यपि	077a  
काञ्चनी चैव या माला न सा दुष्यति कर्हिचित्	077c  
स्नातस्य वर्णकं नित्यमार्द्रं दद्याद्विशां पते	077e  
विपर्ययं न कुर्वीत वाससो बुद्धिमान्नरः	078a  
तथा नान्यधृतं धार्यं न चापदशमेव च	078c  
अन्यदेव भवेद्वासः शयनीये नरोत्तम	079a  
अन्यद्रथ्यासु देवानामर्चायामन्यदेव हि	079c  
प्रियङ्गुचन्दनाभ्यां च बिल्वेन तगरेण च	080a  
पृथगेवानुलिम्पेत केसरेण च बुद्धिमान्	080c  
उपवासं च कुर्वीत स्नातः शुचिरलङ्कृतः	081a  
पर्वकालेषु सर्वेषु ब्रह्मचारी सदा भवेत्	081c  
नालीढया परिहतं भक्षयीत कदाचन	082a  
तथा नोद्धृतसाराणि प्रेक्षतां नाप्रदाय च	082c  
न सन्निकृष्टो मेधावी नाशुचिर्न च सत्सु च	083a  
प्रतिषिद्धान्न धर्मेषु भक्षान्भुञ्जीत पृष्ठतः	083c  
पिप्पलं च वटं चैव शणशाकं तथैव च	084a  
उदुम्बरं न खादेच्च भवार्थी पुरुषोत्तमः	084c  
आजं गव्यं च यन्मांसं मायूरं चैव वर्जयेत्	085a  
वर्जयेच्छुष्कमांसं च तथा पर्युषितं च यत्	085c  
न पाणौ लवणं विद्वान्प्राश्नीयान्न च रात्रिषु	086a  
दधिसक्तून्न भुञ्जीत वृथामांसं च वर्जयेत्	086c  
वालेन तु न भुञ्जीत परश्राद्धं तथैव च	087a  
सायं प्रातश्च भुञ्जीत नान्तराले समाहितः	087c  
वाग्यतो नैकवस्त्रश्च नासंविष्टः कदाचन	088a  
भूमौ सदैव नाश्नीयान्नानासीनो न शब्दवत्	088c  
तोयपूर्वं प्रदायान्नमतिथिभ्यो विशां पते	089a  
पश्चाद्भुञ्जीत मेधावी न चाप्यन्यमना नरः	089c  
समानमेकपङ्क्त्यां तु भोज्यमन्नं नरेश्वर	090a  
विषं हालाहलं भुङ्क्ते योऽप्रदाय सुहृज्जने	090c  
पानीयं पायसं सर्पिर्दधिसक्तुमधून्यपि	091a  
निरस्य शेषमेतेषां न प्रदेयं तु कस्यचित्	091c  
भुञ्जानो मनुजव्याघ्र नैव शङ्कां समाचरेत्	092a  
दधि चाप्यनुपानं वै न कर्तव्यं भवार्थिना	092c  
आचम्य चैव हस्तेन परिस्राव्य तथोदकम्	093a  
अङ्गुष्ठं चरणस्याथ दक्षिणस्यावसेचयेत्	093c  
पाणिं मूर्ध्नि समाधाय स्पृष्ट्वा चाग्निं समाहितः	094a  
ज्ञातिश्रैष्ठ्यमवाप्नोति प्रयोगकुशलो नरः	094c  
अद्भिः प्राणान्समालभ्य नाभिं पाणितलेन च	095a  
स्पृशंश्चैव प्रतिष्ठेत न चाप्यार्द्रेण पाणिना	095c  
अङ्गुष्ठस्यान्तराले च ब्राह्मं तीर्थमुदाहृतम्	096a  
कनिष्ठिकायाः पश्चात्तु देवतीर्थमिहोच्यते	096c  
अङ्गुष्ठस्य च यन्मध्यं प्रदेशिन्याश्च भारत	097a  
तेन पित्र्याणि कुर्वीत स्पृष्ट्वापो न्यायतस्तथा	097c  
परापवादं न ब्रूयान्नाप्रियं च कदाचन	098a  
न मन्युः कश्चिदुत्पाद्यः पुरुषेण भवार्थिना	098c  
पतितैस्तु कथां नेच्छेद्दर्शनं चापि वर्जयेत्	099a  
संसर्गं च न गच्छेत तथायुर्विन्दते महत्	099c  
न दिवा मैथुनं गच्छेन्न कन्यां न च बन्धकीम्	100a  
न चास्नातां स्त्रियं गच्छेत्तथायुर्विन्दते महत्	100c  
स्वे स्वे तीर्थे समाचम्य कार्ये समुपकल्पिते	101a  
त्रिः पीत्वापो द्विः प्रमृज्य कृतशौचो भवेन्नरः	101c  
इन्द्रियाणि सकृत्स्पृश्य त्रिरभ्युक्ष्य च मानवः	102a  
कुर्वीत पित्र्यं दैवं च वेददृष्टेन कर्मणा	102c  
ब्राह्मणार्थे च यच्छौचं तच्च मे शृणु कौरव	103a  
प्रवृत्तं च हितं चोक्त्वा भोजनाद्यन्तयोस्तथा	103c  
सर्वशौचेषु ब्राह्मेण तीर्थेन समुपस्पृशेत्	104a  
निष्ठीव्य तु तथा क्षुत्वा स्पृश्यापो हि शुचिर्भवेत्	104c  
वृद्धो ज्ञातिस्तथा मित्रं दरिद्रो यो भवेदपि	105a  
गृहे वासयितव्यास्ते धन्यमायुष्यमेव च	105c  
गृहे पारावता धन्याः शुकाश्च सहसारिकाः	106a  
गृहेष्वेते न पापाय तथा वै तैलपायिकाः	106c  
उद्दीपकाश्च गृध्राश्च कपोता भ्रमरास्तथा	107a  
निविशेयुर्यदा तत्र शान्तिमेव तदाचरेत्	107c  
अमङ्गल्यानि चैतानि तथाक्रोशो महात्मनाम्	108a  
महात्मनां च गुह्यानि न वक्तव्यानि कर्हिचित्	108c  
अगम्याश्च न गच्छेत राजपत्नीः सखीस्तथा	109a  
वैद्यानां बालवृद्धानां भृत्यानां च युधिष्ठिर	109c  
बन्धूनां ब्राह्मणानां च तथा शारणिकस्य च	110a  
सम्बन्धिनां च राजेन्द्र तथायुर्विन्दते महत्	110c  
ब्राह्मणस्थपतिभ्यां च निर्मितं यन्निवेशनम्	111a  
तदावसेत्सदा प्राज्ञो भवार्थी मनुजेश्वर	111c  
सन्ध्यायां न स्वपेद्राजन्विद्यां न च समाचरेत्	112a  
न भुञ्जीत च मेधावी तथायुर्विन्दते महत्	112c  
नक्तं न कुर्यात्पित्र्याणि भुक्त्वा चैव प्रसाधनम्	113a  
पानीयस्य क्रिया नक्तं न कार्या भूतिमिच्छता	113c  
वर्जनीयाश्च वै नित्यं सक्तवो निशि भारत	114a  
शेषाणि चावदातानि पानीयं चैव भोजने	114c  
सौहित्यं च न कर्तव्यं रात्रौ नैव समाचरेत्	115a  
द्विजच्छेदं न कुर्वीत भुक्त्वा न च समाचरेत्	115c  
महाकुलप्रसूतां च प्रशस्तां लक्षणैस्तथा	116a  
वयःस्थां च महाप्राज्ञ कन्यामावोढुमर्हति	116c  
अपत्यमुत्पाद्य ततः प्रतिष्ठाप्य कुलं तथा	117a  
पुत्राः प्रदेया ज्ञानेषु कुलधर्मेषु भारत	117c  
कन्या चोत्पाद्य दातव्या कुलपुत्राय धीमते	118a  
पुत्रा निवेश्याश्च कुलाद्भृत्या लभ्याश्च भारत	118c  
शिरःस्नातोऽथ कुर्वीत दैवं पित्र्यमथापि च	119a  
नक्षत्रे न च कुर्वीत यस्मिञ्जातो भवेन्नरः	119c  
न प्रोष्ठपदयोः कार्यं तथाग्नेये च भारत	119e  
दारुणेषु च सर्वेषु प्रत्यहं च विवर्जयेत्	120a  
ज्योतिषे यानि चोक्तानि तानि सर्वाणि वर्जयेत्	120c  
प्राङ्मुखः श्मश्रुकर्माणि कारयेत समाहितः	121a  
उदङ्मुखो वा राजेन्द्र तथायुर्विन्दते महत्	121c  
परिवादं न च ब्रूयात्परेषामात्मनस्तथा	122a  
परिवादो न धर्माय प्रोच्यते भरतर्षभ	122c  
वर्जयेद्व्यङ्गिनीं नारीं तथा कन्यां नरोत्तम	123a  
समार्षां व्यङ्गितां चैव मातुः स्वकुलजां तथा	123c  
वृद्धां प्रव्रजितां चैव तथैव च पतिव्रताम्	124a  
तथातिकृष्णवर्णां च वर्णोत्कृष्टां च वर्जयेत्	124c  
अयोनिं च वियोनिं च न गच्छेत विचक्षणः	125a  
पिङ्गलां कुष्ठिनीं नारीं न त्वमावोढुमर्हसि	125c  
अपस्मारिकुले जातां निहीनां चैव वर्जयेत्	126a  
श्वित्रिणां च कुले जातां त्रयाणां मनुजेश्वर	126c  
लक्षणैरन्विता या च प्रशस्ता या च लक्षणैः	127a  
मनोज्ञा दर्शनीया च तां भवान्वोढुमर्हति	127c  
महाकुले निवेष्टव्यं सदृशे वा युधिष्ठिर	128a  
अवरा पतिता चैव न ग्राह्या भूतिमिच्छता	128c  
अग्नीनुत्पाद्य यत्नेन क्रियाः सुविहिताश्च याः	129a  
वेदेषु ब्राह्मणैः प्रोक्तास्ताश्च सर्वाः समाचरेत्	129c  
न चेर्ष्या स्त्रीषु कर्तव्या दारा रक्ष्याश्च सर्वशः	130a  
अनायुष्या भवेदीर्ष्या तस्मादीर्ष्यां विवर्जयेत्	130c  
अनायुष्यो दिवास्वप्नस्तथाभ्युदितशायिता	131a  
प्रातर्निशायां च तथा ये चोच्छिष्टाः स्वपन्ति वै	131c  
पारदार्यमनायुष्यं नापितोच्छिष्टता तथा	132a  
यत्नतो वै न कर्तव्यमभ्यासश्चैव भारत	132c  
सन्ध्यां न भुञ्जेन्न स्नायान्न पुरीषं समुत्सृजेत्	133a  
प्रयतश्च भवेत्तस्यां न च किञ्चित्समाचरेत्	133c  
ब्राह्मणान्पूजयेच्चापि तथा स्नात्वा नराधिप	134a  
देवांश्च प्रणमेत्स्नातो गुरूंश्चाप्यभिवादयेत्	134c  
अनिमन्त्रितो न गच्छेत यज्ञं गच्छेत्तु दर्शकः	135a  
अनिमन्त्रिते ह्यनायुष्यं गमनं तत्र भारत	135c  
न चैकेन परिव्राज्यं न गन्तव्यं तथा निशि	136a  
अनागतायां सन्ध्यायां पश्चिमायां गृहे वसेत्	136c  
मातुः पितुर्गुरूणां च कार्यमेवानुशासनम्	137a  
हितं वाप्यहितं वापि न विचार्यं नरर्षभ	137c  
धनुर्वेदे च वेदे च यत्नः कार्यो नराधिप	138a  
हस्तिपृष्ठेऽश्वपृष्ठे च रथचर्यासु चैव ह	138c  
यत्नवान्भव राजेन्द्र यत्नवान्सुखमेधते	138e  
अप्रधृष्यश्च शत्रूणां भृत्यानां स्वजनस्य च	139a  
प्रजापालनयुक्तश्च न क्षतिं लभते क्वचित्	139c  
युक्तिशास्त्रं च ते ज्ञेयं शब्दशास्त्रं च भारत	140a  
गन्धर्वशास्त्रं च कलाः परिज्ञेया नराधिप	140c  
पुराणमितिहासाश्च तथाख्यानानि यानि च	141a  
महात्मनां च चरितं श्रोतव्यं नित्यमेव ते	141c  
पत्नीं रजस्वलां चैव नाभिगच्छेन्न चाह्वयेत्	142a  
स्नातां चतुर्थे दिवसे रात्रौ गच्छेद्विचक्षणः	142c  
पञ्चमे दिवसे नारी षष्ठेऽहनि पुमान्भवेत्	143a  
एतेन विधिना पत्नीमुपगच्छेत पण्डितः	143c  
ज्ञातिसम्बन्धिमित्राणि पूजनीयानि नित्यशः	144a  
यष्टव्यं च यथाशक्ति यज्ञैर्विविधदक्षिणैः	144c  
अतऊर्ध्वमरण्यं च सेवितव्यं नराधिप	144e  
एष ते लक्षणोद्देश आयुष्याणां प्रकीर्तितः	145a  
शेषस्त्रैविद्यवृद्धेभ्यः प्रत्याहार्यो युधिष्ठिर	145c  
आचारो भूतिजनन आचारः कीर्तिवर्धनः	146a  
आचाराद्वर्धते ह्यायुराचारो हन्त्यलक्षणम्	146c  
आगमानां हि सर्वेषामाचारः श्रेष्ठ उच्यते	147a  
आचारप्रभवो धर्मो धर्मादायुर्विवर्धते	147c  
एतद्यशस्यमायुष्यं स्वर्ग्यं स्वस्त्ययनं महत्	148a  
अनुकम्पता सर्ववर्णान्ब्रह्मणा समुदाहृतम्	148c  
