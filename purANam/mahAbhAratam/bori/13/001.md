युधिष्ठिर उवाच	001  
शमो बहुविधाकारः सूक्ष्म उक्तः पितामह	001a  
न च मे हृदये शान्तिरस्ति कृत्वेदमीदृशम्	001c  
अस्मिन्नर्थे बहुविधा शान्तिरुक्ता त्वयानघ	002a  
स्वकृते का नु शान्तिः स्याच्छमाद्बहुविधादपि	002c  
शराचितशरीरं हि तीव्रव्रणमुदीक्ष्य च	003a  
शमं नोपलभे वीर दुष्कृतान्येव चिन्तयन्	003c  
रुधिरेणावसिक्ताङ्गं प्रस्रवन्तं यथाचलम्	004a  
त्वां दृष्ट्वा पुरुषव्याघ्र सीदे वर्षास्विवाम्बुजम्	004c  
अतः कष्टतरं किं नु मत्कृते यत्पितामहः	005a  
इमामवस्थां गमितः प्रत्यमित्रै रणाजिरे	005c  
तथैवान्ये नृपतयः सहपुत्राः सबान्धवाः	005e  
वयं हि धार्तराष्ट्राश्च कालमन्युवशानुगाः	006a  
कृत्वेदं निन्दितं कर्म प्राप्स्यामः कां गतिं नृप	006c  
अहं तव ह्यन्तकरः सुहृद्वधकरस्तथा	007a  
न शान्तिमधिगच्छामि पश्यंस्त्वां दुःखितं क्षितौ	007c  
भीष्म उवाच	008  
परतन्त्रं कथं हेतुमात्मानमनुपश्यसि	008a  
कर्मण्यस्मिन्महाभाग सूक्ष्मं ह्येतदतीन्द्रियम्	008c  
अत्राप्युदाहरन्तीममितिहासं पुरातनम्	009a  
संवादं मृत्युगौतम्योः काललुब्धकपन्नगैः	009c  
गौतमी नाम कौन्तेय स्थविरा शमसंयुता	010a  
सर्पेण दष्टं स्वं पुत्रमपश्यद्गतचेतनम्	010c  
अथ तं स्नायुपाशेन बद्ध्वा सर्पममर्षितः	011a  
लुब्धकोऽर्जुनको नाम गौतम्याः समुपानयत्	011c  
तां चाब्रवीदयं ते स पुत्रहा पन्नगाधमः	012a  
ब्रूहि क्षिप्रं महाभागे वध्यतां केन हेतुना	012c  
अग्नौ प्रक्षिप्यतामेष च्छिद्यतां खण्डशोऽपि वा	013a  
न ह्ययं बालहा पापश्चिरं जीवितुमर्हति	013c  
गौतम्युवाच	014  
विसृजैनमबुद्धिस्त्वं न वध्योऽर्जुनक त्वया	014a  
को ह्यात्मानं गुरुं कुर्यात्प्राप्तव्ये सति चिन्तयन्	014c  
प्लवन्ते धर्मलघवो लोकेऽम्भसि यथा प्लवाः	015a  
मज्जन्ति पापगुरवः शस्त्रं स्कन्नमिवोदके	015c  
न चामृत्युर्भविता वै हतेऽस्मिन्को वात्ययः स्यादहतेऽस्मिञ्जनस्य	016a  
अस्योत्सर्गे प्राणयुक्तस्य जन्तोर्मृत्योर्लोकं को नु गच्छेदनन्तम्	016c  
लुब्धक उवाच	017  
जानाम्येवं नेह गुणागुणज्ञाः सर्वे नियुक्ता गुरवो वै भवन्ति	017a  
स्वस्थस्यैते तूपदेशा भवन्ति तस्मात्क्षुद्रं सर्पमेनं हनिष्ये	017c  
समीप्सन्तः कालयोगं त्यजन्ति सद्यः शुचं त्वर्थविदस्त्यजन्ति	018a  
श्रेयः क्षयः शोचतां नित्यशो हि तस्मात्त्याज्यं जहि शोकं हतेऽस्मिन्	018c  
गौतम्युवाच	019  
न चैवार्तिर्विद्यतेऽस्मद्विधानां धर्मारामः सततं सज्जनो हि	019a  
नित्यायस्तो बालजनो न चास्ति धर्मो ह्येष प्रभवाम्यस्य नाहम्	019c  
न ब्राह्मणानां कोपोऽस्ति कुतः कोपाच्च यातना	020a  
मार्दवात्क्षम्यतां साधो मुच्यतामेष पन्नगः	020c  
लुब्धक उवाच	021  
हत्वा लाभः श्रेय एवाव्ययं स्यात्सद्यो लाभो बलवद्भिः प्रशस्तः	021a  
कालाल्लाभो यस्तु सद्यो भवेत हते श्रेयः कुत्सिते त्वीदृशे स्यात्	021c  
गौतम्युवाच	022  
कार्थप्राप्तिर्गृह्य शत्रुं निहत्य का वा शान्तिः प्राप्य शत्रुं नमुक्त्वा	022a  
कस्मात्सौम्य भुजगे न क्षमेयं मोक्षं वा किं कारणं नास्य कुर्याम्	022c  
लुब्धक उवाच	023  
अस्मादेकस्माद्बहवो रक्षितव्या नैको बहुभ्यो गौतमि रक्षितव्यः	023a  
कृतागसं धर्मविदस्त्यजन्ति सरीसृपं पापमिमं जहि त्वम्	023c  
गौतम्युवाच	024  
नास्मिन्हते पन्नगे पुत्रको मे सम्प्राप्स्यते लुब्धक जीवितं वै	024a  
गुणं चान्यं नास्य वधे प्रपश्ये तस्मात्सर्पं लुब्धक मुञ्च जीवम्	024c  
लुब्धक उवाच	025  
वृत्रं हत्वा देवराट्श्रेष्ठभाग्वै यज्ञं हत्वा भागमवाप चैव	025a  
शूली देवो देववृत्तं कुरु त्वं क्षिप्रं सर्पं जहि मा भूद्विशङ्का	025c  
भीष्म उवाच	026  
असकृत्प्रोच्यमानापि गौतमी भुजगं प्रति	026a  
लुब्धकेन महाभागा पापे नैवाकरोन्मतिम्	026c  
ईषदुच्छ्वसमानस्तु कृच्छ्रात्संस्तभ्य पन्नगः	027a  
उत्ससर्ज गिरं मन्दां मानुषीं पाशपीडितः	027c  
को न्वर्जुनक दोषोऽत्र विद्यते मम बालिश	028a  
अस्वतन्त्रं हि मां मृत्युर्विवशं यदचूचुदत्	028c  
तस्यायं वचनाद्दष्टो न कोपेन न काम्यया	029a  
तस्य तत्किल्बिषं लुब्ध विद्यते यदि किल्बिषम्	029c  
लुब्धक उवाच	030  
यद्यन्यवशगेनेदं कृतं ते पन्नगाशुभम्	030a  
कारणं वै त्वमप्यत्र तस्मात्त्वमपि किल्बिषी	030c  
मृत्पात्रस्य क्रियायां हि दण्डचक्रादयो यथा	031a  
कारणत्वे प्रकल्प्यन्ते तथा त्वमपि पन्नग	031c  
किल्बिषी चापि मे वध्यः किल्बिषी चासि पन्नग	032a  
आत्मानं कारणं ह्यत्र त्वमाख्यासि भुजङ्गम	032c  
सर्प उवाच	033  
सर्व एते ह्यस्ववशा दण्डचक्रादयो यथा	033a  
तथाहमपि तस्मान्मे नैष हेतुर्मतस्तव	033c  
अथ वा मतमेतत्ते तेऽप्यन्योन्यप्रयोजकाः	034a  
कार्यकारणसन्देहो भवत्यन्योन्यचोदनात्	034c  
एवं सति न दोषो मे नास्मि वध्यो न किल्बिषी	035a  
किल्बिषं समवाये स्यान्मन्यसे यदि किल्बिषम्	035c  
लुब्धक उवाच	036  
कारणं यदि न स्याद्वै न कर्ता स्यास्त्वमप्युत	036a  
विनाशे कारणं त्वं च तस्माद्वध्योऽसि मे मतः	036c  
असत्यपि कृते कार्ये नेह पन्नग लिप्यते	037a  
तस्मान्नात्रैव हेतुः स्याद्वध्यः किं बहु भाषसे	037c  
सर्प उवाच	038  
कार्याभावे क्रिया न स्यात्सत्यसत्यपि कारणे	038a  
तस्मात्त्वमस्मिन्हेतौ मे वाच्यो हेतुर्विशेषतः	038c  
यद्यहं कारणत्वेन मतो लुब्धक तत्त्वतः	039a  
अन्यः प्रयोगे स्यादत्र किल्बिषी जन्तुनाशने	039c  
लुब्धक उवाच	040  
वध्यस्त्वं मम दुर्बुद्धे बालघाती नृशंसकृत्	040a  
भाषसे किं बहु पुनर्वध्यः सन्पन्नगाधम	040c  
सर्प उवाच	041  
यथा हवींषि जुह्वाना मखे वै लुब्धकर्त्विजः	041a  
न फलं प्राप्नुवन्त्यत्र परलोके तथा ह्यहम्	041c  
भीष्म उवाच	042  
तथा ब्रुवति तस्मिंस्तु पन्नगे मृत्युचोदिते	042a  
आजगाम ततो मृत्युः पन्नगं चाब्रवीदिदम्	042c  
कालेनाहं प्रणुदितः पन्नग त्वामचूचुदम्	043a  
विनाशहेतुर्नास्य त्वमहं वा प्राणिनः शिशोः	043c  
यथा वायुर्जलधरान्विकर्षति ततस्ततः	044a  
तद्वज्जलदवत्सर्प कालस्याहं वशानुगः	044c  
सात्त्विका राजसाश्चैव तामसा ये च केचन	045a  
भावाः कालात्मकाः सर्वे प्रवर्तन्ते हि जन्तुषु	045c  
जङ्गमाः स्थावराश्चैव दिवि वा यदि वा भुवि	046a  
सर्वे कालात्मकाः सर्प कालात्मकमिदं जगत्	046c  
प्रवृत्तयश्च या लोके तथैव च निवृत्तयः	047a  
तासां विकृतयो याश्च सर्वं कालात्मकं स्मृतम्	047c  
आदित्यश्चन्द्रमा विष्णुरापो वायुः शतक्रतुः	048a  
अग्निः खं पृथिवी मित्र ओषध्यो वसवस्तथा	048c  
सरितः सागराश्चैव भावाभावौ च पन्नग	049a  
सर्वे कालेन सृज्यन्ते ह्रियन्ते च तथा पुनः	049c  
एवं ज्ञात्वा कथं मां त्वं सदोषं सर्प मन्यसे	050a  
अथ चैवङ्गते दोषो मयि त्वमपि दोषवान्	050c  
सर्प उवाच	051  
निर्दोषं दोषवन्तं वा न त्वा मृत्यो ब्रवीम्यहम्	051a  
त्वयाहं चोदित इति ब्रवीम्येतावदेव तु	051c  
यदि काले तु दोषोऽस्ति यदि तत्रापि नेष्यते	052a  
दोषो नैव परीक्ष्यो मे न ह्यत्राधिकृता वयम्	052c  
निर्मोक्षस्त्वस्य दोषस्य मया कार्यो यथा तथा	053a  
मृत्यो विदोषः स्यामेव यथा तन्मे प्रयोजनम्	053c  
भीष्म उवाच	054  
सर्पोऽथार्जुनकं प्राह श्रुतं ते मृत्युभाषितम्	054a  
नानागसं मां पाशेन सन्तापयितुमर्हसि	054c  
लुब्धक उवाच	055  
मृत्योः श्रुतं मे वचनं तव चैव भुजङ्गम	055a  
नैव तावद्विदोषत्वं भवति त्वयि पन्नग	055c  
मृत्युस्त्वं चैव हेतुर्हि जन्तोरस्य विनाशने	056a  
उभयं कारणं मन्ये न कारणमकारणम्	056c  
धिङ्मृत्युं च दुरात्मानं क्रूरं दुःखकरं सताम्	057a  
त्वां चैवाहं वधिष्यामि पापं पापस्य कारणम्	057c  
मृत्युरुवाच	058  
विवशौ कालवशगावावां तद्दिष्टकारिणौ	058a  
नावां दोषेण गन्तव्यौ यदि सम्यक्प्रपश्यसि	058c  
लुब्धक उवाच	059  
युवामुभौ कालवशौ यदि वै मृत्युपन्नगौ	059a  
हर्षक्रोधौ कथं स्यातामेतदिच्छामि वेदितुम्	059c  
मृत्युरुवाच	060  
याः काश्चिदिह चेष्टाः स्युः सर्वाः कालप्रचोदिताः	060a  
पूर्वमेवैतदुक्तं हि मया लुब्धक कालतः	060c  
तस्मादुभौ कालवशावावां तद्दिष्टकारिणौ	061a  
नावां दोषेण गन्तव्यौ त्वया लुब्धक कर्हिचित्	061c  
भीष्म उवाच	062  
अथोपगम्य कालस्तु तस्मिन्धर्मार्थसंशये	062a  
अब्रवीत्पन्नगं मृत्युं लुब्धमर्जुनकं च तम्	062c  
काल उवाच	063  
नैवाहं नाप्ययं मृत्युर्नायं लुब्धक पन्नगः	063a  
किल्बिषी जन्तुमरणे न वयं हि प्रयोजकाः	063c  
अकरोद्यदयं कर्म तन्नोऽर्जुनक चोदकम्	064a  
प्रणाशहेतुर्नान्योऽस्य वध्यतेऽयं स्वकर्मणा	064c  
यदनेन कृतं कर्म तेनायं निधनं गतः	065a  
विनाशहेतुः कर्मास्य सर्वे कर्मवशा वयम्	065c  
कर्मदायादवाँल्लोकः कर्मसम्बन्धलक्षणः	066a  
कर्माणि चोदयन्तीह यथान्योन्यं तथा वयम्	066c  
यथा मृत्पिण्डतः कर्ता कुरुते यद्यदिच्छति	067a  
एवमात्मकृतं कर्म मानवः प्रतिपद्यते	067c  
यथा छायातपौ नित्यं सुसम्बद्धौ निरन्तरम्	068a  
तथा कर्म च कर्ता च सम्बद्धावात्मकर्मभिः	068c  
एवं नाहं न वै मृत्युर्न सर्पो न तथा भवान्	069a  
न चेयं ब्राह्मणी वृद्धा शिशुरेवात्र कारणम्	069c  
तस्मिंस्तथा ब्रुवाणे तु ब्राह्मणी गौतमी नृप	070a  
स्वकर्मप्रत्ययाँल्लोकान्मत्वार्जुनकमब्रवीत्	070c  
नैव कालो न भुजगो न मृत्युरिह कारणम्	071a  
स्वकर्मभिरयं बालः कालेन निधनं गतः	071c  
मया च तत्कृतं कर्म येनायं मे मृतः सुतः	072a  
यातु कालस्तथा मृत्युर्मुञ्चार्जुनक पन्नगम्	072c  
भीष्म उवाच	073  
ततो यथागतं जग्मुर्मृत्युः कालोऽथ पन्नगः	073a  
अभूद्विरोषोऽर्जुनको विशोका चैव गौतमी	073c  
एतच्छ्रुत्वा शमं गच्छ मा भूश्चिन्तापरो नृप	074a  
स्वकर्मप्रत्ययाँल्लोकांस्त्रीन्विद्धि मनुजर्षभ	074c  
न तु त्वया कृतं पार्थ नापि दुर्योधनेन वै	075a  
कालेन तत्कृतं विद्धि विहता येन पार्थिवाः	075c  
वैशम्पायन उवाच	076  
इत्येतद्वचनं श्रुत्वा बभूव विगतज्वरः	076a  
युधिष्ठिरो महातेजाः पप्रच्छेदं च धर्मवित्	076c  
