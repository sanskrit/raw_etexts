युधिष्ठिर उवाच	001  
पवित्राणां पवित्रं यच्छ्रेष्ठं लोके च यद्भवेत्	001a  
पावनं परमं चैव तन्मे ब्रूहि पितामह	001c  
भीष्म उवाच	002  
गावो महार्थाः पुण्याश्च तारयन्ति च मानवान्	002a  
धारयन्ति प्रजाश्चेमाः पयसा हविषा तथा	002c  
न हि पुण्यतमं किञ्चिद्गोभ्यो भरतसत्तम	003a  
एताः पवित्राः पुण्याश्च त्रिषु लोकेष्वनुत्तमाः	003c  
देवानामुपरिष्टाच्च गावः प्रतिवसन्ति वै	004a  
दत्त्वा चैता नरपते यान्ति स्वर्गं मनीषिणः	004c  
मान्धाता यौवनाश्वश्च ययातिर्नहुषस्तथा	005a  
गावो ददन्तः सततं सहस्रशतसम्मिताः	005c  
गताः परमकं स्थानं देवैरपि सुदुर्लभम्	005e  
अपि चात्र पुरावृत्तं कथयिष्यामि तेऽनघ	006a  
ऋषीणामुत्तमं धीमान्कृष्णद्वैपायनं शुकः	007a  
अभिवाद्याह्निकं कृत्वा शुचिः प्रयतमानसः	007c  
पितरं परिपप्रच्छ दृष्टलोकपरावरम्	007e  
को यज्ञः सर्वयज्ञानां वरिष्ठ उपलक्ष्यते	008a  
किं च कृत्वा परं स्वर्गं प्राप्नुवन्ति मनीषिणः	008c  
केन देवाः पवित्रेण स्वर्गमश्नन्ति वा विभो	009a  
किं च यज्ञस्य यज्ञत्वं क्व च यज्ञः प्रतिष्ठितः	009c  
दानानामुत्तमं किं च किं च सत्रमतः परम्	010a  
पवित्राणां पवित्रं च यत्तद्ब्रूहि ममानघ	010c  
एतच्छ्रुत्वा तु वचनं व्यासः परमधर्मवित्	011a  
पुत्रायाकथयत्सर्वं तत्त्वेन भरतर्षभ	011c  
व्यास उवाच	012  
गावः प्रतिष्ठा भूतानां तथा गावः परायणम्	012a  
गावः पुण्याः पवित्राश्च पावनं धर्म एव च	012c  
पूर्वमासन्नशृङ्गा वै गाव इत्यनुशुश्रुमः	013a  
शृङ्गार्थे समुपासन्त ताः किल प्रभुमव्ययम्	013c  
ततो ब्रह्मा तु गाः प्रायमुपविष्टाः समीक्ष्य ह	014a  
ईप्सितं प्रददौ ताभ्यो गोभ्यः प्रत्येकशः प्रभुः	014c  
तासां शृङ्गाण्यजायन्त यस्या यादृङ्मनोगतम्	015a  
नानावर्णाः शृङ्गवन्त्यस्ता व्यरोचन्त पुत्रक	015c  
ब्रह्मणा वरदत्तास्ता हव्यकव्यप्रदाः शुभाः	016a  
पुण्याः पवित्राः सुभगा दिव्यसंस्थानलक्षणाः	016c  
गावस्तेजो महद्दिव्यं गवां दानं प्रशस्यते	016e  
ये चैताः सम्प्रयच्छन्ति साधवो वीतमत्सराः	017a  
ते वै सुकृतिनः प्रोक्ताः सर्वदानप्रदाश्च ते	017c  
गवां लोकं तथा पुण्यमाप्नुवन्ति च तेऽनघ	017e  
यत्र वृक्षा मधुफला दिव्यपुष्पफलोपगाः	018a  
पुष्पाणि च सुगन्धीनि दिव्यानि द्विजसत्तम	018c  
सर्वा मणिमयी भूमिः सूक्ष्मकाञ्चनवालुका	019a  
सर्वत्र सुखसंस्पर्शा निष्पङ्का नीरजा शुभा	019c  
रक्तोत्पलवनैश्चैव मणिदण्डैर्हिरण्मयैः	020a  
तरुणादित्यसङ्काशैर्भान्ति तत्र जलाशयाः	020c  
महार्हमणिपत्रैश्च काञ्चनप्रभकेसरैः	021a  
नीलोत्पलविमिश्रैश्च सरोभिर्बहुपङ्कजैः	021c  
करवीरवनैः फुल्लैः सहस्रावर्तसंवृतैः	022a  
सन्तानकवनैः फुल्लैर्वृक्षैश्च समलङ्कृताः	022c  
निर्मलाभिश्च मुक्ताभिर्मणिभिश्च महाधनैः	023a  
उद्धूतपुलिनास्तत्र जातरूपैश्च निम्नगाः	023c  
सर्वरत्नमयैश्चित्रैरवगाढा नगोत्तमैः	024a  
जातरूपमयैश्चान्यैर्हुताशनसमप्रभैः	024c  
सौवर्णगिरयस्तत्र मणिरत्नशिलोच्चयाः	025a  
सर्वरत्नमयैर्भान्ति शृङ्गैश्चारुभिरुच्छ्रितैः	025c  
नित्यपुष्पफलास्तत्र नगाः पत्ररथाकुलाः	026a  
दिव्यगन्धरसैः पुष्पैः फलैश्च भरतर्षभ	026c  
रमन्ते पुण्यकर्माणस्तत्र नित्यं युधिष्ठिर	027a  
सर्वकामसमृद्धार्था निःशोका गतमन्यवः	027c  
विमानेषु विचित्रेषु रमणीयेषु भारत	028a  
मोदन्ते पुण्यकर्माणो विहरन्तो यशस्विनः	028c  
उपक्रीडन्ति तान्राजञ्शुभाश्चाप्सरसां गणाः	029a  
एताँल्लोकानवाप्नोति गां दत्त्वा वै युधिष्ठिर	029c  
यासामधिपतिः पूषा मारुतो बलवान्बली	030a  
ऐश्वर्ये वरुणो राजा ता मां पान्तु युगन्धराः	030c  
सुरूपा बहुरूपाश्च विश्वरूपाश्च मातरः	031a  
प्राजापत्या इति ब्रह्मञ्जपेन्नित्यं यतव्रतः	031c  
गास्तु शुश्रूषते यश्च समन्वेति च सर्वशः	032a  
तस्मै तुष्टाः प्रयच्छन्ति वरानपि सुदुर्लभान्	032c  
न द्रुह्येन्मनसा चापि गोषु ता हि सुखप्रदाः	033a  
अर्चयेत सदा चैव नमस्कारैश्च पूजयेत्	033c  
दान्तः प्रीतमना नित्यं गवां व्युष्टिं तथाश्नुते	033e  
येन देवाः पवित्रेण भुञ्जते लोकमुत्तमम्	034a  
यत्पवित्रं पवित्राणां तद्घृतं शिरसा वहेत्	034c  
घृतेन जुहुयादग्निं घृतेन स्वस्ति वाचयेत्	035a  
घृतं प्राशेद्घृतं दद्याद्गवां व्युष्टिं तथाश्नुते	035c  
त्र्यहमुष्णं पिबेन्मूत्रं त्र्यहमुष्णं पिबेत्पयः	036a  
गवामुष्णं पयः पीत्वा त्र्यहमुष्णं घृतं पिबेत्	036c  
त्र्यहमुष्णं घृतं पीत्वा वायुभक्षो भवेत्त्र्यहम्	036e  
निर्हृतैश्च यवैर्गोभिर्मासं प्रसृतयावकः	037a  
ब्रह्महत्यासमं पापं सर्वमेतेन शुध्यति	037c  
पराभवार्थं दैत्यानां देवैः शौचमिदं कृतम्	038a  
देवत्वमपि च प्राप्ताः संसिद्धाश्च महाबलाः	038c  
गावः पवित्राः पुण्याश्च पावनं परमं महत्	039a  
ताश्च दत्त्वा द्विजातिभ्यो नरः स्वर्गमुपाश्नुते	039c  
गवां मध्ये शुचिर्भूत्वा गोमतीं मनसा जपेत्	040a  
पूताभिरद्भिराचम्य शुचिर्भवति निर्मलः	040c  
अग्निमध्ये गवां मध्ये ब्राह्मणानां च संसदि	041a  
विद्यावेदव्रतस्नाता ब्राह्मणाः पुण्यकर्मिणः	041c  
अध्यापयेरञ्शिष्यान्वै गोमतीं यज्ञसम्मिताम्	042a  
त्रिरात्रोपोषितः श्रुत्वा गोमतीं लभते वरम्	042c  
पुत्रकामश्च लभते पुत्रं धनमथापि च	043a  
पतिकामा च भर्तारं सर्वकामांश्च मानवः	043c  
गावस्तुष्टाः प्रयच्छन्ति सेविता वै न संशयः	043e  
एवमेता महाभागा यज्ञियाः सर्वकामदाः	044a  
रोहिण्य इति जानीहि नैताभ्यो विद्यते परम्	044c  
इत्युक्तः स महातेजाः शुकः पित्रा महात्मना	045a  
पूजयामास गा नित्यं तस्मात्त्वमपि पूजय	045c  
