कृप उवाच	001  
श्रुतं ते वचनं सर्वं हेतुयुक्तं मया विभो	001a  
ममापि तु वचः किञ्चिच्छृणुष्वाद्य महाभुज	001c  
आबद्धा मानुषाः सर्वे निर्बन्धाः कर्मणोर्द्वयोः	002a  
दैवे पुरुषकारे च परं ताभ्यां न विद्यते	002c  
न हि दैवेन सिध्यन्ति कर्माण्येकेन सत्तम	003a  
न चापि कर्मणैकेन द्वाभ्यां सिद्धिस्तु योगतः	003c  
ताभ्यामुभाभ्यां सर्वार्था निबद्धा ह्यधमोत्तमाः	004a  
प्रवृत्ताश्चैव दृश्यन्ते निवृत्ताश्चैव सर्वशः	004c  
पर्जन्यः पर्वते वर्षन्किं नु साधयते फलम्	005a  
कृष्टे क्षेत्रे तथावर्षन्किं नु साधयते फलम्	005c  
उत्थानं चाप्यदैवस्य ह्यनुत्थानस्य दैवतम्	006a  
व्यर्थं भवति सर्वत्र पूर्वं कस्तत्र निश्चयः	006c  
प्रवृष्टे च यथा देवे सम्यक्क्षेत्रे च कर्षिते	007a  
बीजं महागुणं भूयात्तथा सिद्धिर्हि मानुषी	007c  
तयोर्दैवं विनिश्चित्य स्ववशेनैव वर्तते	008a  
प्राज्ञाः पुरुषकारं तु घटन्ते दाक्ष्यमास्थिताः	008c  
ताभ्यां सर्वे हि कार्यार्था मनुष्याणां नरर्षभ	009a  
विचेष्टन्तश्च दृश्यन्ते निवृत्ताश्च तथैव हि	009c  
कृतः पुरुषकारः सन्सोऽपि दैवेन सिध्यति	010a  
तथास्य कर्मणः कर्तुरभिनिर्वर्तते फलम्	010c  
उत्थानं तु मनुष्याणां दक्षाणां दैववर्जितम्	011a  
अफलं दृश्यते लोके सम्यगप्युपपादितम्	011c  
तत्रालसा मनुष्याणां ये भवन्त्यमनस्विनः	012a  
उत्थानं ते विगर्हन्ति प्राज्ञानां तन्न रोचते	012c  
प्रायशो हि कृतं कर्म अफलं दृश्यते भुवि	013a  
अकृत्वा च पुनर्दुःखं कर्म दृश्येन्महाफलम्	013c  
चेष्टामकुर्वँल्लभते यदि किञ्चिद्यदृच्छया	014a  
यो वा न लभते कृत्वा दुर्दशौ तावुभावपि	014c  
शक्नोति जीवितुं दक्षो नालसः सुखमेधते	015a  
दृश्यन्ते जीवलोकेऽस्मिन्दक्षाः प्रायो हितैषिणः	015c  
यदि दक्षः समारम्भात्कर्मणां नाश्नुते फलम्	016a  
नास्य वाच्यं भवेत्किञ्चित्तत्त्वं चाप्यधिगच्छति	016c  
अकृत्वा कर्म यो लोके फलं विन्दति विष्टितः	017a  
स तु वक्तव्यतां याति द्वेष्यो भवति प्रायशः	017c  
एवमेतदनादृत्य वर्तते यस्त्वतोऽन्यथा	018a  
स करोत्यात्मनोऽनर्थान्नैष बुद्धिमतां नयः	018c  
हीनं पुरुषकारेण यदा दैवेन वा पुनः	019a  
कारणाभ्यामथैताभ्यामुत्थानमफलं भवेत्	019c  
हीनं पुरुषकारेण कर्म त्विह न सिध्यति	019e  
दैवतेभ्यो नमस्कृत्य यस्त्वर्थान्सम्यगीहते	020a  
दक्षो दाक्षिण्यसम्पन्नो न स मोघं विहन्यते	020c  
सम्यगीहा पुनरियं यो वृद्धानुपसेवते	021a  
आपृच्छति च यच्छ्रेयः करोति च हितं वचः	021c  
उत्थायोत्थाय हि सदा प्रष्टव्या वृद्धसम्मताः	022a  
तेऽस्य योगे परं मूलं तन्मूला सिद्धिरुच्यते	022c  
वृद्धानां वचनं श्रुत्वा यो ह्युत्थानं प्रयोजयेत्	023a  
उत्थानस्य फलं सम्यक्तदा स लभतेऽचिरात्	023c  
रागात्क्रोधाद्भयाल्लोभाद्योऽर्थानीहेत मानवः	024a  
अनीशश्चावमानी च स शीघ्रं भ्रश्यते श्रियः	024c  
सोऽयं दुर्योधनेनार्थो लुब्धेनादीर्घदर्शिना	025a  
असमर्थ्य समारब्धो मूढत्वादविचिन्तितः	025c  
हितबुद्धीननादृत्य सम्मन्त्र्यासाधुभिः सह	026a  
वार्यमाणोऽकरोद्वैरं पाण्डवैर्गुणवत्तरैः	026c  
पूर्वमप्यतिदुःशीलो न दैन्यं कर्तुमर्हति	027a  
तपत्यर्थे विपन्ने हि मित्राणामकृतं वचः	027c  
अन्वावर्तामहि वयं यत्तु तं पापपूरुषम्	028a  
अस्मानप्यनयस्तस्मात्प्राप्तोऽयं दारुणो महान्	028c  
अनेन तु ममाद्यापि व्यसनेनोपतापिता	029a  
बुद्धिश्चिन्तयतः किञ्चित्स्वं श्रेयो नावबुध्यते	029c  
मुह्यता तु मनुष्येण प्रष्टव्याः सुहृदो बुधाः	030a  
ते च पृष्टा यथा ब्रूयुस्तत्कर्तव्यं तथा भवेत्	030c  
ते वयं धृतराष्ट्रं च गान्धारीं च समेत्य ह	031a  
उपपृच्छामहे गत्वा विदुरं च महामतिम्	031c  
ते पृष्टाश्च वदेयुर्यच्छ्रेयो नः समनन्तरम्	032a  
तदस्माभिः पुनः कार्यमिति मे नैष्ठिकी मतिः	032c  
अनारम्भात्तु कार्याणां नार्थः सम्पद्यते क्वचित्	033a  
कृते पुरुषकारे च येषां कार्यं न सिध्यति	033c  
दैवेनोपहतास्ते तु नात्र कार्या विचारणा	033e  
