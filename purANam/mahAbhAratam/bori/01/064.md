वैशम्पायन उवाच	001  
ततो मृगसहस्राणि हत्वा विपुलवाहनः	001a  
राजा मृगप्रसङ्गेन वनमन्यद्विवेश ह	001c  
एक एवोत्तमबलः क्षुत्पिपासासमन्वितः	002a  
स वनस्यान्तमासाद्य महदीरिणमासदत्	002c  
तच्चाप्यतीत्य नृपतिरुत्तमाश्रमसंयुतम्	003a  
मनःप्रह्लादजननं दृष्टिकान्तमतीव च	003c  
शीतमारुतसंयुक्तं जगामान्यन्महद्वनम्	003e  
पुष्पितैः पादपैः कीर्णमतीव सुखशाद्वलम्	004a  
विपुलं मधुरारावैर्नादितं विहगैस्तथा	004c  
प्रवृद्धविटपैर्वृक्षैः सुखच्छायैः समावृतम्	005a  
षट्पदाघूर्णितलतं लक्ष्म्या परमया युतम्	005c  
नापुष्पः पादपः कश्चिन्नाफलो नापि कण्टकी	006a  
षट्पदैर्वाप्यनाकीर्णस्तस्मिन्वै काननेऽभवत्	006c  
विहगैर्नादितं पुष्पैरलङ्कृतमतीव च	007a  
सर्वर्तुकुसुमैर्वृक्षैरतीव सुखशाद्वलम्	007c  
मनोरमं महेष्वासो विवेश वनमुत्तमम्	007e  
मारुतागलितास्तत्र द्रुमाः कुसुमशालिनः	008a  
पुष्पवृष्टिं विचित्रां स्म व्यसृजंस्ते पुनः पुनः	008c  
दिवस्पृशोऽथ सङ्घुष्टाः पक्षिभिर्मधुरस्वरैः	009a  
विरेजुः पादपास्तत्र विचित्रकुसुमाम्बराः	009c  
तेषां तत्र प्रवालेषु पुष्पभारावनामिषु	010a  
रुवन्ति रावं विहगाः षट्पदैः सहिता मृदु	010c  
तत्र प्रदेशांश्च बहून्कुसुमोत्करमण्डितान्	011a  
लतागृहपरिक्षिप्तान्मनसः प्रीतिवर्धनान्	011c  
सम्पश्यन्स महातेजा बभूव मुदितस्तदा	011e  
परस्पराश्लिष्टशाखैः पादपैः कुसुमाचितैः	012a  
अशोभत वनं तत्तैर्महेन्द्रध्वजसन्निभैः	012c  
सुखशीतः सुगन्धी च पुष्परेणुवहोऽनिलः	013a  
परिक्रामन्वने वृक्षानुपैतीव रिरंसया	013c  
एवम्गुणसमायुक्तं ददर्श स वनं नृपः	014a  
नदीकच्छोद्भवं कान्तमुच्छ्रितध्वजसन्निभम्	014c  
प्रेक्षमाणो वनं तत्तु सुप्रहृष्टविहङ्गमम्	015a  
आश्रमप्रवरं रम्यं ददर्श च मनोरमम्	015c  
नानावृक्षसमाकीर्णं सम्प्रज्वलितपावकम्	016a  
यतिभिर्वालखिल्यैश्च वृतं मुनिगणान्वितम्	016c  
अग्न्यागारैश्च बहुभिः पुष्पसंस्तरसंस्तृतम्	017a  
महाकच्छैर्बृहद्भिश्च विभ्राजितमतीव च	017c  
मालिनीमभितो राजन्नदीं पुण्यां सुखोदकाम्	018a  
नैकपक्षिगणाकीर्णां तपोवनमनोरमाम्	018c  
तत्र व्यालमृगान्सौम्यान्पश्यन्प्रीतिमवाप सः	018e  
तं चाप्यतिरथः श्रीमानाश्रमं प्रत्यपद्यत	019a  
देवलोकप्रतीकाशं सर्वतः सुमनोहरम्	019c  
नदीमाश्रमसंश्लिष्टां पुण्यतोयां ददर्श सः	020a  
सर्वप्राणभृतां तत्र जननीमिव विष्ठिताम्	020c  
सचक्रवाकपुलिनां पुष्पफेनप्रवाहिनीम्	021a  
सकिन्नरगणावासां वानरर्क्षनिषेविताम्	021c  
पुण्यस्वाध्यायसङ्घुष्टां पुलिनैरुपशोभिताम्	022a  
मत्तवारणशार्दूलभुजगेन्द्रनिषेविताम्	022c  
नदीमाश्रमसम्बद्धां दृष्ट्वाश्रमपदं तथा	023a  
चकाराभिप्रवेशाय मतिं स नृपतिस्तदा	023c  
अलङ्कृतं द्वीपवत्या मालिन्या रम्यतीरया	024a  
नरनारायणस्थानं गङ्गयेवोपशोभितम्	024c  
मत्तबर्हिणसङ्घुष्टं प्रविवेश महद्वनम्	024e  
तत्स चैत्ररथप्रख्यं समुपेत्य नरेश्वरः	025a  
अतीव गुणसम्पन्नमनिर्देश्यं च वर्चसा	025c  
महर्षिं काश्यपं द्रष्टुमथ कण्वं तपोधनम्	025e  
रथिनीमश्वसम्बाधां पदातिगणसङ्कुलाम्	026a  
अवस्थाप्य वनद्वारि सेनामिदमुवाच सः	026c  
मुनिं विरजसं द्रष्टुं गमिष्यामि तपोधनम्	027a  
काश्यपं स्थीयतामत्र यावदागमनं मम	027c  
तद्वनं नन्दनप्रख्यमासाद्य मनुजेश्वरः	028a  
क्षुत्पिपासे जहौ राजा हर्षं चावाप पुष्कलम्	028c  
सामात्यो राजलिङ्गानि सोऽपनीय नराधिपः	029a  
पुरोहितसहायश्च जगामाश्रममुत्तमम्	029c  
दिदृक्षुस्तत्र तमृषिं तपोराशिमथाव्ययम्	029e  
ब्रह्मलोकप्रतीकाशमाश्रमं सोऽभिवीक्ष्य च	030a  
षट्पदोद्गीतसङ्घुष्टं नानाद्विज गणायुतम्	030c  
ऋचो बह्वृचमुख्यैश्च प्रेर्यमाणाः पदक्रमैः	031a  
शुश्राव मनुजव्याघ्रो विततेष्विह कर्मसु	031c  
यज्ञविद्याङ्गविद्भिश्च क्रमद्भिश्च क्रमानपि	032a  
अमितात्मभिः सुनियतैः शुशुभे स तदाश्रमः	032c  
अथर्ववेदप्रवराः पूगयाज्ञिक सम्मताः	033a  
संहितामीरयन्ति स्म पदक्रमयुतां तु ते	033c  
शब्दसंस्कारसंयुक्तं ब्रुवद्भिश्चापरैर्द्विजैः	034a  
नादितः स बभौ श्रीमान्ब्रह्मलोक इवाश्रमः	034c  
यज्ञसंस्कारविद्भिश्च क्रमशिक्षा विशारदैः	035a  
न्यायतत्त्वार्थविज्ञानसम्पन्नैर्वेदपारगैः	035c  
नानावाक्यसमाहारसमवायविशारदैः	036a  
विशेषकार्यविद्भिश्च मोक्षधर्मपरायणैः	036c  
स्थापनाक्षेपसिद्धान्तपरमार्थज्ञतां गतैः	037a  
लोकायतिकमुख्यैश्च समन्तादनुनादितम्	037c  
तत्र तत्र च विप्रेन्द्रान्नियतान्संशितव्रतान्	038a  
जपहोमपरान्सिद्धान्ददर्श परवीरहा	038c  
आसनानि विचित्राणि पुष्पवन्ति महीपतिः	039a  
प्रयत्नोपहितानि स्म दृष्ट्वा विस्मयमागमत्	039c  
देवतायतनानां च पूजां प्रेक्ष्य कृतां द्विजैः	040a  
ब्रह्मलोकस्थमात्मानं मेने स नृपसत्तमः	040c  
स काश्यपतपोगुप्तमाश्रमप्रवरं शुभम्	041a  
नातृप्यत्प्रेक्षमाणो वै तपोधनगणैर्युतम्	041c  
स काश्यपस्यायतनं महाव्रतैर्वृतं समन्तादृषिभिस्तपोधनैः	042a  
विवेश सामात्यपुरोहितोऽरिहा; विविक्तमत्यर्थमनोहरं शिवम्	042c  
