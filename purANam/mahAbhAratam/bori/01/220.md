जनमेजय उवाच	001  
किमर्थं शार्ङ्गकानग्निर्न ददाह तथागते	001a  
तस्मिन्वने दह्यमाने ब्रह्मन्नेतद्वदाशु मे	001c  
अदाहे ह्यश्वसेनस्य दानवस्य मयस्य च	002a  
कारणं कीर्तितं ब्रह्मञ्शार्ङ्गकानां न कीर्तितम्	002c  
तदेतदद्भुतं ब्रह्मञ्शार्ङ्गानामविनाशनम्	003a  
कीर्तयस्वाग्निसम्मर्दे कथं ते न विनाशिताः	003c  
वैशम्पायन उवाच	004  
यदर्थं शार्ङ्गकानग्निर्न ददाह तथागते	004a  
तत्ते सर्वं यथावृत्तं कथयिष्यामि भारत	004c  
धर्मज्ञानां मुख्यतमस्तपस्वी संशितव्रतः	005a  
आसीन्महर्षिः श्रुतवान्मन्दपाल इति श्रुतः	005c  
स मार्गमास्थितो राजन्नृषीणामूर्ध्वरेतसाम्	006a  
स्वाध्यायवान्धर्मरतस्तपस्वी विजितेन्द्रियः	006c  
स गत्वा तपसः पारं देहमुत्सृज्य भारत	007a  
जगाम पितृलोकाय न लेभे तत्र तत्फलम्	007c  
स लोकानफलान्दृष्ट्वा तपसा निर्जितानपि	008a  
पप्रच्छ धर्मराजस्य समीपस्थान्दिवौकसः	008c  
किमर्थमावृता लोका ममैते तपसार्जिताः	009a  
किं मया न कृतं तत्र यस्येदं कर्मणः फलम्	009c  
तत्राहं तत्करिष्यामि यदर्थमिदमावृतम्	010a  
फलमेतस्य तपसः कथयध्वं दिवौकसः	010c  
देवा ऊचुः	011  
ऋणिनो मानवा ब्रह्मञ्जायन्ते येन तच्छृणु	011a  
क्रियाभिर्ब्रह्मचर्येण प्रजया च न संशयः	011c  
तदपाक्रियते सर्वं यज्ञेन तपसा सुतैः	012a  
तपस्वी यज्ञकृच्चासि न तु ते विद्यते प्रजा	012c  
त इमे प्रसवस्यार्थे तव लोकाः समावृताः	013a  
प्रजायस्व ततो लोकानुपभोक्तासि शाश्वतान्	013c  
पुन्नाम्नो नरकात्पुत्रस्त्रातीति पितरं मुने	014a  
तस्मादपत्यसन्ताने यतस्व द्विजसत्तम	014c  
वैशम्पायन उवाच	015  
तच्छ्रुत्वा मन्दपालस्तु तेषां वाक्यं दिवौकसाम्	015a  
क्व नु शीघ्रमपत्यं स्याद्बहुलं चेत्यचिन्तयत्	015c  
स चिन्तयन्नभ्यगच्छद्बहुलप्रसवान्खगान्	016a  
शार्ङ्गिकां शार्ङ्गको भूत्वा जरितां समुपेयिवान्	016c  
तस्यां पुत्रानजनयच्चतुरो ब्रह्मवादिनः	017a  
तानपास्य स तत्रैव जगाम लपितां प्रति	017c  
बालान्सुतानण्डगतान्मात्रा सह मुनिर्वने	017e  
तस्मिन्गते महाभागे लपितां प्रति भारत	018a  
अपत्यस्नेहसंविग्ना जरिता बह्वचिन्तयत्	018c  
तेन त्यक्तानसन्त्याज्यानृषीनण्डगतान्वने	019a  
नाजहत्पुत्रकानार्ता जरिता खाण्डवे नृप	019c  
बभार चैतान्सञ्जातान्स्ववृत्त्या स्नेहविक्लवा	019e  
ततोऽग्निं खाण्डवं दग्धुमायान्तं दृष्टवानृषिः	020a  
मन्दपालश्चरंस्तस्मिन्वने लपितया सह	020c  
तं सङ्कल्पं विदित्वास्य ज्ञात्वा पुत्रांश्च बालकान्	021a  
सोऽभितुष्टाव विप्रर्षिर्ब्राह्मणो जातवेदसम्	021c  
पुत्रान्परिददद्भीतो लोकपालं महौजसम्	021e  
मन्दपाल उवाच	022  
त्वमग्ने सर्वदेवानां मुखं त्वमसि हव्यवाट्	022a  
त्वमन्तः सर्वभूतानां गूढश्चरसि पावक	022c  
त्वामेकमाहुः कवयस्त्वामाहुस्त्रिविधं पुनः	023a  
त्वामष्टधा कल्पयित्वा यज्ञवाहमकल्पयन्	023c  
त्वया सृष्टमिदं विश्वं वदन्ति परमर्षयः	024a  
त्वदृते हि जगत्कृत्स्नं सद्यो न स्याद्धुताशन	024c  
तुभ्यं कृत्वा नमो विप्राः स्वकर्मविजितां गतिम्	025a  
गच्छन्ति सह पत्नीभिः सुतैरपि च शाश्वतीम्	025c  
त्वामग्ने जलदानाहुः खे विषक्तान्सविद्युतः	026a  
दहन्ति सर्वभूतानि त्वत्तो निष्क्रम्य हायनाः	026c  
जातवेदस्तवैवेयं विश्वसृष्टिर्महाद्युते	027a  
तवैव कर्म विहितं भूतं सर्वं चराचरम्	027c  
त्वयापो विहिताः पूर्वं त्वयि सर्वमिदं जगत्	028a  
त्वयि हव्यं च कव्यं च यथावत्सम्प्रतिष्ठितम्	028c  
अग्ने त्वमेव ज्वलनस्त्वं धाता त्वं बृहस्पतिः	029a  
त्वमश्विनौ यमौ मित्रः सोमस्त्वमसि चानिलः	029c  
वैशम्पायन उवाच	030  
एवं स्तुतस्ततस्तेन मन्दपालेन पावकः	030a  
तुतोष तस्य नृपते मुनेरमिततेजसः	030c  
उवाच चैनं प्रीतात्मा किमिष्टं करवाणि ते	030e  
तमब्रवीन्मन्दपालः प्राञ्जलिर्हव्यवाहनम्	031a  
प्रदहन्खाण्डवं दावं मम पुत्रान्विसर्जय	031c  
तथेति तत्प्रतिश्रुत्य भगवान्हव्यवाहनः	032a  
खाण्डवे तेन कालेन प्रजज्वाल दिधक्षया	032c  
