नारायणं नमस्कृत्य नरं चैव नरोत्तमम्	000a  
देवीं सरस्वतीं चैव ततो जयमुदीरयेत्	000c  
लोमहर्षणपुत्र उग्रश्रवाः सूतः पौराणिको नैमिषारण्ये शौनकस्य कुलपतेर्द्वादशवार्षिके सत्रे	001A  
समासीनानभ्यगच्छद्ब्रह्मर्षीन्संशितव्रतान्	002a  
विनयावनतो भूत्वा कदाचित्सूतनन्दनः	002c  
तमाश्रममनुप्राप्तं नैमिषारण्यवासिनः	003a  
चित्राः श्रोतुं कथास्तत्र परिवव्रुस्तपस्विनः	003c  
अभिवाद्य मुनींस्तांस्तु सर्वानेव कृताञ्जलिः	004a  
अपृच्छत्स तपोवृद्धिं सद्भिश्चैवाभिनन्दितः	004c  
अथ तेषूपविष्टेषु सर्वेष्वेव तपस्विषु	005a  
निर्दिष्टमासनं भेजे विनयाल्लोमहर्षणिः	005c  
सुखासीनं ततस्तं तु विश्रान्तमुपलक्ष्य च	006a  
अथापृच्छदृषिस्तत्र कश्चित्प्रस्तावयन्कथाः	006c  
कुत आगम्यते सौते क्व चायं विहृतस्त्वया	007a  
कालः कमलपत्राक्ष शंसैतत्पृच्छतो मम	007c  
सूत उवाच	008  
जनमेजयस्य राजर्षेः सर्पसत्रे महात्मनः	008a  
समीपे पार्थिवेन्द्रस्य सम्यक्पारिक्षितस्य च	008c  
कृष्णद्वैपायनप्रोक्ताः सुपुण्या विविधाः कथाः	009a  
कथिताश्चापि विधिवद्या वैशम्पायनेन वै	009c  
श्रुत्वाहं ता विचित्रार्था महाभारतसंश्रिताः	010a  
बहूनि सम्परिक्रम्य तीर्थान्यायतनानि च	010c  
समन्तपञ्चकं नाम पुण्यं द्विजनिषेवितम्	011a  
गतवानस्मि तं देशं युद्धं यत्राभवत्पुरा	011c  
पाण्डवानां कुरूणां च सर्वेषां च महीक्षिताम्	011e  
दिदृक्षुरागतस्तस्मात्समीपं भवतामिह	012a  
आयुष्मन्तः सर्व एव ब्रह्मभूता हि मे मताः	012c  
अस्मिन्यज्ञे महाभागाः सूर्यपावकवर्चसः	013a  
कृताभिषेकाः शुचयः कृतजप्या हुताग्नयः	013c  
भवन्त आसते स्वस्था ब्रवीमि किमहं द्विजाः	013e  
पुराणसंश्रिताः पुण्याः कथा वा धर्मसंश्रिताः	014a  
इतिवृत्तं नरेन्द्राणामृषीणां च महात्मनाम्	014c  
ऋषय ऊचुः	015   
द्वैपायनेन यत्प्रोक्तं पुराणं परमर्षिणा	015a  
सुरैर्ब्रह्मर्षिभिश्चैव श्रुत्वा यदभिपूजितम्	015c  
तस्याख्यानवरिष्ठस्य विचित्रपदपर्वणः	016a  
सूक्ष्मार्थन्याययुक्तस्य वेदार्थैर्भूषितस्य च	016c  
भारतस्येतिहासस्य पुण्यां ग्रन्थार्थसंयुताम्	017a  
संस्कारोपगतां ब्राह्मीं नानाशास्त्रोपबृंहिताम्	017c  
जनमेजयस्य यां राज्ञो वैशम्पायन उक्तवान्	018a  
यथावत्स ऋषिस्तुष्ट्या सत्रे द्वैपायनाज्ञया	018c  
वेदैश्चतुर्भिः समितां व्यासस्याद्भुतकर्मणः	019a  
संहितां श्रोतुमिच्छामो धर्म्यां पापभयापहाम्	019c  
सूत उवाच	020  
आद्यं पुरुषमीशानं पुरुहूतं पुरुष्टुतम्	020a  
ऋतमेकाक्षरं ब्रह्म व्यक्ताव्यक्तं सनातनम्	020c  
असच्च सच्चैव च यद्विश्वं सदसतः परम्	021a  
परावराणां स्रष्टारं पुराणं परमव्ययम्	021c  
मङ्गल्यं मङ्गलं विष्णुं वरेण्यमनघं शुचिम्	022a  
नमस्कृत्य हृषीकेशं चराचरगुरुं हरिम्	022c  
महर्षेः पूजितस्येह सर्वलोके महात्मनः	023a  
प्रवक्ष्यामि मतं कृत्स्नं व्यासस्यामिततेजसः	023c  
आचख्युः कवयः केचित्सम्प्रत्याचक्षते परे	024a  
आख्यास्यन्ति तथैवान्ये इतिहासमिमं भुवि	024c  
इदं तु त्रिषु लोकेषु महज्ज्ञानं प्रतिष्ठितम्	025a  
विस्तरैश्च समासैश्च धार्यते यद्द्विजातिभिः	025c  
अलङ्कृतं शुभैः शब्दैः समयैर्दिव्यमानुषैः	026a  
छन्दोवृत्तैश्च विविधैरन्वितं विदुषां प्रियम्	026c  
निष्प्रभेऽस्मिन्निरालोके सर्वतस्तमसावृते	027a  
बृहदण्डमभूदेकं प्रजानां बीजमक्षयम्	027c  
युगस्यादौ निमित्तं तन्महद्दिव्यं प्रचक्षते	028a  
यस्मिंस्तच्छ्रूयते सत्यं ज्योतिर्ब्रह्म सनातनम्	028c  
अद्भुतं चाप्यचिन्त्यं च सर्वत्र समतां गतम्	029a  
अव्यक्तं कारणं सूक्ष्मं यत्तत्सदसदात्मकम्	029c  
यस्मात्पितामहो जज्ञे प्रभुरेकः प्रजापतिः	030a  
ब्रह्मा सुरगुरुः स्थाणुर्मनुः कः परमेष्ठ्यथ	030c  
प्राचेतसस्तथा दक्षो दक्षपुत्राश्च सप्त ये	031a  
ततः प्रजानां पतयः प्राभवन्नेकविंशतिः	031c  
पुरुषश्चाप्रमेयात्मा यं सर्वमृषयो विदुः	032a  
विश्वेदेवास्तथादित्या वसवोऽथाश्विनावपि	032c  
यक्षाः साध्याः पिशाचाश्च गुह्यकाः पितरस्तथा	033a  
ततः प्रसूता विद्वांसः शिष्टा ब्रह्मर्षयोऽमलाः	033c  
राजर्षयश्च बहवः सर्वैः समुदिता गुणैः	034a  
आपो द्यौः पृथिवी वायुरन्तरिक्षं दिशस्तथा	034c  
संवत्सरर्तवो मासाः पक्षाहोरात्रयः क्रमात्	035a  
यच्चान्यदपि तत्सर्वं सम्भूतं लोकसाक्षिकम्	035c  
यदिदं दृश्यते किञ्चिद्भूतं स्थावरजङ्गमम्	036a  
पुनः सङ्क्षिप्यते सर्वं जगत्प्राप्ते युगक्षये	036c  
यथर्तावृतुलिङ्गानि नानारूपाणि पर्यये	037a  
दृश्यन्ते तानि तान्येव तथा भावा युगादिषु	037c  
एवमेतदनाद्यन्तं भूतसंहारकारकम्	038a  
अनादिनिधनं लोके चक्रं सम्परिवर्तते	038c  
त्रयस्त्रिंशत्सहस्राणि त्रयस्त्रिंशच्छतानि च	039a  
त्रयस्त्रिंशच्च देवानां सृष्टिः सङ्क्षेपलक्षणा	039c  
दिवस्पुत्रो बृहद्भानुश्चक्षुरात्मा विभावसुः	040a  
सविता च ऋचीकोऽर्को भानुराशावहो रविः	040c  
पुत्रा विवस्वतः सर्वे मह्यस्तेषां तथावरः	041a  
देवभ्राट्तनयस्तस्य तस्मात्सुभ्राडिति स्मृतः	041c  
सुभ्राजस्तु त्रयः पुत्राः प्रजावन्तो बहुश्रुताः	042a  
दशज्योतिः शतज्योतिः सहस्रज्योतिरात्मवान्	042c  
दश पुत्रसहस्राणि दशज्योतेर्महात्मनः	043a  
ततो दशगुणाश्चान्ये शतज्योतेरिहात्मजाः	043c  
भूयस्ततो दशगुणाः सहस्रज्योतिषः सुताः	044a  
तेभ्योऽयं कुरुवंशश्च यदूनां भरतस्य च	044c  
ययातीक्ष्वाकुवंशश्च राजर्षीणां च सर्वशः	045a  
सम्भूता बहवो वंशा भूतसर्गाः सविस्तराः	045c  
भूतस्थानानि सर्वाणि रहस्यं त्रिविधं च यत्	046a  
वेदयोगं सविज्ञानं धर्मोऽर्थः काम एव च	046c  
धर्मकामार्थशास्त्राणि शास्त्राणि विविधानि च	047a  
लोकयात्राविधानं च सम्भूतं दृष्टवानृषिः	047c  
इतिहासाः सवैयाख्या विविधाः श्रुतयोऽपि च	048a  
इह सर्वमनुक्रान्तमुक्तं ग्रन्थस्य लक्षणम्	048c  
विस्तीर्यैतन्महज्ज्ञानमृषिः सङ्क्षेपमब्रवीत्	049a  
इष्टं हि विदुषां लोके समासव्यासधारणम्	049c  
मन्वादि भारतं केचिदास्तीकादि तथापरे	050a  
तथोपरिचराद्यन्ये विप्राः सम्यगधीयते	050c  
विविधं संहिताज्ञानं दीपयन्ति मनीषिणः	051a  
व्याख्यातुं कुशलाः केचिद्ग्रन्थं धारयितुं परे	051c  
तपसा ब्रह्मचर्येण व्यस्य वेदं सनातनम्	052a  
इतिहासमिमं चक्रे पुण्यं सत्यवतीसुतः	052c  
पराशरात्मजो विद्वान्ब्रह्मर्षिः संशितव्रतः	053a  
मातुर्नियोगाद्धर्मात्मा गाङ्गेयस्य च धीमतः	053c  
क्षेत्रे विचित्रवीर्यस्य कृष्णद्वैपायनः पुरा	054a  
त्रीनग्नीनिव कौरव्याञ्जनयामास वीर्यवान्	054c  
उत्पाद्य धृतराष्ट्रं च पाण्डुं विदुरमेव च	055a  
जगाम तपसे धीमान्पुनरेवाश्रमं प्रति	055c  
तेषु जातेषु वृद्धेषु गतेषु परमां गतिम्	056a  
अब्रवीद्भारतं लोके मानुषेऽस्मिन्महानृषिः	056c  
जनमेजयेन पृष्टः सन्ब्राह्मणैश्च सहस्रशः	057a  
शशास शिष्यमासीनं वैशम्पायनमन्तिके	057c  
स सदस्यैः सहासीनः श्रावयामास भारतम्	058a  
कर्मान्तरेषु यज्ञस्य चोद्यमानः पुनः पुनः	058c  
विस्तरं कुरुवंशस्य गान्धार्या धर्मशीलताम्	059a  
क्षत्तुः प्रज्ञां धृतिं कुन्त्याः सम्यग्द्वैपायनोऽब्रवीत्	059c  
वासुदेवस्य माहात्म्यं पाण्डवानां च सत्यताम्	060a  
दुर्वृत्तं धार्तराष्ट्राणामुक्तवान्भगवानृषिः	060c  
चतुर्विंशतिसाहस्रीं चक्रे भारतसंहिताम्	061a  
उपाख्यानैर्विना तावद्भारतं प्रोच्यते बुधैः	061c  
ततोऽध्यर्धशतं भूयः सङ्क्षेपं कृतवानृषिः	062a  
अनुक्रमणिमध्यायं वृत्तान्तानां सपर्वणाम्	062c  
इदं द्वैपायनः पूर्वं पुत्रमध्यापयच्छुकम्	063a  
ततोऽन्येभ्योऽनुरूपेभ्यः शिष्येभ्यः प्रददौ प्रभुः	063c  
नारदोऽश्रावयद्देवानसितो देवलः पितॄन्	064a  
गन्धर्वयक्षरक्षांसि श्रावयामास वै शुकः	064c  
दुर्योधनो मन्युमयो महाद्रुमः; स्कन्धः कर्णः शकुनिस्तस्य शाखाः	065a  
दुःशासनः पुष्पफले समृद्धे; मूलं राजा धृतराष्ट्रोऽमनीषी	065c  
युधिष्ठिरो धर्ममयो महाद्रुमः; स्कन्धोऽर्जुनो भीमसेनोऽस्य शाखाः	066a  
माद्रीसुतौ पुष्पफले समृद्धे; मूलं कृष्णो ब्रह्म च ब्राह्मणाश्च	066c  
पाण्डुर्जित्वा बहून्देशान्युधा विक्रमणेन च	067a  
अरण्ये मृगयाशीलो न्यवसत्सजनस्तदा	067c  
मृगव्यवायनिधने कृच्छ्रां प्राप स आपदम्	068a  
जन्मप्रभृति पार्थानां तत्राचारविधिक्रमः	068c  
मात्रोरभ्युपपत्तिश्च धर्मोपनिषदं प्रति	069a  
धर्मस्य वायोः शक्रस्य देवयोश्च तथाश्विनोः	069c  
तापसैः सह संवृद्धा मातृभ्यां परिरक्षिताः	070a  
मेध्यारण्येषु पुण्येषु महतामाश्रमेषु च	070c  
ऋषिभिश्च तदानीता धार्तराष्ट्रान्प्रति स्वयम्	071a  
शिशवश्चाभिरूपाश्च जटिला ब्रह्मचारिणः	071c  
पुत्राश्च भ्रातरश्चेमे शिष्याश्च सुहृदश्च वः	072a  
पाण्डवा एत इत्युक्त्वा मुनयोऽन्तर्हितास्ततः	072c  
तांस्तैर्निवेदितान्दृष्ट्वा पाण्डवान्कौरवास्तदा	073a  
शिष्टाश्च वर्णाः पौरा ये ते हर्षाच्चुक्रुशुर्भृशम्	073c  
आहुः केचिन्न तस्यैते तस्यैत इति चापरे	074a  
यदा चिरमृतः पाण्डुः कथं तस्येति चापरे	074c  
स्वागतं सर्वथा दिष्ट्या पाण्डोः पश्याम सन्ततिम्	075a  
उच्यतां स्वागतमिति वाचोऽश्रूयन्त सर्वशः	075c  
तस्मिन्नुपरते शब्दे दिशः सर्वा विनादयन्	076a  
अन्तर्हितानां भूतानां निस्वनस्तुमुलोऽभवत्	076c  
पुष्पवृष्टिः शुभा गन्धाः शङ्खदुन्दुभिनिस्वनाः	077a  
आसन्प्रवेशे पार्थानां तदद्भुतमिवाभवत्	077c  
तत्प्रीत्या चैव सर्वेषां पौराणां हर्षसम्भवः	078a  
शब्द आसीन्महांस्तत्र दिवस्पृक्कीर्तिवर्धनः	078c  
तेऽप्यधीत्याखिलान्वेदाञ्शास्त्राणि विविधानि च	079a  
न्यवसन्पाण्डवास्तत्र पूजिता अकुतोभयाः	079c  
युधिष्ठिरस्य शौचेन प्रीताः प्रकृतयोऽभवन्	080a  
धृत्या च भीमसेनस्य विक्रमेणार्जुनस्य च	080c  
गुरुशुश्रूषया कुन्त्या यमयोर्विनयेन च	081a  
तुतोष लोकः सकलस्तेषां शौर्यगुणेन च	081c  
समवाये ततो राज्ञां कन्यां भर्तृस्वयंवराम्	082a  
प्राप्तवानर्जुनः कृष्णां कृत्वा कर्म सुदुष्करम्	082c  
ततः प्रभृति लोकेऽस्मिन्पूज्यः सर्वधनुष्मताम्	083a  
आदित्य इव दुष्प्रेक्ष्यः समरेष्वपि चाभवत्	083c  
स सर्वान्पार्थिवाञ्जित्वा सर्वांश्च महतो गणान्	084a  
आजहारार्जुनो राज्ञे राजसूयं महाक्रतुम्	084c  
अन्नवान्दक्षिणावांश्च सर्वैः समुदितो गुणैः	085a  
युधिष्ठिरेण सम्प्राप्तो राजसूयो महाक्रतुः	085c  
सुनयाद्वासुदेवस्य भीमार्जुनबलेन च	086a  
घातयित्वा जरासन्धं चैद्यं च बलगर्वितम्	086c  
दुर्योधनमुपागच्छन्नर्हणानि ततस्ततः	087a  
मणिकाञ्चनरत्नानि गोहस्त्यश्वधनानि च	087c  
समृद्धां तां तथा दृष्ट्वा पाण्डवानां तदा श्रियम्	088a  
ईर्ष्यासमुत्थः सुमहांस्तस्य मन्युरजायत	088c  
विमानप्रतिमां चापि मयेन सुकृतां सभाम्	089a  
पाण्डवानामुपहृतां स दृष्ट्वा पर्यतप्यत	089c  
यत्रावहसितश्चासीत्प्रस्कन्दन्निव सम्भ्रमात्	090a  
प्रत्यक्षं वासुदेवस्य भीमेनानभिजातवत्	090c  
स भोगान्विविधान्भुञ्जन्रत्नानि विविधानि च	091a  
कथितो धृतराष्ट्रस्य विवर्णो हरिणः कृशः	091c  
अन्वजानात्ततो द्यूतं धृतराष्ट्रः सुतप्रियः	092a  
तच्छ्रुत्वा वासुदेवस्य कोपः समभवन्महान्	092c  
नातिप्रीतमनाश्चासीद्विवादांश्चान्वमोदत	093a  
द्यूतादीननयान्घोरान्प्रवृद्धांश्चाप्युपैक्षत	093c  
निरस्य विदुरं द्रोणं भीष्मं शारद्वतं कृपम्	094a  
विग्रहे तुमुले तस्मिन्नहन्क्षत्रं परस्परम्	094c  
जयत्सु पाण्डुपुत्रेषु श्रुत्वा सुमहदप्रियम्	095a  
दुर्योधनमतं ज्ञात्वा कर्णस्य शकुनेस्तथा	095c  
धृतराष्ट्रश्चिरं ध्यात्वा सञ्जयं वाक्यमब्रवीत्	095e  
शृणु सञ्जय मे सर्वं न मेऽसूयितुमर्हसि	096a  
श्रुतवानसि मेधावी बुद्धिमान्प्राज्ञसम्मतः	096c  
न विग्रहे मम मतिर्न च प्रीये कुरुक्षये	097a  
न मे विशेषः पुत्रेषु स्वेषु पाण्डुसुतेषु च	097c  
वृद्धं मामभ्यसूयन्ति पुत्रा मन्युपरायणाः	098a  
अहं त्वचक्षुः कार्पण्यात्पुत्रप्रीत्या सहामि तत्	098c  
मुह्यन्तं चानुमुह्यामि दुर्योधनमचेतनम्	098e  
राजसूये श्रियं दृष्ट्वा पाण्डवस्य महौजसः	099a  
तच्चावहसनं प्राप्य सभारोहणदर्शने	099c  
अमर्षितः स्वयं जेतुमशक्तः पाण्डवान्रणे	100a  
निरुत्साहश्च सम्प्राप्तुं श्रियमक्षत्रियो यथा	100c  
गान्धारराजसहितश्छद्मद्यूतममन्त्रयत्	100e  
तत्र यद्यद्यथा ज्ञातं मया सञ्जय तच्छृणु	101a  
श्रुत्वा हि मम वाक्यानि बुद्ध्या युक्तानि तत्त्वतः	101c  
ततो ज्ञास्यसि मां सौते प्रज्ञाचक्षुषमित्युत	101e  
यदाश्रौषं धनुरायम्य चित्रं; विद्धं लक्ष्यं पातितं वै पृथिव्याम्	102a  
कृष्णां हृतां पश्यतां सर्वराज्ञां; तदा नाशंसे विजयाय सञ्जय	102c  
यदाश्रौषं द्वारकायां सुभद्रां; प्रसह्योढां माधवीमर्जुनेन	103a  
इन्द्रप्रस्थं वृष्णिवीरौ च यातौ; तदा नाशंसे विजयाय सञ्जय	103c  
यदाश्रौषं देवराजं प्रवृष्टं; शरैर्दिव्यैर्वारितं चार्जुनेन	104a  
अग्निं तथा तर्पितं खाण्डवे च; तदा नाशंसे विजयाय सञ्जय	104c  
यदाश्रौषं हृतराज्यं युधिष्ठिरं; पराजितं सौबलेनाक्षवत्याम्	105a  
अन्वागतं भ्रातृभिरप्रमेयै;स्तदा नाशंसे विजयाय सञ्जय	105c  
यदाश्रौषं द्रौपदीमश्रुकण्ठीं; सभां नीतां दुःखितामेकवस्त्राम्	106a  
रजस्वलां नाथवतीमनाथव;त्तदा नाशंसे विजयाय सञ्जय	106c  
यदाश्रौषं विविधास्तात चेष्टा; धर्मात्मनां प्रस्थितानां वनाय	107a  
ज्येष्ठप्रीत्या क्लिश्यतां पाण्डवानां; तदा नाशंसे विजयाय सञ्जय	107c  
यदाश्रौषं स्नातकानां सहस्रै;रन्वागतं धर्मराजं वनस्थम्	108a  
भिक्षाभुजां ब्राह्मणानां महात्मनां; तदा नाशंसे विजयाय सञ्जय	108c  
यदाश्रौषमर्जुनो देवदेवं; किरातरूपं त्र्यम्बकं तोष्य युद्धे	109a  
अवाप तत्पाशुपतं महास्त्रं; तदा नाशंसे विजयाय सञ्जय	109c  
यदाश्रौषं त्रिदिवस्थं धनञ्जयं; शक्रात्साक्षाद्दिव्यमस्त्रं यथावत्	110a  
अधीयानं शंसितं सत्यसन्धं; तदा नाशंसे विजयाय सञ्जय	110c  
यदाश्रौषं वैश्रवणेन सार्धं; समागतं भीममन्यांश्च पार्थान्	111a  
तस्मिन्देशे मानुषाणामगम्ये; तदा नाशंसे विजयाय सञ्जय	111c  
यदाश्रौषं घोषयात्रागतानां; बन्धं गन्धर्वैर्मोक्षणं चार्जुनेन	112a  
स्वेषां सुतानां कर्णबुद्धौ रतानां; तदा नाशंसे विजयाय सञ्जय	112c  
यदाश्रौषं यक्षरूपेण धर्मं; समागतं धर्मराजेन सूत	113a  
प्रश्नानुक्तान्विब्रुवन्तं च सम्य;क्तदा नाशंसे विजयाय सञ्जय	113c  
यदाश्रौषं मामकानां वरिष्ठा;न्धनञ्जयेनैकरथेन भग्नान्	114a  
विराटराष्ट्रे वसता महात्मना; तदा नाशंसे विजयाय सञ्जय	114c  
यदाश्रौषं सत्कृतां मत्स्यराज्ञा; सुतां दत्तामुत्तरामर्जुनाय	115a  
तां चार्जुनः प्रत्यगृह्णात्सुतार्थे; तदा नाशंसे विजयाय सञ्जय	115c  
यदाश्रौषं निर्जितस्याधनस्य; प्रव्राजितस्य स्वजनात्प्रच्युतस्य	116a  
अक्षौहिणीः सप्त युधिष्ठिरस्य; तदा नाशंसे विजयाय सञ्जय	116c  
यदाश्रौषं नरनारायणौ तौ; कृष्णार्जुनौ वदतो नारदस्य	117a  
अहं द्रष्टा ब्रह्मलोके सदेति; तदा नाशंसे विजयाय सञ्जय	117c  
यदाश्रौषं माधवं वासुदेवं; सर्वात्मना पाण्डवार्थे निविष्टम्	118a  
यस्येमां गां विक्रममेकमाहु;स्तदा नाशंसे विजयाय सञ्जय	118c  
यदाश्रौषं कर्णदुर्योधनाभ्यां; बुद्धिं कृतां निग्रहे केशवस्य	119a  
तं चात्मानं बहुधा दर्शयानं; तदा नाशंसे विजयाय सञ्जय	119c  
यदाश्रौषं वासुदेवे प्रयाते; रथस्यैकामग्रतस्तिष्ठमानाम्	120a  
आर्तां पृथां सान्त्वितां केशवेन; तदा नाशंसे विजयाय सञ्जय	120c  
यदाश्रौषं मन्त्रिणं वासुदेवं; तथा भीष्मं शान्तनवं च तेषाम्	121a  
भारद्वाजं चाशिषोऽनुब्रुवाणं; तदा नाशंसे विजयाय सञ्जय	121c  
यदाश्रौषं कर्ण उवाच भीष्मं; नाहं योत्स्ये युध्यमाने त्वयीति	122a  
हित्वा सेनामपचक्राम चैव; तदा नाशंसे विजयाय सञ्जय	122c  
यदाश्रौषं वासुदेवार्जुनौ तौ; तथा धनुर्गाण्डिवमप्रमेयम्	123a  
त्रीण्युग्रवीर्याणि समागतानि; तदा नाशंसे विजयाय सञ्जय	123c  
यदाश्रौषं कश्मलेनाभिपन्ने; रथोपस्थे सीदमानेऽर्जुने वै	124a  
कृष्णं लोकान्दर्शयानं शरीरे; तदा नाशंसे विजयाय सञ्जय	124c  
यदाश्रौषं भीष्मममित्रकर्शनं; निघ्नन्तमाजावयुतं रथानाम्	125a  
नैषां कश्चिद्वध्यते दृश्यरूप;स्तदा नाशंसे विजयाय सञ्जय	125c  
यदाश्रौषं भीष्ममत्यन्तशूरं; हतं पार्थेनाहवेष्वप्रधृष्यम्	126a  
शिखण्डिनं पुरतः स्थापयित्वा; तदा नाशंसे विजयाय सञ्जय	126c  
यदाश्रौषं शरतल्पे शयानं; वृद्धं वीरं सादितं चित्रपुङ्खैः	127a  
भीष्मं कृत्वा सोमकानल्पशेषां;स्तदा नाशंसे विजयाय सञ्जय	127c  
यदाश्रौषं शान्तनवे शयाने; पानीयार्थे चोदितेनार्जुनेन	128a  
भूमिं भित्त्वा तर्पितं तत्र भीष्मं; तदा नाशंसे विजयाय सञ्जय	128c  
यदाश्रौषं शुक्रसूर्यौ च युक्तौ; कौन्तेयानामनुलोमौ जयाय	129a  
नित्यं चास्माञ्श्वापदा व्याभषन्त;स्तदा नाशंसे विजयाय सञ्जय	129c  
यदा द्रोणो विविधानस्त्रमार्गा;न्विदर्शयन्समरे चित्रयोधी	130a  
न पाण्डवाञ्श्रेष्ठतमान्निहन्ति; तदा नाशंसे विजयाय सञ्जय	130c  
यदाश्रौषं चास्मदीयान्महारथा;न्व्यवस्थितानर्जुनस्यान्तकाय	131a  
संशप्तकान्निहतानर्जुनेन; तदा नाशंसे विजयाय सञ्जय	131c  
यदाश्रौषं व्यूहमभेद्यमन्यै;र्भारद्वाजेनात्तशस्त्रेण गुप्तम्	132a  
भित्त्वा सौभद्रं वीरमेकं प्रविष्टं; तदा नाशंसे विजयाय सञ्जय	132c  
यदाभिमन्युं परिवार्य बालं; सर्वे हत्वा हृष्टरूपा बभूवुः	133a  
महारथाः पार्थमशक्नुवन्त;स्तदा नाशंसे विजयाय सञ्जय	133c  
यदाश्रौषमभिमन्युं निहत्य; हर्षान्मूढान्क्रोशतो धार्तराष्ट्रान्	134a  
क्रोधं मुक्तं सैन्धवे चार्जुनेन; तदा नाशंसे विजयाय सञ्जय	134c  
यदाश्रौषं सैन्धवार्थे प्रतिज्ञां; प्रतिज्ञातां तद्वधायार्जुनेन	135a  
सत्यां निस्तीर्णां शत्रुमध्ये च तेन; तदा नाशंसे विजयाय सञ्जय	135c  
यदाश्रौषं श्रान्तहये धनञ्जये; मुक्त्वा हयान्पाययित्वोपवृत्तान्	136a  
पुनर्युक्त्वा वासुदेवं प्रयातं; तदा नाशंसे विजयाय सञ्जय	136c  
यदाश्रौषं वाहनेष्वाश्वसत्सु; रथोपस्थे तिष्ठता गाण्डिवेन	137a  
सर्वान्योधान्वारितानर्जुनेन; तदा नाशंसे विजयाय सञ्जय	137c  
यदाश्रौषं नागबलैर्दुरुत्सहं; द्रोणानीकं युयुधानं प्रमथ्य	138a   
यातं वार्ष्णेयं यत्र तौ कृष्णपार्थौ; तदा नाशंसे विजयाय सञ्जय	138c  
यदाश्रौषं कर्णमासाद्य मुक्तं; वधाद्भीमं कुत्सयित्वा वचोभिः	139a  
धनुष्कोट्या तुद्य कर्णेन वीरं; तदा नाशंसे विजयाय सञ्जय	139c  
यदा द्रोणः कृतवर्मा कृपश्च; कर्णो द्रौणिर्मद्रराजश्च शूरः	140a  
अमर्षयन्सैन्धवं वध्यमानं; तदा नाशंसे विजयाय सञ्जय	140c  
यदाश्रौषं देवराजेन दत्तां; दिव्यां शक्तिं व्यंसितां माधवेन	141a  
घटोत्कचे राक्षसे घोररूपे; तदा नाशंसे विजयाय सञ्जय	141c  
यदाश्रौषं कर्णघटोत्कचाभ्यां; युद्धे मुक्तां सूतपुत्रेण शक्तिम्	142a  
यया वध्यः समरे सव्यसाची; तदा नाशंसे विजयाय सञ्जय	142c  
यदाश्रौषं द्रोणमाचार्यमेकं; धृष्टद्युम्नेनाभ्यतिक्रम्य धर्मम्	143a  
रथोपस्थे प्रायगतं विशस्तं; तदा नाशंसे विजयाय सञ्जय	143c  
यदाश्रौषं द्रौणिना द्वैरथस्थं; माद्रीपुत्रं नकुलं लोकमध्ये	144a  
समं युद्धे पाण्डवं युध्यमानं; तदा नाशंसे विजयाय सञ्जय	144c  
यदा द्रोणे निहते द्रोणपुत्रो; नारायणं दिव्यमस्त्रं विकुर्वन्	145a  
नैषामन्तं गतवान्पाण्डवानां; तदा नाशंसे विजयाय सञ्जय	145c  
यदाश्रौषं कर्णमत्यन्तशूरं; हतं पार्थेनाहवेष्वप्रधृष्यम्	146a  
तस्मिन्भ्रातॄणां विग्रहे देवगुह्ये; तदा नाशंसे विजयाय सञ्जय	146c  
यदाश्रौषं द्रोणपुत्रं कृपं च; दुःशासनं कृतवर्माणमुग्रम्	147a  
युधिष्ठिरं शून्यमधर्षयन्तं; तदा नाशंसे विजयाय सञ्जय	147c  
यदाश्रौषं निहतं मद्रराजं; रणे शूरं धर्मराजेन सूत	148a  
सदा सङ्ग्रामे स्पर्धते यः स कृष्णं; तदा नाशंसे विजयाय सञ्जय	148  
यदाश्रौषं कलहद्यूतमूलं; मायाबलं सौबलं पाण्डवेन	149a  
हतं सङ्ग्रामे सहदेवेन पापं; तदा नाशंसे विजयाय सञ्जय	149c  
यदाश्रौषं श्रान्तमेकं शयानं; ह्रदं गत्वा स्तम्भयित्वा तदम्भः	150a  
दुर्योधनं विरथं भग्नदर्पं; तदा नाशंसे विजयाय सञ्जय	150c  
यदाश्रौषं पाण्डवांस्तिष्ठमाना;न्गङ्गाह्रदे वासुदेवेन सार्धम्	151a  
अमर्षणं धर्षयतः सुतं मे; तदा नाशंसे विजयाय सञ्जय	151c  
यदाश्रौषं विविधांस्तात मार्गा;न्गदायुद्धे मण्डलं सञ्चरन्तम्	152a  
मिथ्या हतं वासुदेवस्य बुद्ध्या; तदा नाशंसे विजयाय सञ्जय	152c  
यदाश्रौषं द्रोणपुत्रादिभिस्तै;र्हतान्पाञ्चालान्द्रौपदेयांश्च सुप्तान्	153a  
कृतं बीभत्समयशस्यं च कर्म; तदा नाशंसे विजयाय सञ्जय	153c  
यदाश्रौषं भीमसेनानुयातेन; अश्वत्थाम्ना परमास्त्रं प्रयुक्तम्	154a  
क्रुद्धेनैषीकमवधीद्येन गर्भं; तदा नाशंसे विजयाय सञ्जय	154c  
यदाश्रौषं ब्रह्मशिरोऽर्जुनेन; मुक्तं स्वस्तीत्यस्त्रमस्त्रेण शान्तम्	155a  
अश्वत्थाम्ना मणिरत्नं च दत्तं; तदा नाशंसे विजयाय सञ्जय	155c  
यदाश्रौषं द्रोणपुत्रेण गर्भे; वैराट्या वै पात्यमाने महास्त्रे	156a  
द्वैपायनः केशवो द्रोणपुत्रं; परस्परेणाभिशापैः शशाप	156c  
शोच्या गान्धारी पुत्रपौत्रैर्विहीना; तथा वध्वः पितृभिर्भ्रातृभिश्च	157a  
कृतं कार्यं दुष्करं पाण्डवेयैः; प्राप्तं राज्यमसपत्नं पुनस्तैः	157c  
कष्टं युद्धे दश शेषाः श्रुता मे; त्रयोऽस्माकं पाण्डवानां च सप्त	158a  
द्व्यूना विंशतिराहताक्षौहिणीनां; तस्मिन्सङ्ग्रामे विग्रहे क्षत्रियाणाम्	158c  
तमसा त्वभ्यवस्तीर्णो मोह आविशतीव माम्	159a  
सञ्ज्ञां नोपलभे सूत मनो विह्वलतीव मे	159c  
इत्युक्त्वा धृतराष्ट्रोऽथ विलप्य बहुदुःखितः	160a  
मूर्च्छितः पुनराश्वस्तः सञ्जयं वाक्यमब्रवीत्	160c  
सञ्जयैवङ्गते प्राणांस्त्यक्तुमिच्छामि माचिरम्	161a  
स्तोकं ह्यपि न पश्यामि फलं जीवितधारणे	161c  
तं तथावादिनं दीनं विलपन्तं महीपतिम्	162a  
गावल्गणिरिदं धीमान्महार्थं वाक्यमब्रवीत्	162c  
श्रुतवानसि वै राज्ञो महोत्साहान्महाबलान्	163a  
द्वैपायनस्य वदतो नारदस्य च धीमतः	163c  
महत्सु राजवंशेषु गुणैः समुदितेषु च	164a  
जातान्दिव्यास्त्रविदुषः शक्रप्रतिमतेजसः	164c  
धर्मेण पृथिवीं जित्वा यज्ञैरिष्ट्वाप्तदक्षिणैः	165a  
अस्मिँल्लोके यशः प्राप्य ततः कालवशं गताः	165c  
वैन्यं महारथं वीरं सृञ्जयं जयतां वरम्	166a  
सुहोत्रं रन्तिदेवं च कक्षीवन्तं तथौशिजम्	166c  
बाह्लीकं दमनं शैब्यं शर्यातिमजितं जितम्	167a  
विश्वामित्रममित्रघ्नमम्बरीषं महाबलम्	167c  
मरुत्तं मनुमिक्ष्वाकुं गयं भरतमेव च	168a  
रामं दाशरथिं चैव शशबिन्दुं भगीरथम्	168c  
ययातिं शुभकर्माणं देवैर्यो याजितः स्वयम्	169a  
चैत्ययूपाङ्किता भूमिर्यस्येयं सवनाकरा	169c  
इति राज्ञां चतुर्विंशन्नारदेन सुरर्षिणा	170a  
पुत्रशोकाभितप्ताय पुरा शैब्याय कीर्तिताः	170c  
तेभ्यश्चान्ये गताः पूर्वं राजानो बलवत्तराः	171a  
महारथा महात्मानः सर्वैः समुदिता गुणैः	171c  
पूरुः कुरुर्यदुः शूरो विष्वगश्वो महाधृतिः	172a  
अनेना युवनाश्वश्च ककुत्स्थो विक्रमी रघुः	172c  
विजिती वीतिहोत्रश्च भवः श्वेतो बृहद्गुरुः	173a  
उशीनरः शतरथः कङ्को दुलिदुहो द्रुमः	173c  
दम्भोद्भवः परो वेनः सगरः सङ्कृतिर्निमिः	174a  
अजेयः परशुः पुण्ड्रः शम्भुर्देवावृधोऽनघः	174c  
देवाह्वयः सुप्रतिमः सुप्रतीको बृहद्रथः	175a  
महोत्साहो विनीतात्मा सुक्रतुर्नैषधो नलः	175c  
सत्यव्रतः शान्तभयः सुमित्रः सुबलः प्रभुः	176a  
जानुजङ्घोऽनरण्योऽर्कः प्रियभृत्यः शुभव्रतः	176c  
बलबन्धुर्निरामर्दः केतुशृङ्गो बृहद्बलः	177a  
धृष्टकेतुर्बृहत्केतुर्दीप्तकेतुर्निरामयः	177c  
अविक्षित्प्रबलो धूर्तः कृतबन्धुर्दृढेषुधिः	178a  
महापुराणः सम्भाव्यः प्रत्यङ्गः परहा श्रुतिः	178c  
एते चान्ये च बहवः शतशोऽथ सहस्रशः	179a  
श्रूयन्तेऽयुतशश्चान्ये सङ्ख्याताश्चापि पद्मशः	179c  
हित्वा सुविपुलान्भोगान्बुद्धिमन्तो महाबलाः	180a  
राजानो निधनं प्राप्तास्तव पुत्रैर्महत्तमाः	180c  
येषां दिव्यानि कर्माणि विक्रमस्त्याग एव च	181a  
माहात्म्यमपि चास्तिक्यं सत्यता शौचमार्जवम्	181c  
विद्वद्भिः कथ्यते लोके पुराणैः कविसत्तमैः	182a  
सर्वर्द्धिगुणसम्पन्नास्ते चापि निधनं गताः	182c  
तव पुत्रा दुरात्मानः प्रतप्ताश्चैव मन्युना	183a  
लुब्धा दुर्वृत्तभूयिष्ठा न ताञ्शोचितुमर्हसि	183c  
श्रुतवानसि मेधावी बुद्धिमान्प्राज्ञसम्मतः	184a  
येषां शास्त्रानुगा बुद्धिर्न ते मुह्यन्ति भारत	184c  
निग्रहानुग्रहौ चापि विदितौ ते नराधिप	185a  
नात्यन्तमेवानुवृत्तिः श्रूयते पुत्ररक्षणे	185c  
भवितव्यं तथा तच्च नातः शोचितुमर्हसि	186a  
दैवं प्रज्ञाविशेषेण को निवर्तितुमर्हति	186c  
विधातृविहितं मार्गं न कश्चिदतिवर्तते	187a  
कालमूलमिदं सर्वं भावाभावौ सुखासुखे	187c  
कालः पचति भूतानि कालः संहरति प्रजाः	188a  
निर्दहन्तं प्रजाः कालं कालः शमयते पुनः	188c  
कालो विकुरुते भावान्सर्वाँल्लोके शुभाशुभान्	189a  
कालः सङ्क्षिपते सर्वाः प्रजा विसृजते पुनः	189c  
कालः सर्वेषु भूतेषु चरत्यविधृतः समः	189e  
अतीतानागता भावा ये च वर्तन्ति साम्प्रतम्	190a  
तान्कालनिर्मितान्बुद्ध्वा न सञ्ज्ञां हातुमर्हसि	190c  
सूत उवाच	191   
अत्रोपनिषदं पुण्यां कृष्णद्वैपायनोऽब्रवीत्	191a  
भारताध्ययनात्पुण्यादपि पादमधीयतः	191c  
श्रद्दधानस्य पूयन्ते सर्वपापान्यशेषतः	191e  
देवर्षयो ह्यत्र पुण्या ब्रह्मराजर्षयस्तथा	192a  
कीर्त्यन्ते शुभकर्माणस्तथा यक्षमहोरगाः	192c  
भगवान्वासुदेवश्च कीर्त्यतेऽत्र सनातनः	193a  
स हि सत्यमृतं चैव पवित्रं पुण्यमेव च	193c  
शाश्वतं ब्रह्म परमं ध्रुवं ज्योतिः सनातनम्	194a  
यस्य दिव्यानि कर्माणि कथयन्ति मनीषिणः	194c  
असत्सत्सदसच्चैव यस्माद्देवात्प्रवर्तते	195a  
सन्ततिश्च प्रवृत्तिश्च जन्म मृत्युः पुनर्भवः	195c  
अध्यात्मं श्रूयते यच्च पञ्चभूतगुणात्मकम्	196a  
अव्यक्तादि परं यच्च स एव परिगीयते	196c  
यत्तद्यतिवरा युक्ता ध्यानयोगबलान्विताः	197a  
प्रतिबिम्बमिवादर्शे पश्यन्त्यात्मन्यवस्थितम्	197c  
श्रद्दधानः सदोद्युक्तः सत्यधर्मपरायणः	198a  
आसेवन्निममध्यायं नरः पापात्प्रमुच्यते	198c  
अनुक्रमणिमध्यायं भारतस्येममादितः	199a  
आस्तिकः सततं शृण्वन्न कृच्छ्रेष्ववसीदति	199c  
उभे सन्ध्ये जपन्किञ्चित्सद्यो मुच्येत किल्बिषात्	200a  
अनुक्रमण्या यावत्स्यादह्ना रात्र्या च सञ्चितम्	200c  
भारतस्य वपुर्ह्येतत्सत्यं चामृतमेव च	201a  
नवनीतं यथा दध्नो द्विपदां ब्राह्मणो यथा	201c  
ह्रदानामुदधिः श्रेष्ठो गौर्वरिष्ठा चतुष्पदाम्	202a  
यथैतानि वरिष्ठानि तथा भारतमुच्यते	202c  
यश्चैनं श्रावयेच्छ्राद्धे ब्राह्मणान्पादमन्ततः	203a  
अक्षय्यमन्नपानं तत्पितॄंस्तस्योपतिष्ठति	203c  
इतिहासपुराणाभ्यां वेदं समुपबृंहयेत्	204a  
बिभेत्यल्पश्रुताद्वेदो मामयं प्रतरिष्यति	204c  
कार्ष्णं वेदमिमं विद्वाञ्श्रावयित्वार्थमश्नुते	205a  
भ्रूणहत्याकृतं चापि पापं जह्यान्न संशयः	205c  
य इमं शुचिरध्यायं पठेत्पर्वणि पर्वणि	206a  
अधीतं भारतं तेन कृत्स्नं स्यादिति मे मतिः	206c  
यश्चेमं शृणुयान्नित्यमार्षं श्रद्धासमन्वितः	207a  
स दीर्घमायुः कीर्तिं च स्वर्गतिं चाप्नुयान्नरः	207c  
चत्वार एकतो वेदा भारतं चैकमेकतः	208a  
समागतैः सुरर्षिभिस्तुलामारोपितं पुरा	208c  
महत्त्वे च गुरुत्वे च ध्रियमाणं ततोऽधिकम्	208e  
महत्त्वाद्भारवत्त्वाच्च महाभारतमुच्यते	209a  
निरुक्तमस्य यो वेद सर्वपापैः प्रमुच्यते	209c  
तपो न कल्कोऽध्ययनं न कल्कः; स्वाभाविको वेदविधिर्न कल्कः	210a  
प्रसह्य वित्ताहरणं न कल्क;स्तान्येव भावोपहतानि कल्कः	210c  
