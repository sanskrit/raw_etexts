कुन्त्युवाच	001  
न विषादस्त्वया कार्यो भयादस्मात्कथञ्चन	001a  
उपायः परिदृष्टोऽत्र तस्मान्मोक्षाय रक्षसः	001c  
एकस्तव सुतो बालः कन्या चैका तपस्विनी	002a  
न ते तयोस्तथा पत्न्या गमनं तत्र रोचये	002c  
मम पञ्च सुता ब्रह्मंस्तेषामेको गमिष्यति	003a  
त्वदर्थं बलिमादाय तस्य पापस्य रक्षसः	003c  
ब्राह्मण उवाच	004  
नाहमेतत्करिष्यामि जीवितार्थी कथञ्चन	004a  
ब्राह्मणस्यातिथेश्चैव स्वार्थे प्राणैर्वियोजनम्	004c  
न त्वेतदकुलीनासु नाधर्मिष्ठासु विद्यते	005a  
यद्ब्राह्मणार्थे विसृजेदात्मानमपि चात्मजम्	005c  
आत्मनस्तु मया श्रेयो बोद्धव्यमिति रोचये	006a  
ब्रह्मवध्यात्मवध्या वा श्रेय आत्मवधो मम	006c  
ब्रह्मवध्या परं पापं निष्कृतिर्नात्र विद्यते	007a  
अबुद्धिपूर्वं कृत्वापि श्रेय आत्मवधो मम	007c  
न त्वहं वधमाकाङ्क्षे स्वयमेवात्मनः शुभे	008a  
परैः कृते वधे पापं न किञ्चिन्मयि विद्यते	008c  
अभिसन्धिकृते तस्मिन्ब्राह्मणस्य वधे मया	009a  
निष्कृतिं न प्रपश्यामि नृशंसं क्षुद्रमेव च	009c  
आगतस्य गृहे त्यागस्तथैव शरणार्थिनः	010a  
याचमानस्य च वधो नृशंसं परमं मतम्	010c  
कुर्यान्न निन्दितं कर्म न नृशंसं कदाचन	011a  
इति पूर्वे महात्मान आपद्धर्मविदो विदुः	011c  
श्रेयांस्तु सहदारस्य विनाशोऽद्य मम स्वयम्	012a  
ब्राह्मणस्य वधं नाहमनुमंस्ये कथञ्चन	012c  
कुन्त्युवाच	013  
ममाप्येषा मतिर्ब्रह्मन्विप्रा रक्ष्या इति स्थिरा	013a  
न चाप्यनिष्टः पुत्रो मे यदि पुत्रशतं भवेत्	013c  
न चासौ राक्षसः शक्तो मम पुत्रविनाशने	014a  
वीर्यवान्मन्त्रसिद्धश्च तेजस्वी च सुतो मम	014c  
राक्षसाय च तत्सर्वं प्रापयिष्यति भोजनम्	015a  
मोक्षयिष्यति चात्मानमिति मे निश्चिता मतिः	015c  
समागताश्च वीरेण दृष्टपूर्वाश्च राक्षसाः	016a  
बलवन्तो महाकाया निहताश्चाप्यनेकशः	016c  
न त्विदं केषुचिद्ब्रह्मन्व्याहर्तव्यं कथञ्चन	017a  
विद्यार्थिनो हि मे पुत्रान्विप्रकुर्युः कुतूहलात्	017c  
गुरुणा चाननुज्ञातो ग्राहयेद्यं सुतो मम	018a  
न स कुर्यात्तया कार्यं विद्ययेति सतां मतम्	018c  
वैशम्पायन उवाच	019  
एवमुक्तस्तु पृथया स विप्रो भार्यया सह	019a  
हृष्टः सम्पूजयामास तद्वाक्यममृतोपमम्	019c  
ततः कुन्ती च विप्रश्च सहितावनिलात्मजम्	020a  
तमब्रूतां कुरुष्वेति स तथेत्यब्रवीच्च तौ	020c  
