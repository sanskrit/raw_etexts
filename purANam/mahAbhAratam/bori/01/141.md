वैशम्पायन उवाच	001  
भीमसेनस्तु तं दृष्ट्वा राक्षसं प्रहसन्निव	001a  
भगिनीं प्रति सङ्क्रुद्धमिदं वचनमब्रवीत्	001c  
किं ते हिडिम्ब एतैर्वा सुखसुप्तैः प्रबोधितैः	002a  
मामासादय दुर्बुद्धे तरसा त्वं नराशन	002c  
मय्येव प्रहरैहि त्वं न स्त्रियं हन्तुमर्हसि	003a  
विशेषतोऽनपकृते परेणापकृते सति	003c  
न हीयं स्ववशा बाला कामयत्यद्य मामिह	004a  
चोदितैषा ह्यनङ्गेन शरीरान्तरचारिणा	004c  
भगिनी तव दुर्बुद्धे राक्षसानां यशोहर	004e  
त्वन्नियोगेन चैवेयं रूपं मम समीक्ष्य च	005a  
कामयत्यद्य मां भीरुर्नैषा दूषयते कुलम्	005c  
अनङ्गेन कृते दोषे नेमां त्वमिह राक्षस	006a  
मयि तिष्ठति दुष्टात्मन्न स्त्रियं हन्तुमर्हसि	006c  
समागच्छ मया सार्धमेकेनैको नराशन	007a  
अहमेव नयिष्यामि त्वामद्य यमसादनम्	007c  
अद्य ते तलनिष्पिष्टं शिरो राक्षस दीर्यताम्	008a  
कुञ्जरस्येव पादेन विनिष्पिष्टं बलीयसः	008c  
अद्य गात्राणि क्रव्यादाः श्येना गोमायवश्च ते	009a  
कर्षन्तु भुवि संहृष्टा निहतस्य मया मृधे	009c  
क्षणेनाद्य करिष्येऽहमिदं वनमकण्टकम्	010a  
पुरस्ताद्दूषितं नित्यं त्वया भक्षयता नरान्	010c  
अद्य त्वां भगिनी पाप कृष्यमाणं मया भुवि	011a  
द्रक्षत्यद्रिप्रतीकाशं सिंहेनेव महाद्विपम्	011c  
निराबाधास्त्वयि हते मया राक्षसपान्सन	012a  
वनमेतच्चरिष्यन्ति पुरुषा वनचारिणः	012c  
हिडिम्ब उवाच	013  
गर्जितेन वृथा किं ते कत्थितेन च मानुष	013a  
कृत्वैतत्कर्मणा सर्वं कत्थेथा मा चिरं कृथाः	013c  
बलिनं मन्यसे यच्च आत्मानमपराक्रमम्	014a  
ज्ञास्यस्यद्य समागम्य मयात्मानं बलाधिकम्	014c  
न तावदेतान्हिंसिष्ये स्वपन्त्वेते यथासुखम्	015a  
एष त्वामेव दुर्बुद्धे निहन्म्यद्याप्रियंवदम्	015c  
पीत्वा तवासृग्गात्रेभ्यस्ततः पश्चादिमानपि	016a  
हनिष्यामि ततः पश्चादिमां विप्रियकारिणीम्	016c  
वैशम्पायन उवाच	017  
एवमुक्त्वा ततो बाहुं प्रगृह्य पुरुषादकः	017a  
अभ्यधावत सङ्क्रुद्धो भीमसेनमरिन्दमम्	017c  
तस्याभिपततस्तूर्णं भीमो भीमपराक्रमः	018a  
वेगेन प्रहृतं बाहुं निजग्राह हसन्निव	018c  
निगृह्य तं बलाद्भीमो विस्फुरन्तं चकर्ष ह	019a  
तस्माद्देशाद्धनूंष्यष्टौ सिंहः क्षुद्रमृगं यथा	019c  
ततः स राक्षसः क्रुद्धः पाण्डवेन बलाद्धृतः	020a  
भीमसेनं समालिङ्ग्य व्यनदद्भैरवं रवम्	020c  
पुनर्भीमो बलादेनं विचकर्ष महाबलः	021a  
मा शब्दः सुखसुप्तानां भ्रातॄणां मे भवेदिति	021c  
अन्योन्यं तौ समासाद्य विचकर्षतुरोजसा	022a  
राक्षसो भीमसेनश्च विक्रमं चक्रतुः परम्	022c  
बभञ्जतुर्महावृक्षाँल्लताश्चाकर्षतुस्ततः	023a  
मत्ताविव सुसंरब्धौ वारणौ षष्टिहायनौ	023c  
तयोः शब्देन महता विबुद्धास्ते नरर्षभाः	024a  
सह मात्रा तु ददृशुर्हिडिम्बामग्रतः स्थिताम्	024c  
