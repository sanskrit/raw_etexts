नारद उवाच	001  
जित्वा तु पृथिवीं दैत्यौ निःसपत्नौ गतव्यथौ	001a  
कृत्वा त्रैलोक्यमव्यग्रं कृतकृत्यौ बभूवतुः	001c  
देवगन्धर्वयक्षाणां नागपार्थिवरक्षसाम्	002a  
आदाय सर्वरत्नानि परां तुष्टिमुपागतौ	002c  
यदा न प्रतिषेद्धारस्तयोः सन्तीह केचन	003a  
निरुद्योगौ तदा भूत्वा विजह्रातेऽमराविव	003c  
स्त्रीभिर्माल्यैश्च गन्धैश्च भक्षैर्भोज्यैश्च पुष्कलैः	004a  
पानैश्च विविधैर्हृद्यैः परां प्रीतिमवापतुः	004c  
अन्तःपुरे वनोद्याने पर्वतोपवनेषु च	005a  
यथेप्सितेषु देशेषु विजह्रातेऽमराविव	005c  
ततः कदाचिद्विन्ध्यस्य पृष्ठे समशिलातले	006a  
पुष्पिताग्रेषु शालेषु विहारमभिजग्मतुः	006c  
दिव्येषु सर्वकामेषु समानीतेषु तत्र तौ	007a  
वरासनेषु संहृष्टौ सह स्त्रीभिर्निषेदतुः	007c  
ततो वादित्रनृत्ताभ्यामुपातिष्ठन्त तौ स्त्रियः	008a  
गीतैश्च स्तुतिसंयुक्तैः प्रीत्यर्थमुपजग्मिरे	008c  
ततस्तिलोत्तमा तत्र वने पुष्पाणि चिन्वती	009a  
वेषमाक्षिप्तमाधाय रक्तेनैकेन वाससा	009c  
नदीतीरेषु जातान्सा कर्णिकारान्विचिन्वती	010a  
शनैर्जगाम तं देशं यत्रास्तां तौ महासुरौ	010c  
तौ तु पीत्वा वरं पानं मदरक्तान्तलोचनौ	011a  
दृष्ट्वैव तां वरारोहां व्यथितौ सम्बभूवतुः	011c  
तावुत्पत्यासनं हित्वा जग्मतुर्यत्र सा स्थिता	012a  
उभौ च कामसम्मत्तावुभौ प्रार्थयतश्च ताम्	012c  
दक्षिणे तां करे सुभ्रूं सुन्दो जग्राह पाणिना	013a  
उपसुन्दोऽपि जग्राह वामे पाणौ तिलोत्तमाम्	013c  
वरप्रदानमत्तौ तावौरसेन बलेन च	014a  
धनरत्नमदाभ्यां च सुरापानमदेन च	014c  
सर्वैरेतैर्मदैर्मत्तावन्योन्यं भ्रुकुटीकृतौ	015a  
मदकामसमाविष्टौ परस्परमथोचतुः	015c  
मम भार्या तव गुरुरिति सुन्दोऽभ्यभाषत	016a  
मम भार्या तव वधूरुपसुन्दोऽभ्यभाषत	016c  
नैषा तव ममैषेति तत्र तौ मन्युराविशत्	017a  
तस्या हेतोर्गदे भीमे तावुभावप्यगृह्णताम्	017c  
तौ प्रगृह्य गदे भीमे तस्याः कामेन मोहितौ	018a  
अहं पूर्वमहं पूर्वमित्यन्योन्यं निजघ्नतुः	018c  
तौ गदाभिहतौ भीमौ पेततुर्धरणीतले	019a  
रुधिरेणावलिप्ताङ्गौ द्वाविवार्कौ नभश्च्युतौ	019c  
ततस्ता विद्रुता नार्यः स च दैत्यगणस्तदा	020a  
पातालमगमत्सर्वो विषादभयकम्पितः	020c  
ततः पितामहस्तत्र सह देवैर्महर्षिभिः	021a  
आजगाम विशुद्धात्मा पूजयिष्यंस्तिलोत्तमाम्	021c  
वरेण छन्दिता सा तु ब्रह्मणा प्रीतिमेव ह	022a  
वरयामास तत्रैनां प्रीतः प्राह पितामहः	022c  
आदित्यचरिताँल्लोकान्विचरिष्यसि भामिनि	023a  
तेजसा च सुदृष्टां त्वां न करिष्यति कश्चन	023c  
एवं तस्यै वरं दत्त्वा सर्वलोकपितामहः	024a  
इन्द्रे त्रैलोक्यमाधाय ब्रह्मलोकं गतः प्रभुः	024c  
एवं तौ सहितौ भूत्वा सर्वार्थेष्वेकनिश्चयौ	025a  
तिलोत्तमार्थे सङ्क्रुद्धावन्योन्यमभिजघ्नतुः	025c  
तस्माद्ब्रवीमि वः स्नेहात्सर्वान्भरतसत्तमान्	026a  
यथा वो नात्र भेदः स्यात्सर्वेषां द्रौपदीकृते	026c  
तथा कुरुत भद्रं वो मम चेत्प्रियमिच्छथ	026e  
वैशम्पायन उवाच	027  
एवमुक्ता महात्मानो नारदेन महर्षिणा	027a  
समयं चक्रिरे राजंस्तेऽन्योन्येन समागताः	027c  
समक्षं तस्य देवर्षेर्नारदस्यामितौजसः	027e  
द्रौपद्या नः सहासीनमन्योऽन्यं योऽभिदर्शयेत्	028a  
स नो द्वादश वर्षाणि ब्रह्मचारी वने वसेत्	028c  
कृते तु समये तस्मिन्पाण्डवैर्धर्मचारिभिः	029a  
नारदोऽप्यगमत्प्रीत इष्टं देशं महामुनिः	029c  
एवं तैः समयः पूर्वं कृतो नरदचोदितैः	030a  
न चाभिद्यन्त ते सार्वे तदान्योन्येन भारत	030c  
