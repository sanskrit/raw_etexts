वैशम्पायन उवाच	001    
ततस्तथोक्तः परिहृष्टरूपः पित्रे शशंसाथ स राजपुत्रः	001a  
धृष्टद्युम्नः सोमकानां प्रबर्हो वृत्तं यथा येन हृता च कृष्णा	001c  
योऽसौ युवा स्वायतलोहिताक्षः कृष्णाजिनी देवसमानरूपः	002a  
यः कार्मुकाग्र्यं कृतवानधिज्यं लक्ष्यं च तत्पातितवान्पृथिव्याम्	002c  
असज्जमानश्च गतस्तरस्वी वृतो द्विजाग्र्यैरभिपूज्यमानः	003a  
चक्राम वज्रीव दितेः सुतेषु सर्वैश्च देवैर्ऋषिभिश्च जुष्टः	003c  
कृष्णा च गृह्याजिनमन्वयात्तं नागं यथा नागवधूः प्रहृष्टा	004a  
अमृष्यमाणेषु नराधिपेषु क्रुद्धेषु तं तत्र समापतत्सु	004c  
ततोऽपरः पार्थिवराजमध्ये प्रवृद्धमारुज्य महीप्ररोहम्	005a  
प्रकालयन्नेव स पार्थिवौघान्क्रुद्धोऽन्तकः प्राणभृतो यथैव	005c  
तौ पार्थिवानां मिषतां नरेन्द्र कृष्णामुपादाय गतौ नराग्र्यौ	006a  
विभ्राजमानाविव चन्द्रसूर्यौ बाह्यां पुराद्भार्गवकर्मशालाम्	006c  
तत्रोपविष्टार्चिरिवानलस्य तेषां जनित्रीति मम प्रतर्कः	007a  
तथाविधैरेव नरप्रवीरैरुपोपविष्टैस्त्रिभिरग्निकल्पैः	007c  
तस्यास्ततस्तावभिवाद्य पादावुक्त्वा च कृष्णामभिवादयेति	008a  
स्थितौ च तत्रैव निवेद्य कृष्णां भैक्षप्रचाराय गता नराग्र्याः	008c  
तेषां तु भैक्षं प्रतिगृह्य कृष्णा कृत्वा बलिं ब्राह्मणसाच्च कृत्वा	009a  
तां चैव वृद्धां परिविष्य तांश्च नरप्रवीरान्स्वयमप्यभुङ्क्त	009c  
सुप्तास्तु ते पार्थिव सर्व एव कृष्णा तु तेषां चरणोपधानम्	010a  
आसीत्पृथिव्यां शयनं च तेषां दर्भाजिनाग्र्यास्तरणोपपन्नम्	010c  
ते नर्दमाना इव कालमेघाः कथा विचित्राः कथयाम्बभूवुः	011a  
न वैश्यशूद्रौपयिकीः कथास्ता न च द्विजातेः कथयन्ति वीराः	011c  
निःसंशयं क्षत्रियपुङ्गवास्ते यथा हि युद्धं कथयन्ति राजन्	012a  
आशा हि नो व्यक्तमियं समृद्धा मुक्तान्हि पार्थाञ्शृणुमोऽग्निदाहात्	012c  
यथा हि लक्ष्यं निहतं धनुश्च सज्यं कृतं तेन तथा प्रसह्य	013a  
यथा च भाषन्ति परस्परं ते छन्ना ध्रुवं ते प्रचरन्ति पार्थाः	013c  
ततः स राजा द्रुपदः प्रहृष्टः पुरोहितं प्रेषयां तत्र चक्रे	014a  
विद्याम युष्मानिति भाषमाणो महात्मनः पाण्डुसुताः स्थ कच्चित्	014c  
गृहीतवाक्यो नृपतेः पुरोधा गत्वा प्रशंसामभिधाय तेषाम्	015a  
वाक्यं यथावन्नृपतेः समग्रमुवाच तान्स क्रमवित्क्रमेण	015c  
विज्ञातुमिच्छत्यवनीश्वरो वः पाञ्चालराजो द्रुपदो वरार्हाः	016a  
लक्ष्यस्य वेद्धारमिमं हि दृष्ट्वा हर्षस्य नान्तं परिपश्यते सः	016c  
तदाचड्ढ्वं ज्ञातिकुलानुपूर्वीं पदं शिरस्सु द्विषतां कुरुध्वम्	017a  
प्रह्लादयध्वं हृदयं ममेदं पाञ्चालराजस्य सहानुगस्य	017c  
पाण्डुर्हि राजा द्रुपदस्य राज्ञः प्रियः सखा चात्मसमो बभूव	018a  
तस्यैष कामो दुहिता ममेयं स्नुषा यदि स्यादिति कौरवस्य	018c  
अयं च कामो द्रुपदस्य राज्ञो हृदि स्थितो नित्यमनिन्दिताङ्गाः	019a  
यदर्जुनो वै पृथुदीर्घबाहुर्धर्मेण विन्देत सुतां ममेति	019c  
तथोक्तवाक्यं तु पुरोहितं तं स्थितं विनीतं समुदीक्ष्य राजा	020a  
समीपस्थं भीममिदं शशास प्रदीयतां पाद्यमर्घ्यं तथास्मै	020c  
मान्यः पुरोधा द्रुपदस्य राज्ञस्तस्मै प्रयोज्याभ्यधिकैव पूजा	021a  
भीमस्तथा तत्कृतवान्नरेन्द्र तां चैव पूजां प्रतिसङ्गृहीत्वा	021c  
सुखोपविष्टं तु पुरोहितं तं युधिष्ठिरो ब्राह्मणमित्युवाच	022a  
पाञ्चालराजेन सुता निसृष्टा स्वधर्मदृष्टेन यथानुकामम्	022c  
प्रदिष्टशुल्का द्रुपदेन राज्ञा सानेन वीरेण तथानुवृत्ता	023a  
न तत्र वर्णेषु कृता विवक्षा न जीवशिल्पे न कुले न गोत्रे	023c  
कृतेन सज्येन हि कार्मुकेण विद्धेन लक्ष्येण च सन्निसृष्टा	024a  
सेयं तथानेन महात्मनेह कृष्णा जिता पार्थिवसङ्घमध्ये	024c  
नैवङ्गते सौमकिरद्य राजा सन्तापमर्हत्यसुखाय कर्तुम्	025a  
कामश्च योऽसौ द्रुपदस्य राज्ञः स चापि सम्पत्स्यति पार्थिवस्य	025c  
अप्राप्यरूपां हि नरेन्द्रकन्यामिमामहं ब्राह्मण साधु मन्ये	026a  
न तद्धनुर्मन्दबलेन शक्यं मौर्व्या समायोजयितुं तथा हि	026c  
न चाकृतास्त्रेण न हीनजेन लक्ष्यं तथा पातयितुं हि शक्यम्	026e  
तस्मान्न तापं दुहितुर्निमित्तं पाञ्चालराजोऽर्हति कर्तुमद्य	027a  
न चापि तत्पातनमन्यथेह कर्तुं विषह्यं भुवि मानवेन	027c  
एवं ब्रुवत्येव युधिष्ठिरे तु पाञ्चालराजस्य समीपतोऽन्यः	028a  
तत्राजगामाशु नरो द्वितीयो निवेदयिष्यन्निह सिद्धमन्नम्	028c  
