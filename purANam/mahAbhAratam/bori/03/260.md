मार्कण्डेय उवाच	001  
ततो ब्रह्मर्षयः सिद्धा देवराजर्षयस्तथा	001a  
हव्यवाहं पुरस्कृत्य ब्रह्माणं शरणं गताः	001c  
अग्निरुवाच	002  
यः स विश्रवसः पुत्रो दशग्रीवो महाबलः	002a  
अवध्यो वरदानेन कृतो भगवता पुरा	002c  
स बाधते प्रजाः सर्वा विप्रकारैर्महाबलः	003a  
ततो नस्त्रातु भगवन्नान्यस्त्राता हि विद्यते	003c  
ब्रह्मोवाच	004  
न स देवासुरैः शक्यो युद्धे जेतुं विभावसो	004a  
विहितं तत्र यत्कार्यमभितस्तस्य निग्रहे	004c  
तदर्थमवतीर्णोऽसौ मन्नियोगाच्चतुर्भुजः	005a  
विष्णुः प्रहरतां श्रेष्ठः स कर्मैतत्करिष्यति	005c  
मार्कण्डेय उवाच	006  
पितामहस्ततस्तेषां सन्निधौ वाक्यमब्रवीत्	006a  
सर्वैर्देवगणैः सार्धं सम्भवध्वं महीतले	006c  
विष्णोः सहायानृक्षीषु वानरीषु च सर्वशः	007a  
जनयध्वं सुतान्वीरान्कामरूपबलान्वितान्	007c  
ततो भागानुभागेन देवगन्धर्वदानवाः	008a  
अवतर्तुं महीं सर्वे रञ्जयामासुरञ्जसा	008c  
तेषां समक्षं गन्धर्वीं दुन्दुभीं नाम नामतः	009a  
शशास वरदो देवो देवकार्यार्थसिद्धये	009c  
पितामहवचः श्रुत्वा गन्धर्वी दुन्दुभी ततः	010a  
मन्थरा मानुषे लोके कुब्जा समभवत्तदा	010c  
शक्रप्रभृतयश्चैव सर्वे ते सुरसत्तमाः	011a  
वानरर्क्षवरस्त्रीषु जनयामासुरात्मजान्	011c  
तेऽन्ववर्तन्पितॄन्सर्वे यशसा च बलेन च	011e  
भेत्तारो गिरिशृङ्गाणां शालतालशिलायुधाः	012a  
वज्रसंहननाः सर्वे सर्वे चौघबलास्तथा	012c  
कामवीर्यधराश्चैव सर्वे युद्धविशारदाः	013a  
नागायुतसमप्राणा वायुवेगसमा जवे	013c  
यत्रेच्छकनिवासाश्च केचिदत्र वनौकसः	013e  
एवं विधाय तत्सर्वं भगवाँल्लोकभावनः	014a  
मन्थरां बोधयामास यद्यत्कार्यं यथा यथा	014c  
सा तद्वचनमाज्ञाय तथा चक्रे मनोजवा	015a  
इतश्चेतश्च गच्छन्ती वैरसन्धुक्षणे रता	015c  
