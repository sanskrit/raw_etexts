वैशम्पायन उवाच	001  
निहते राक्षसे तस्मिन्पुनर्नारायणाश्रमम्	001a  
अभ्येत्य राजा कौन्तेयो निवासमकरोत्प्रभुः	001c  
स समानीय तान्सर्वान्भ्रातॄनित्यब्रवीद्वचः	002a  
द्रौपद्या सहितान्काले संस्मरन्भ्रातरं जयम्	002c  
समाश्चतस्रोऽभिगताः शिवेन चरतां वने	003a  
कृतोद्देशश्च बीभत्सुः पञ्चमीमभितः समाम्	003c  
प्राप्य पर्वतराजानं श्वेतं शिखरिणां वरम्	004a  
तत्रापि च कृतोद्देशः समागमदिदृक्षुभिः	004c  
कृतश्च समयस्तेन पार्थेनामिततेजसा	005a  
पञ्च वर्षाणि वत्स्यामि विद्यार्थीति पुरा मयि	005c  
तत्र गाण्डीवधन्वानमवाप्तास्त्रमरिन्दमम्	006a  
देवलोकादिमं लोकं द्रक्ष्यामः पुनरागतम्	006c  
इत्युक्त्वा ब्राह्मणान्सर्वानामन्त्रयत पाण्डवः	007a  
कारणं चैव तत्तेषामाचचक्षे तपस्विनाम्	007c  
तमुग्रतपसः प्रीताः कृत्वा पार्थं प्रदक्षिणम्	008a  
ब्राह्मणास्तेऽन्वमोदन्त शिवेन कुशलेन च	008c  
सुखोदर्कमिमं क्लेशमचिराद्भरतर्षभ	009a  
क्षत्रधर्मेण धर्मज्ञ तीर्त्वा गां पालयिष्यसि	009c  
तत्तु राजा वचस्तेषां प्रतिगृह्य तपस्विनाम्	010a  
प्रतस्थे सह विप्रैस्तैर्भ्रातृभिश्च परन्तपः	010c  
द्रौपद्या सहितः श्रीमान्हैडिम्बेयादिभिस्तथा	011a  
राक्षसैरनुयातश्च लोमशेनाभिरक्षितः	011c  
क्वचिज्जगाम पद्भ्यां तु राक्षसैरुह्यते क्वचित्	012a  
तत्र तत्र महातेजा भ्रातृभिः सह सुव्रतः	012c  
ततो युधिष्ठिरो राजा बहून्क्लेशान्विचिन्तयन्	013a  
सिंहव्याघ्रगजाकीर्णामुदीचीं प्रययौ दिशम्	013c  
अवेक्षमाणः कैलासं मैनाकं चैव पर्वतम्	014a  
गन्धमादनपादांश्च मेरुं चापि शिलोच्चयम्	014c  
उपर्युपरि शैलस्य बह्वीश्च सरितः शिवाः	015a  
प्रस्थं हिमवतः पुण्यं ययौ सप्तदशेऽहनि	015c  
ददृशुः पाण्डवा राजन्गन्धमादनमन्तिकात्	016a  
पृष्ठे हिमवतः पुण्ये नानाद्रुमलतायुते	016c  
सलिलावर्तसञ्जातैः पुष्पितैश्च महीरुहैः	017a  
समावृतं पुण्यतममाश्रमं वृषपर्वणः	017c  
तमुपक्रम्य राजर्षिं धर्मात्मानमरिन्दमाः	018a  
पाण्डवा वृषपर्वाणमवन्दन्त गतक्लमाः	018c  
अभ्यनन्दत्स राजर्षिः पुत्रवद्भरतर्षभान्	019a  
पूजिताश्चावसंस्तत्र सप्तरात्रमरिन्दमाः	019c  
अष्टमेऽहनि सम्प्राप्ते तमृषिं लोकविश्रुतम्	020a  
आमन्त्र्य वृषपर्वाणं प्रस्थानं समरोचयन्	020c  
एकैकशश्च तान्विप्रान्निवेद्य वृषपर्वणे	021a  
न्यासभूतान्यथाकालं बन्धूनिव सुसत्कृतान्	021c  
ततस्ते वरवस्त्राणि शुभान्याभरणानि च	022a  
न्यदधुः पाण्डवास्तस्मिन्नाश्रमे वृषपर्वणः	022c  
अतीतानागते विद्वान्कुशलः सर्वधर्मवित्	023a  
अन्वशासत्स धर्मज्ञः पुत्रवद्भरतर्षभान्	023c  
तेऽनुज्ञाता महात्मानः प्रययुर्दिशमुत्तराम्	024a  
कृष्णया सहिता वीरा ब्राह्मणैश्च महात्मभिः	024c  
तान्प्रस्थितानन्वगच्छद्वृषपर्वा महीपतिः	024e  
उपन्यस्य महातेजा विप्रेभ्यः पाण्डवांस्तदा	025a  
अनुसंसाध्य कौन्तेयानाशीर्भिरभिनन्द्य च	025c  
वृषपर्वा निववृते पन्थानमुपदिश्य च	025e  
नानामृगगणैर्जुष्टं कौन्तेयः सत्यविक्रमः	026a  
पदातिर्भ्रातृभिः सार्धं प्रातिष्ठत युधिष्ठिरः	026c  
नानाद्रुमनिरोधेषु वसन्तः शैलसानुषु	027a  
पर्वतं विविशुः श्वेतं चतुर्थेऽहनि पाण्डवाः	027c  
महाभ्रघनसङ्काशं सलिलोपहितं शुभम्	028a  
मणिकाञ्चनरम्यं च शैलं नानासमुच्छ्रयम्	028c  
ते समासाद्य पन्थानं यथोक्तं वृषपर्वणा	029a  
अनुसस्रुर्यथोद्देशं पश्यन्तो विविधान्नगान्	029c  
उपर्युपरि शैलस्य गुहाः परमदुर्गमाः	030a  
सुदुर्गमांस्ते सुबहून्सुखेनैवाभिचक्रमुः	030c  
धौम्यः कृष्णा च पार्थाश्च लोमशश्च महानृषिः	031a  
अगमन्सहितास्तत्र न कश्चिदवहीयते	031c  
ते मृगद्विजसङ्घुष्टं नानाद्विजसमाकुलम्	032a  
शाखामृगगणैश्चैव सेवितं सुमनोहरम्	032c  
पुण्यं पद्मसरोपेतं सपल्वलमहावनम्	033a  
उपतस्थुर्महावीर्या माल्यवन्तं महागिरिम्	033c  
ततः किम्पुरुषावासं सिद्धचारणसेवितम्	034a  
ददृशुर्हृष्टरोमाणः पर्वतं गन्धमादनम्	034c  
विद्याधरानुचरितं किन्नरीभिस्तथैव च	035a  
गजसिंहसमाकीर्णमुदीर्णशरभायुतम्	035c  
उपेतमन्यैश्च तदा मृगैर्मृदुनिनादिभिः	036a  
ते गन्धमादनवनं तन्नन्दनवनोपमम्	036c  
मुदिताः पाण्डुतनया मनोहृदयनन्दनम्	037a  
विविशुः क्रमशो वीरा अरण्यं शुभकाननम्	037c  
द्रौपदीसहिता वीरास्तैश्च विप्रैर्महात्मभिः	038a  
शृण्वन्तः प्रीतिजननान्वल्गून्मदकलाञ्शुभान्	038c  
श्रोत्ररम्यान्सुमधुराञ्शब्दान्खगमुखेरितान्	038e  
सर्वर्तुफलभाराढ्यान्सर्वर्तुकुसुमोज्ज्वलान्	039a  
पश्यन्तः पादपांश्चापि फलभारावनामितान्	039c  
आम्रानाम्रातकान्फुल्लान्नारिकेलान्सतिन्दुकान्	040a  
अजातकांस्तथा जीरान्दाडिमान्बीजपूरकान्	040c  
पनसाँल्लिकुचान्मोचान्खर्जूरानाम्रवेतसान्	041a  
पारावतांस्तथा क्षौद्रान्नीपांश्चापि मनोरमान्	041c  
बिल्वान्कपित्थाञ्जम्बूंश्च काश्मरीर्बदरीस्तथा	042a  
प्लक्षानुदुम्बरवटानश्वत्थान्क्षीरिणस्तथा	042c  
भल्लातकानामलकान्हरीतकबिभीतकान्	042e  
इङ्गुदान्करवीरांश्च तिन्दुकांश्च महाफलान्	043a  
एतानन्यांश्च विविधान्गन्धमादनसानुषु	043c  
फलैरमृतकल्पैस्तानाचितान्स्वादुभिस्तरून्	044a  
तथैव चम्पकाशोकान्केतकान्बकुलांस्तथा	044c  
पुन्नागान्सप्तपर्णांश्च कर्णिकारान्सकेतकान्	045a  
पाटलान्कुटजान्रम्यान्मन्दारेन्दीवरांस्तथा	045c  
पारिजातान्कोविदारान्देवदारुतरूंस्तथा	046a  
शालांस्तालांस्तमालांश्च प्रियालान्बकुलांस्तथा	046c  
शाल्मलीः किंशुकाशोकाञ्शिंशपांस्तरलांस्तथा	046e  
चकोरैः शतपत्रैश्च भृङ्गराजैस्तथा शुकैः	047a  
कोकिलैः कलविङ्कैश्च हारीतैर्जीवजीवकैः	047c  
प्रियव्रतैश्चातकैश्च तथान्यैर्विविधैः खगैः	048a  
श्रोत्ररम्यं सुमधुरं कूजद्भिश्चाप्यधिष्ठितान्	048c  
सरांसि च विचित्राणि प्रसन्नसलिलानि च	049a  
कुमुदैः पुण्डरीकैश्च तथा कोकनदोत्पलैः	049c  
कह्लारैः कमलैश्चैव आचितानि समन्ततः	049e  
कदम्बैश्चक्रवाकैश्च कुररैर्जलकुक्कुटैः	050a  
कारण्डवैः प्लवैर्हंसैर्बकैर्मद्गुभिरेव च	050c  
एतैश्चान्यैश्च कीर्णानि समन्ताज्जलचारिभिः	050e  
हृष्टैस्तथा तामरसरसासवमदालसैः	051a  
पद्मोदरच्युतरजःकिञ्जल्कारुणरञ्जितैः	051c  
मधुरस्वरैर्मधुकरैर्विरुतान्कमलाकरान्	052a  
पश्यन्तस्ते मनोरम्यान्गन्धमादनसानुषु	052c  
तथैव पद्मषण्डैश्च मण्डितेषु समन्ततः	053a  
शिखण्डिनीभिः सहिताँल्लतामण्डपकेषु च	053c  
मेघतूर्यरवोद्दाममदनाकुलितान्भृशम्	053e  
कृत्वैव केकामधुरं सङ्गीतमधुरस्वरम्	054a  
चित्रान्कलापान्विस्तीर्य सविलासान्मदालसान्	054c  
मयूरान्ददृशुश्चित्रान्नृत्यतो वनलासकान्	054e  
कान्ताभिः सहितानन्यानपश्यन्रमतः सुखम्	055a  
वल्लीलतासङ्कटेषु कटकेषु स्थितांस्तथा	055c  
कांश्चिच्छकुनजातांश्च विटपेषूत्कटानपि	056a  
कलापरचिताटोपान्विचित्रमुकुटानिव	056c  
विवरेषु तरूणां च मुदितान्ददृशुश्च ते	056e  
सिन्धुवारानथोद्दामान्मन्मथस्येव तोमरान्	057a  
सुवर्णकुसुमाकीर्णान्गिरीणां शिखरेषु च	057c  
कर्णिकारान्विरचितान्कर्णपूरानिवोत्तमान्	058a  
अथापश्यन्कुरबकान्वनराजिषु पुष्पितान्	058c  
कामवश्योत्सुककरान्कामस्येव शरोत्करान्	058e  
तथैव वनराजीनामुदारान्रचितानिव	059a  
विराजमानांस्तेऽपश्यंस्तिलकांस्तिलकानिव	059c  
तथानङ्गशराकारान्सहकारान्मनोरमान्	060a  
अपश्यन्भ्रमरारावान्मञ्जरीभिर्विराजितान्	060c  
हिरण्यसदृशैः पुष्पैर्दावाग्निसदृशैरपि	061a  
लोहितैरञ्जनाभैश्च वैडूर्यसदृशैरपि	061c  
तथा शालांस्तमालांश्च पाटल्यो बकुलानि च	062a  
माला इव समासक्ताः शैलानां शिखरेषु च	062c  
एवं क्रमेण ते वीरा वीक्षमाणाः समन्ततः	063a  
गजसङ्घसमाबाधं सिंहव्याघ्रसमायुतम्	063c  
शरभोन्नादसङ्घुष्टं नानारावनिनादितम्	064a  
सर्वर्तुफलपुष्पाढ्यं गन्धमादनसानुषु	064c  
पीता भास्वरवर्णाभा बभूवुर्वनराजयः	065a  
नात्र कण्टकिनः केचिन्नात्र केचिदपुष्पिताः	065c  
स्निग्धपत्रफला वृक्षा गन्धमादनसानुषु	065e  
विमलस्फटिकाभानि पाण्डुरच्छदनैर्द्विजैः	066a  
राजहंसैरुपेतानि सारसाभिरुतानि च	066c  
सरांसि सरितः पार्थाः पश्यन्तः शैलसानुषु	066e  
पद्मोत्पलविचित्राणि सुखस्पर्शजलानि च	067a  
गन्धवन्ति च माल्यानि रसवन्ति फलानि च	067c  
अतीव वृक्षा राजन्ते पुष्पिताः शैलसानुषु	067e  
एते चान्ये च बहवस्तत्र काननजा द्रुमाः	068a  
लताश्च विविधाकाराः पत्रपुष्पफलोच्चयाः	068c  
युधिष्ठिरस्तु तान्वृक्षान्पश्यमानो नगोत्तमे	069a  
भीमसेनमिदं वाक्यमब्रवीन्मधुराक्षरम्	069c  
पश्य भीम शुभान्देशान्देवाक्रीडान्समन्ततः	070a  
अमानुषगतिं प्राप्ताः संसिद्धाः स्म वृकोदर	070c  
लताभिश्चैव बह्वीभिः पुष्पिताः पादपोत्तमाः	071a  
संश्लिष्टाः पार्थ शोभन्ते गन्धमादनसानुषु	071c  
शिखण्डिनीभिश्चरतां सहितानां शिखण्डिनाम्	072a  
नर्दतां शृणु निर्घोषं भीम पर्वतसानुषु	072c  
चकोराः शतपत्राश्च मत्तकोकिलशारिकाः	073a  
पत्रिणः पुष्पितानेतान्संश्लिष्यन्ति महाद्रुमान्	073c  
रक्तपीतारुणाः पार्थ पादपाग्रगता द्विजाः	074a  
परस्परमुदीक्षन्ते बहवो जीवजीवकाः	074c  
हरितारुणवर्णानां शाद्वलानां समन्ततः	075a  
सारसाः प्रतिदृश्यन्ते शैलप्रस्रवणेष्वपि	075c  
वदन्ति मधुरा वाचः सर्वभूतमनोनुगाः	076a  
भृङ्गराजोपचक्राश्च लोहपृष्ठाश्च पत्रिणः	076c  
चतुर्विषाणाः पद्माभाः कुञ्जराः सकरेणवः	077a  
एते वैडूर्यवर्णाभं क्षोभयन्ति महत्सरः	077c  
बहुतालसमुत्सेधाः शैलशृङ्गात्परिच्युताः	078a  
नानाप्रस्रवणेभ्यश्च वारिधाराः पतन्त्यमूः	078c  
भास्कराभप्रभा भीम शारदाभ्रघनोपमाः	079a  
शोभयन्ति महाशैलं नानारजतधातवः	079c  
क्वचिदञ्जनवर्णाभाः क्वचित्काञ्चनसन्निभाः	080a  
धातवो हरितालस्य क्वचिद्धिङ्गुलकस्य च	080c  
मनःशिलागुहाश्चैव सन्ध्याभ्रनिकरोपमाः	081a  
शशलोहितवर्णाभाः क्वचिद्गैरिकधातवः	081c  
सितासिताभ्रप्रतिमा बालसूर्यसमप्रभाः	082a  
एते बहुविधाः शैलं शोभयन्ति महाप्रभाः	082c  
गन्धर्वाः सह कान्ताभिर्यथोक्तं वृषपर्वणा	083a  
दृश्यन्ते शैलशृङ्गेषु पार्थ किम्पुरुषैः सह	083c  
गीतानां तलतालानां यथा साम्नां च निस्वनः	084a  
श्रूयते बहुधा भीम सर्वभूतमनोहरः	084c  
महागङ्गामुदीक्षस्व पुण्यां देवनदीं शुभाम्	085a  
कलहंसगणैर्जुष्टामृषिकिन्नरसेविताम्	085c  
धातुभिश्च सरिद्भिश्च किन्नरैर्मृगपक्षिभिः	086a  
गन्धर्वैरप्सरोभिश्च काननैश्च मनोरमैः	086c  
व्यालैश्च विविधाकारैः शतशीर्षैः समन्ततः	087a  
उपेतं पश्य कौन्तेय शैलराजमरिन्दम	087c  
ते प्रीतमनसः शूराः प्राप्ता गतिमनुत्तमाम्	088a  
नातृप्यन्पर्वतेन्द्रस्य दर्शनेन परन्तपाः	088c  
उपेतमथ माल्यैश्च फलवद्भिश्च पादपैः	089a  
आर्ष्टिषेणस्य राजर्षेराश्रमं ददृशुस्तदा	089c  
ततस्तं तीव्रतपसं कृशं धमनिसन्ततम्	090a  
पारगं सर्वधर्माणामार्ष्टिषेणमुपागमन्	090c  
