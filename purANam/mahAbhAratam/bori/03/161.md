वैशम्पायन उवाच	001  
तस्मिन्नगेन्द्रे वसतां तु तेषां महात्मनां सद्व्रतमास्थितानाम्	001a  
रतिः प्रमोदश्च बभूव तेषामाकाङ्क्षतां दर्शनमर्जुनस्य	001c  
तान्वीर्ययुक्तान्सुविशुद्धसत्त्वांस्तेजस्विनः सत्यधृतिप्रधानान्	002a  
सम्प्रीयमाणा बहवोऽभिजग्मुर्गन्धर्वसङ्घाश्च महर्षयश्च	002c  
तं पादपैः पुष्पधरैरुपेतं नगोत्तमं प्राप्य महारथानाम्	003a  
मनःप्रसादः परमो बभूव यथा दिवं प्राप्य मरुद्गणानाम्	003c  
मयूरहंसस्वननादितानि पुष्पोपकीर्णानि महाचलस्य	004a  
शृङ्गाणि सानूनि च पश्यमाना गिरेः परं हर्षमवाप्य तस्थुः	004c  
साक्षात्कुबेरेण कृताश्च तस्मिन्नगोत्तमे संवृतकूलरोधसः	005a  
कादम्बकारण्डवहंसजुष्टाः पद्माकुलाः पुष्करिणीरपश्यन्	005c  
क्रीडाप्रदेशांश्च समृद्धरूपान्सुचित्रमाल्यावृतजातशोभान्	006a  
मणिप्रवेकान्सुमनोहरांश्च यथा भवेयुर्धनदस्य राज्ञः	006c  
अनेकवर्णैश्च सुगन्धिभिश्च महाद्रुमैः सन्ततमभ्रमालिभिः	007a  
तपःप्रधानाः सततं चरन्तः शृङ्गं गिरेश्चिन्तयितुं न शेकुः	007c  
स्वतेजसा तस्य नगोत्तमस्य महौषधीनां च तथा प्रभावात्	008a  
विभक्तभावो न बभूव कश्चिदहर्निशानां पुरुषप्रवीर	008c  
यमास्थितः स्थावरजङ्गमानि विभावसुर्भावयतेऽमितौजाः	009a  
तस्योदयं चास्तमयं च वीरास्तत्र स्थितास्ते ददृशुर्नृसिंहाः	009c  
रवेस्तमिस्रागमनिर्गमांस्ते तथोदयं चास्तमयं च वीराः	010a  
समावृताः प्रेक्ष्य तमोनुदस्य गभस्तिजालैः प्रदिशो दिशश्च	010c  
स्वाध्यायवन्तः सततक्रियाश्च धर्मप्रधानाश्च शुचिव्रताश्च	011a  
सत्ये स्थितास्तस्य महारथस्य सत्यव्रतस्यागमनप्रतीक्षाः	011c  
इहैव हर्षोऽस्तु समागतानां क्षिप्रं कृतास्त्रेण धनञ्जयेन	012a  
इति ब्रुवन्तः परमाशिषस्ते पार्थास्तपोयोगपरा बभूवुः	012c  
दृष्ट्वा विचित्राणि गिरौ वनानि किरीटिनं चिन्तयतामभीक्ष्णम्	013a  
बभूव रात्रिर्दिवसश्च तेषां संवत्सरेणैव समानरूपः	013c  
यदैव धौम्यानुमते महात्मा कृत्वा जटाः प्रव्रजितः स जिष्णुः	014a  
तदैव तेषां न बभूव हर्षः कुतो रतिस्तद्गतमानसानाम्	014c  
भ्रातुर्नियोगात्तु युधिष्ठिरस्य वनादसौ वारणमत्तगामी	015a  
यत्काम्यकात्प्रव्रजितः स जिष्णुस्तदैव ते शोकहता बभूवुः	015c  
तथा तु तं चिन्तयतां सिताश्वमस्त्रार्थिनं वासवमभ्युपेतम्	016a  
मासोऽथ कृच्छ्रेण तदा व्यतीतस्तस्मिन्नगे भारत भारतानाम्	016c  
ततः कदाचिद्धरिसम्प्रयुक्तं महेन्द्रवाहं सहसोपयातम्	017a  
विद्युत्प्रभं प्रेक्ष्य महारथानां हर्षोऽर्जुनं चिन्तयतां बभूव	017c  
स दीप्यमानः सहसान्तरिक्षं प्रकाशयन्मातलिसङ्गृहीतः	018a  
बभौ महोल्केव घनान्तरस्था शिखेव चाग्नेर्ज्वलिता विधूमा	018c  
तमास्थितः सन्ददृशे किरीटी स्रग्वी वराण्याभरणानि बिभ्रत्	019a  
धनञ्जयो वज्रधरप्रभावः श्रिया ज्वलन्पर्वतमाजगाम	019c  
स शैलमासाद्य किरीटमाली महेन्द्रवाहादवरुह्य तस्मात्	020a  
धौम्यस्य पादावभिवाद्य पूर्वमजातशत्रोस्तदनन्तरं च	020c  
वृकोदरस्यापि ववन्द पादौ माद्रीसुताभ्यामभिवादितश्च	021a  
समेत्य कृष्णां परिसान्त्व्य चैनां प्रह्वोऽभवद्भ्रातुरुपह्वरे सः	021c  
बभूव तेषां परमः प्रहर्षस्तेनाप्रमेयेण समागतानाम्	022a  
स चापि तान्प्रेक्ष्य किरीटमाली ननन्द राजानमभिप्रशंसन्	022c  
यमास्थितः सप्त जघान पूगान्दितेः सुतानां नमुचेर्निहन्ता	023a  
तमिन्द्रवाहं समुपेत्य पार्थाः प्रदक्षिणं चक्रुरदीनसत्त्वाः	023c  
ते मातलेश्चक्रुरतीव हृष्टाः सत्कारमग्र्यं सुरराजतुल्यम्	024a  
सर्वं यथावच्च दिवौकसस्तान्पप्रच्छुरेनं कुरुराजपुत्राः	024c  
तानप्यसौ मातलिरभ्यनन्दत्पितेव पुत्राननुशिष्य चैनान्	025a  
ययौ रथेनाप्रतिमप्रभेण पुनः सकाशं त्रिदिवेश्वरस्य	025c  
गते तु तस्मिन्वरदेववाहे शक्रात्मजः सर्वरिपुप्रमाथी	026a  
शक्रेण दत्तानि ददौ महात्मा महाधनान्युत्तमरूपवन्ति	026c  
दिवाकराभाणि विभूषणानि प्रीतः प्रियायै सुतसोममात्रे	026e  
ततः स तेषां कुरुपुङ्गवानां तेषां च सूर्याग्निसमप्रभाणाम्	027a  
विप्रर्षभाणामुपविश्य मध्ये सर्वं यथावत्कथयां बभूव	027c  
एवं मयास्त्राण्युपशिक्षितानि शक्राच्च वाताच्च शिवाच्च साक्षात्	028a  
तथैव शीलेन समाधिना च प्रीताः सुरा मे सहिताः सहेन्द्राः	028c  
सङ्क्षेपतो वै स विशुद्धकर्मा तेभ्यः समाख्याय दिवि प्रवेशम्	029a  
माद्रीसुताभ्यां सहितः किरीटी सुष्वाप तामावसतिं प्रतीतः	029c  
