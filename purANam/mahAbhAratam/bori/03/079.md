जनमेजय उवाच	001  
भगवन्काम्यकात्पार्थे गते मे प्रपितामहे	001a  
पाण्डवाः किमकुर्वन्त तमृते सव्यसाचिनम्	001c  
स हि तेषां महेष्वासो गतिरासीदनीकजित्	002a  
आदित्यानां यथा विष्णुस्तथैव प्रतिभाति मे	002c  
तेनेन्द्रसमवीर्येण सङ्ग्रामेष्वनिवर्तिना	003a  
विनाभूता वने वीराः कथमासन्पितामहाः	003c  
वैशम्पायन उवाच	004  
गते तु काम्यकात्तात पाण्डवे सव्यसाचिनि	004a  
बभूवुः कौरवेयास्ते दुःखशोकपरायणाः	004c  
आक्षिप्तसूत्रा मणयश्छिन्नपक्षा इव द्विजाः	005a  
अप्रीतमनसः सर्वे बभूवुरथ पाण्डवाः	005c  
वनं च तदभूत्तेन हीनमक्लिष्टकर्मणा	006a  
कुबेरेण यथा हीनं वनं चैत्ररथं तथा	006c  
तमृते पुरुषव्याघ्रं पाण्डवा जनमेजय	007a  
मुदमप्राप्नुवन्तो वै काम्यके न्यवसंस्तदा	007c  
ब्राह्मणार्थे पराक्रान्ताः शुद्धैर्बाणैर्महारथाः	008a  
निघ्नन्तो भरतश्रेष्ठ मेध्यान्बहुविधान्मृगान्	008c  
नित्यं हि पुरुषव्याघ्रा वन्याहारमरिन्दमाः	009a  
विप्रसृत्य समाहृत्य ब्राह्मणेभ्यो न्यवेदयन्	009c  
एवं ते न्यवसंस्तत्र सोत्कण्ठाः पुरुषर्षभाः	010a  
अहृष्टमनसः सर्वे गते राजन्धनञ्जये	010c  
अथ विप्रोषितं वीरं पाञ्चाली मध्यमं पतिम्	011a  
स्मरन्ती पाण्डवश्रेष्ठमिदं वचनमब्रवीत्	011c  
योऽर्जुनेनार्जुनस्तुल्यो द्विबाहुर्बहुबाहुना	012a  
तमृते पाण्डवश्रेष्ठं वनं न प्रतिभाति मे	012c  
शून्यामिव च पश्यामि तत्र तत्र महीमिमाम्	012e  
बह्वाश्चर्यमिदं चापि वनं कुसुमितद्रुमम्	013a  
न तथा रमणीयं मे तमृते सव्यसाचिनम्	013c  
नीलाम्बुदसमप्रख्यं मत्तमातङ्गविक्रमम्	014a  
तमृते पुण्डरीकाक्षं काम्यकं नातिभाति मे	014c  
यस्य स्म धनुषो घोषः श्रूयतेऽशनिनिस्वनः	015a  
न लभे शर्म तं राजन्स्मरन्ती सव्यसाचिनम्	015c  
तथा लालप्यमानां तां निशम्य परवीरहा	016a  
भीमसेनो महाराज द्रौपदीमिदमब्रवीत्	016c  
मनःप्रीतिकरं भद्रे यद्ब्रवीषि सुमध्यमे	017a  
तन्मे प्रीणाति हृदयममृतप्राशनोपमम्	017c  
यस्य दीर्घौ समौ पीनौ भुजौ परिघसन्निभौ	018a  
मौर्वीकृतकिणौ वृत्तौ खड्गायुधगदाधरौ	018c  
निष्काङ्गदकृतापीडौ पञ्चशीर्षाविवोरगौ	019a  
तमृते पुरुषव्याघ्रं नष्टसूर्यमिदं वनम्	019c  
यमाश्रित्य महाबाहुं पाञ्चालाः कुरवस्तथा	020a  
सुराणामपि यत्तानां पृतनासु न बिभ्यति	020c  
यस्य बाहू समाश्रित्य वयं सर्वे महात्मनः	021a  
मन्यामहे जितानाजौ परान्प्राप्तां च मेदिनीम्	021c  
तमृते फल्गुनं वीरं न लभे काम्यके धृतिम्	022a  
शून्यामिव च पश्यामि तत्र तत्र महीमिमाम्	022c  
नकुल उवाच	023  
य उदीचीं दिशं गत्वा जित्वा युधि महाबलान्	023a  
गन्धर्वमुख्याञ्शतशो हयाँल्लेभे स वासविः	023c  
राजंस्तित्तिरिकल्माषाञ्श्रीमाननिलरंहसः	024a  
प्रादाद्भ्रात्रे प्रियः प्रेम्णा राजसूये महाक्रतौ	024c  
तमृते भीमधन्वानं भीमादवरजं वने	025a  
कामये काम्यके वासं नेदानीममरोपमम्	025c  
सहदेव उवाच	026  
यो धनानि च कन्याश्च युधि जित्वा महारथान्	026a  
आजहार पुरा राज्ञे राजसूये महाक्रतौ	026c  
यः समेतान्मृधे जित्वा यादवानमितद्युतिः	027a  
सुभद्रामाजहारैको वासुदेवस्य सम्मते	027c  
तस्य जिष्णोर्बृसीं दृष्ट्वा शून्यामुपनिवेशने	028a  
हृदयं मे महाराज न शाम्यति कदाचन	028c  
वनादस्माद्विवासं तु रोचयेऽहमरिन्दम	029a  
न हि नस्तमृते वीरं रमणीयमिदं वनम्	029c  
