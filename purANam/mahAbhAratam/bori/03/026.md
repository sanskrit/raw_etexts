वैशम्पायन उवाच	001  
तत्काननं प्राप्य नरेन्द्रपुत्राः सुखोचिता वासमुपेत्य कृच्छ्रम्	001a  
विजह्रुरिन्द्रप्रतिमाः शिवेषु सरस्वतीशालवनेषु तेषु	001c  
यतींश्च सर्वान्स मुनींश्च राजा तस्मिन्वने मूलफलैरुदग्रैः	002a  
द्विजातिमुख्यानृषभः कुरूणां सन्तर्पयामास महानुभावः	002c  
इष्टीश्च पित्र्याणि तथाग्रियाणि महावने वसतां पाण्डवानाम्	003a  
पुरोहितः सर्वसमृद्धतेजाश्चकार धौम्यः पितृवत्कुरूणाम्	003c  
अपेत्य राष्ट्राद्वसतां तु तेषामृषिः पुराणोऽतिथिराजगाम	004a  
तमाश्रमं तीव्रसमृद्धतेजा मार्कण्डेयः श्रीमतां पाण्डवानाम्	004c  
स सर्वविद्द्रौपदीं प्रेक्ष्य कृष्णां युधिष्ठिरं भीमसेनार्जुनौ च	005a  
संस्मृत्य रामं मनसा महात्मा तपस्विमध्येऽस्मयतामितौजाः	005c  
तं धर्मराजो विमना इवाब्रवीत्सर्वे ह्रिया सन्ति तपस्विनोऽमी	006a  
भवानिदं किं स्मयतीव हृष्टस्तपस्विनां पश्यतां मामुदीक्ष्य	006c  
मार्कण्डेय उवाच	007  
न तात हृष्यामि न च स्मयामि प्रहर्षजो मां भजते न दर्पः	007a  
तवापदं त्वद्य समीक्ष्य रामं सत्यव्रतं दाशरथिं स्मरामि	007c  
स चापि राजा सह लक्ष्मणेन वने निवासं पितुरेव शासनात्	008a  
धन्वी चरन्पार्थ पुरा मयैव दृष्टो गिरेरृष्यमूकस्य सानौ	008c  
सहस्रनेत्रप्रतिमो महात्मा मयस्य जेत नमुचेश्च हन्ता	009a  
पितुर्निदेशादनघः स्वधर्मं वने वासं दाशरथिश्चकार	009c  
स चापि शक्रस्य समप्रभावो महानुभावः समरेष्वजेयः	010a  
विहाय भोगानचरद्वनेषु नेशे बलस्येति चरेदधर्मम्	010c  
नृपाश्च नाभागभगीरथादयो महीमिमां सागरान्तां विजित्य	011a  
सत्येन तेऽप्यजयंस्तात लोकान्नेशे बलस्येति चरेदधर्मम्	011c  
अलर्कमाहुर्नरवर्य सन्तं सत्यव्रतं काशिकरूषराजम्	012a  
विहाय राष्ट्राणि वसूनि चैव नेशे बलस्येति चरेदधर्मम्	012c  
धात्रा विधिर्यो विहितः पुराणस्तं पूजयन्तो नरवर्य सन्तः	013a  
सप्तर्षयः पार्थ दिवि प्रभान्ति नेशे बलस्येति चरेदधर्मम्	013c  
महाबलान्पर्वतकूटमात्रान्विषाणिनः पश्य गजान्नरेन्द्र	014a  
स्थितान्निदेशे नरवर्य धातुर्नेशे बलस्येति चरेदधर्मम्	014c  
सर्वाणि भूतानि नरेन्द्र पश्य यथा यथावद्विहितं विधात्रा	015a  
स्वयोनितस्तत्कुरुते प्रभावान्नेशे बलस्येति चरेदधर्मम्	015c  
सत्येन धर्मेण यथार्हवृत्त्या ह्रिया तथा सर्वभूतान्यतीत्य	016a  
यशश्च तेजश्च तवापि दीप्तं विभावसोर्भास्करस्येव पार्थ	016c  
यथाप्रतिज्ञं च महानुभाव कृच्छ्रं वने वासमिमं निरुष्य	017a  
ततः श्रियं तेजसा स्वेन दीप्तामादास्यसे पार्थिव कौरवेभ्यः	017c  
वैशम्पायन उवाच	018  
तमेवमुक्त्वा वचनं महर्षिस्तपस्विमध्ये सहितं सुहृद्भिः	018a  
आमन्त्र्य धौम्यं सहितांश्च पार्थांस्ततः प्रतस्थे दिशमुत्तरां सः	018c  
