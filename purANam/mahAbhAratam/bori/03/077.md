बृहदश्व उवाच	001  
स मासमुष्य कौन्तेय भीममामन्त्र्य नैषधः	001a  
पुरादल्पपरीवारो जगाम निषधान्प्रति	001c  
रथेनैकेन शुभ्रेण दन्तिभिः परिषोडशैः	002a  
पञ्चाशद्भिर्हयैश्चैव षट्शतैश्च पदातिभिः	002c  
स कम्पयन्निव महीं त्वरमाणो महीपतिः	003a  
प्रविवेशातिसंरब्धस्तरसैव महामनाः	003c  
ततः पुष्करमासाद्य वीरसेनसुतो नलः	004a  
उवाच दीव्याव पुनर्बहु वित्तं मयार्जितम्	004c  
दमयन्ती च यच्चान्यन्मया वसु समर्जितम्	005a  
एष वै मम सन्न्यासस्तव राज्यं तु पुष्कर	005c  
पुनः प्रवर्ततां द्यूतमिति मे निश्चिता मतिः	006a  
एकपाणेन भद्रं ते प्राणयोश्च पणावहे	006c  
जित्वा परस्वमाहृत्य राज्यं वा यदि वा वसु	007a  
प्रतिपाणः प्रदातव्यः परं हि धनमुच्यते	007c  
न चेद्वाञ्छसि तद्द्यूतं युद्धद्यूतं प्रवर्तताम्	008a  
द्वैरथेनास्तु वै शान्तिस्तव वा मम वा नृप	008c  
वंशभोज्यमिदं राज्यं मार्गितव्यं यथा तथा	009a  
येन तेनाप्युपायेन वृद्धानामिति शासनम्	009c  
द्वयोरेकतरे बुद्धिः क्रियतामद्य पुष्कर	010a  
कैतवेनाक्षवत्यां वा युद्धे वा नम्यतां धनुः	010c  
नैषधेनैवमुक्तस्तु पुष्करः प्रहसन्निव	011a  
ध्रुवमात्मजयं मत्वा प्रत्याह पृथिवीपतिम्	011c  
दिष्ट्या त्वयार्जितं वित्तं प्रतिपाणाय नैषध	012a  
दिष्ट्या च दुष्कृतं कर्म दमयन्त्याः क्षयं गतम्	012c  
दिष्ट्या च ध्रियसे राजन्सदारोऽरिनिबर्हण	012e  
धनेनानेन वैदर्भी जितेन समलङ्कृता	013a  
मामुपस्थास्यति व्यक्तं दिवि शक्रमिवाप्सराः	013c  
नित्यशो हि स्मरामि त्वां प्रतीक्षामि च नैषध	014a  
देवने च मम प्रीतिर्न भवत्यसुहृद्गणैः	014c  
जित्वा त्वद्य वरारोहां दमयन्तीमनिन्दिताम्	015a  
कृतकृत्यो भविष्यामि सा हि मे नित्यशो हृदि	015c  
श्रुत्वा तु तस्य ता वाचो बह्वबद्धप्रलापिनः	016a  
इयेष स शिरश्छेत्तुं खड्गेन कुपितो नलः	016c  
स्मयंस्तु रोषताम्राक्षस्तमुवाच ततो नृपः	017a  
पणावः किं व्याहरसे जित्वा वै व्याहरिष्यसि	017c  
ततः प्रावर्तत द्यूतं पुष्करस्य नलस्य च	018a  
एकपाणेन भद्रं ते नलेन स पराजितः	018c  
सरत्नकोशनिचयः प्राणेन पणितोऽपि च	018e  
जित्वा च पुष्करं राजा प्रहसन्निदमब्रवीत्	019a  
मम सर्वमिदं राज्यमव्यग्रं हतकण्टकम्	019c  
वैदर्भी न त्वया शक्या राजापसद वीक्षितुम्	020a  
तस्यास्त्वं सपरीवारो मूढ दासत्वमागतः	020c  
न तत्त्वया कृतं कर्म येनाहं निर्जितः पुरा	021a  
कलिना तत्कृतं कर्म त्वं तु मूढ न बुध्यसे	021c  
नाहं परकृतं दोषं त्वय्याधास्ये कथञ्चन	021e  
यथासुखं त्वं जीवस्व प्राणानभ्युत्सृजामि ते	022a  
तथैव च मम प्रीतिस्त्वयि वीर न संशयः	022c  
सौभ्रात्रं चैव मे त्वत्तो न कदाचित्प्रहास्यति	023a  
पुष्कर त्वं हि मे भ्राता सञ्जीवस्व शतं समाः	023c  
एवं नलः सान्त्वयित्वा भ्रातरं सत्यविक्रमः	024a  
स्वपुरं प्रेषयामास परिष्वज्य पुनः पुनः	024c  
सान्त्वितो नैषधेनैवं पुष्करः प्रत्युवाच तम्	025a  
पुण्यश्लोकं तदा राजन्नभिवाद्य कृताञ्जलिः	025c  
कीर्तिरस्तु तवाक्षय्या जीव वर्षायुतं सुखी	026a  
यो मे वितरसि प्राणानधिष्ठानं च पार्थिव	026c  
स तथा सत्कृतो राज्ञा मासमुष्य तदा नृपः	027a  
प्रययौ स्वपुरं हृष्टः पुष्करः स्वजनावृतः	027c  
महत्या सेनया राजन्विनीतैः परिचारकैः	028a  
भ्राजमान इवादित्यो वपुषा पुरुषर्षभ	028c  
प्रस्थाप्य पुष्करं राजा वित्तवन्तमनामयम्	029a  
प्रविवेश पुरं श्रीमानत्यर्थमुपशोभितम्	029c  
प्रविश्य सान्त्वयामास पौरांश्च निषधाधिपः	029e  
