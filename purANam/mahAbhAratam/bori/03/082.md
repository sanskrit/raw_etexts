पुलस्त्य उवाच	001  
ततो गच्छेत धर्मज्ञ धर्मतीर्थं पुरातनम्	001a  
तत्र स्नात्वा नरो राजन्धर्मशीलः समाहितः	001c  
आसप्तमं कुलं राजन्पुनीते नात्र संशयः	001e  
ततो गच्छेत धर्मज्ञ कारापतनमुत्तमम्	002a  
अग्निष्टोममवाप्नोति मुनिलोकं च गच्छति	002c  
सौगन्धिकं वनं राजंस्ततो गच्छेत मानवः	003a  
यत्र ब्रह्मादयो देवा ऋषयश्च तपोधनाः	003c  
सिद्धचारणगन्धर्वाः किन्नराः समहोरगाः	004a  
तद्वनं प्रविशन्नेव सर्वपापैः प्रमुच्यते	004c  
ततो हि सा सरिच्छ्रेष्ठा नदीनामुत्तमा नदी	005a  
प्लक्षाद्देवी स्रुता राजन्महापुण्या सरस्वती	005c  
तत्राभिषेकं कुर्वीत वल्मीकान्निःसृते जले	006a  
अर्चयित्वा पितॄन्देवानश्वमेधफलं लभेत्	006c  
ईशानाध्युषितं नाम तत्र तीर्थं सुदुर्लभम्	007a  
षट्सु शम्यानिपातेषु वल्मीकादिति निश्चयः	007c  
कपिलानां सहस्रं च वाजिमेधं च विन्दति	008a  
तत्र स्नात्वा नरव्याघ्र दृष्टमेतत्पुरातने	008c  
सुगन्धां शतकुम्भां च पञ्चयज्ञां च भारत	009a  
अभिगम्य नरश्रेष्ठ स्वर्गलोके महीयते	009c  
त्रिशूलखातं तत्रैव तीर्थमासाद्य भारत	010a  
तत्राभिषेकं कुर्वीत पितृदेवार्चने रतः	010c  
गाणपत्यं स लभते देहं त्यक्त्वा न संशयः	010e  
ततो गच्छेत राजेन्द्र देव्याः स्थानं सुदुर्लभम्	011a  
शाकम्भरीति विख्याता त्रिषु लोकेषु विश्रुता	011c  
दिव्यं वर्षसहस्रं हि शाकेन किल सुव्रत	012a  
आहारं सा कृतवती मासि मासि नराधिप	012c  
ऋषयोऽभ्यागतास्तत्र देव्या भक्त्या तपोधनाः	013a  
आतिथ्यं च कृतं तेषां शाकेन किल भारत	013c  
ततः शाकम्भरीत्येव नाम तस्याः प्रतिष्ठितम्	013e  
शाकम्भरीं समासाद्य ब्रह्मचारी समाहितः	014a  
त्रिरात्रमुषितः शाकं भक्षयेन्नियतः शुचिः	014c  
शाकाहारस्य यत्सम्यग्वर्षैर्द्वादशभिः फलम्	015a  
तत्फलं तस्य भवति देव्याश्छन्देन भारत	015c  
ततो गच्छेत्सुवर्णाक्षं त्रिषु लोकेषु विश्रुतम्	016a  
यत्र विष्णुः प्रसादार्थं रुद्रमाराधयत्पुरा	016c  
वरांश्च सुबहूँल्लेभे दैवतेषु सुदुर्लभान्	017a  
उक्तश्च त्रिपुरघ्नेन परितुष्टेन भारत	017c  
अपि चास्मत्प्रियतरो लोके कृष्ण भविष्यसि	018a  
त्वन्मुखं च जगत्कृत्स्नं भविष्यति न संशयः	018c  
तत्राभिगम्य राजेन्द्र पूजयित्वा वृषध्वजम्	019a  
अश्वमेधमवाप्नोति गाणपत्यं च विन्दति	019c  
धूमावतीं ततो गच्छेत्त्रिरत्रोपोषितो नरः	020a  
मनसा प्रार्थितान्कामाँल्लभते नात्र संशयः	020c  
देव्यास्तु दक्षिणार्धेन रथावर्तो नराधिप	021a  
तत्रारोहेत धर्मज्ञ श्रद्दधानो जितेन्द्रियः	021c  
महादेवप्रसादाद्धि गच्छेत परमां गतिम्	021e  
प्रदक्षिणमुपावृत्य गच्छेत भरतर्षभ	022a  
धारां नाम महाप्राज्ञ सर्वपापप्रणाशिनीम्	022c  
तत्र स्नात्वा नरव्याघ्र न शोचति नराधिप	022e  
ततो गच्छेत धर्मज्ञ नमस्कृत्य महागिरिम्	023a  
स्वर्गद्वारेण यत्तुल्यं गङ्गाद्वारं न संशयः	023c  
तत्राभिषेकं कुर्वीत कोटितीर्थे समाहितः	024a  
पुण्डरीकमवाप्नोति कुलं चैव समुद्धरेत्	024c  
सप्तगङ्गे त्रिगङ्गे च शक्रावर्ते च तर्पयन्	025a  
देवान्पितॄंश्च विधिवत्पुण्यलोके महीयते	025c  
ततः कनखले स्नात्वा त्रिरात्रोपोषितो नरः	026a  
अश्वमेधमवाप्नोति स्वर्गलोकं च गच्छति	026c  
कपिलावटं च गच्छेत तीर्थसेवी नराधिप	027a  
उष्यैकां रजनीं तत्र गोसहस्रफलं लभेत्	027c  
नागराजस्य राजेन्द्र कपिलस्य महात्मनाः	028a  
तीर्थं कुरुवरश्रेष्ठ सर्वलोकेषु विश्रुतम्	028c  
तत्राभिषेकं कुर्वीत नागतीर्थे नराधिप	029a  
कपिलानां सहस्रस्य फलं प्राप्नोति मानवः	029c  
ततो ललितिकां गच्छेच्छन्तनोस्तीर्थमुत्तमम्	030a  
तत्र स्नात्वा नरो राजन्न दुर्गतिमवाप्नुयात्	030c  
गङ्गासङ्गमयोश्चैव स्नाति यः सङ्गमे नरः	031a  
दशाश्वमेधानाप्नोति कुलं चैव समुद्धरेत्	031c  
ततो गच्छेत राजेन्द्र सुगन्धां लोकविश्रुताम्	032a  
सर्वपापविशुद्धात्मा ब्रह्मलोके महीयते	032c  
रुद्रावर्तं ततो गच्छेत्तीर्थसेवी नराधिप	033a  
तत्र स्नात्वा नरो राजन्स्वर्गलोके महीयते	033c  
गङ्गायाश्च नरश्रेष्ठ सरस्वत्याश्च सङ्गमे	034a  
स्नातोऽश्वमेधमाप्नोति स्वर्गलोकं च गच्छति	034c  
भद्रकर्णेश्वरं गत्वा देवमर्च्य यथाविधि	035a  
न दुर्गतिमवाप्नोति स्वर्गलोकं च गच्छति	035c  
ततः कुब्जाम्रकं गच्छेत्तीर्थसेवी यथाक्रमम्	036a  
गोसहस्रमवाप्नोति स्वर्गलोकं च गच्छति	036c  
अरुन्धतीवटं गच्छेत्तीर्थसेवी नराधिप	037a  
सामुद्रकमुपस्पृश्य त्रिरात्रोपोषितो नरः	037c  
गोसहस्रफलं विन्देत्कुलं चैव समुद्धरेत्	037e  
ब्रह्मावर्तं ततो गच्छेद्ब्रह्मचारी समाहितः	038a  
अश्वमेधमवाप्नोति स्वर्गलोकं च गच्छति	038c  
यमुनाप्रभवं गत्वा उपस्पृश्य च यामुने	039a  
अश्वमेधफलं लब्ध्वा स्वर्गलोके महीयते	039c  
दर्वीसङ्क्रमणं प्राप्य तीर्थं त्रैलोक्यविश्रुतम्	040a  
अश्वमेधमवाप्नोति स्वर्गलोकं च गच्छति	040c  
सिन्धोश्च प्रभवं गत्वा सिद्धगन्धर्वसेवितम्	041a  
तत्रोष्य रजनीः पञ्च विन्द्याद्बहु सुवर्णकम्	041c  
अथ वेदीं समासाद्य नरः परमदुर्गमाम्	042a  
अश्वमेधमवाप्नोति गच्छेच्चौशनसीं गतिम्	042c  
ऋषिकुल्यां समासाद्य वासिष्ठं चैव भारत	043a  
वासिष्ठं समतिक्रम्य सर्वे वर्णा द्विजातयः	043c  
ऋषिकुल्यां नरः स्नात्वा ऋषिलोकं प्रपद्यते	044a  
यदि तत्र वसेन्मासं शाकाहारो नराधिप	044c  
भृगुतुङ्गं समासाद्य वाजिमेधफलं लभेत्	045a  
गत्वा वीरप्रमोक्षं च सर्वपापैः प्रमुच्यते	045c  
कृत्तिकामघयोश्चैव तीर्थमासाद्य भारत	046a  
अग्निष्टोमातिरात्राभ्यां फलं प्राप्नोति पुण्यकृत्	046c  
ततः सन्ध्यां समासाद्य विद्यातीर्थमनुत्तमम्	047a  
उपस्पृश्य च विद्यानां सर्वासां पारगो भवेत्	047c  
महाश्रमे वसेद्रात्रिं सर्वपापप्रमोचने	048a  
एककालं निराहारो लोकानावसते शुभान्	048c  
षष्ठकालोपवासेन मासमुष्य महालये	049a  
सर्वपापविशुद्धात्मा विन्द्याद्बहु सुवर्णकम्	049c  
अथ वेतसिकां गत्वा पितामहनिषेविताम्	050a  
अश्वमेधमवाप्नोति गच्छेच्चौशनसीं गतिम्	050c  
अथ सुन्दरिकातीर्थं प्राप्य सिद्धनिषेवितम्	051a  
रूपस्य भागी भवति दृष्टमेतत्पुरातने	051c  
ततो वै ब्राह्मणीं गत्वा ब्रह्मचारी जितेन्द्रियः	052a  
पद्मवर्णेन यानेन ब्रह्मलोकं प्रपद्यते	052c  
ततश्च नैमिषं गच्छेत्पुण्यं सिद्धनिषेवितम्	053a  
तत्र नित्यं निवसति ब्रह्मा देवगणैर्वृतः	053c  
नैमिषं प्रार्थयानस्य पापस्यार्धं प्रणश्यति	054a  
प्रविष्टमात्रस्तु नरः सर्वपापैः प्रमुच्यते	054c  
तत्र मासं वसेद्धीरो नैमिषे तीर्थतत्परः	055a  
पृथिव्यां यानि तीर्थानि नैमिषे तानि भारत	055c  
अभिषेककृतस्तत्र नियतो नियताशनः	056a  
गवामयस्य यज्ञस्य फलं प्राप्नोति भारत	056c  
पुनात्यासप्तमं चैव कुलं भरतसत्तम	056e  
यस्त्यजेन्नैमिषे प्राणानुपवासपरायणः	057a  
स मोदेत्स्वर्गलोकस्थ एवमाहुर्मनीषिणः	057c  
नित्यं पुण्यं च मेध्यं च नैमिषं नृपसत्तम	057e  
गङ्गोद्भेदं समासाद्य त्रिरात्रोपोषितो नरः	058a  
वाजपेयमवाप्नोति ब्रह्मभूतश्च जायते	058c  
सरस्वतीं समासाद्य तर्पयेत्पितृदेवताः	059a  
सारस्वतेषु लोकेषु मोदते नात्र संशयः	059c  
ततश्च बाहुदां गच्छेद्ब्रह्मचारी समाहितः	060a  
देवसत्रस्य यज्ञस्य फलं प्राप्नोति मानवः	060c  
ततश्चीरवतीं गच्छेत्पुण्यां पुण्यतमैर्वृताम्	061a  
पितृदेवार्चनरतो वाजपेयमवाप्नुयात्	061c  
विमलाशोकमासाद्य विराजति यथा शशी	062a  
तत्रोष्य रजनीमेकां स्वर्गलोके महीयते	062c  
गोप्रतारं ततो गच्छेत्सरय्वास्तीर्थमुत्तमम्	063a  
यत्र रामो गतः स्वर्गं सभृत्यबलवाहनः	063c  
देहं त्यक्त्वा दिवं यातस्तस्य तीर्थस्य तेजसा	064a  
रामस्य च प्रसादेन व्यवसायाच्च भारत	064c  
तस्मिंस्तीर्थे नरः स्नात्वा गोप्रतारे नराधिप	065a  
सर्वपापविशुद्धात्मा स्वर्गलोके महीयते	065c  
रामतीर्थे नरः स्नात्वा गोमत्यां कुरुनन्दन	066a  
अश्वमेधमवाप्नोति पुनाति च कुलं नरः	066c  
शतसाहस्रिकं तत्र तीर्थं भरतसत्तम	067a  
तत्रोपस्पर्शनं कृत्वा नियतो नियताशनः	067c  
गोसहस्रफलं पुण्यं प्राप्नोति भरतर्षभ	067e  
ततो गच्छेत राजेन्द्र भर्तृस्थानमनुत्तमम्	068a  
कोटितीर्थे नरः स्नात्वा अर्चयित्वा गुहं नृप	068c  
गोसहस्रफलं विन्देत्तेजस्वी च भवेन्नरः	068e  
ततो वाराणसीं गत्वा अर्चयित्वा वृषध्वजम्	069a  
कपिलाह्रदे नरः स्नात्वा राजसूयफलं लभेत्	069c  
मार्कण्डेयस्य राजेन्द्र तीर्थमासाद्य दुर्लभम्	070a  
गोमतीगङ्गयोश्चैव सङ्गमे लोकविश्रुते	070c  
अग्निष्टोममवाप्नोति कुलं चैव समुद्धरेत्	070e  
ततो गयां समासाद्य ब्रह्मचारी जितेन्द्रियः	071a  
अश्वमेधमवाप्नोति गमनादेव भारत	071c  
तत्राक्षयवटो नाम त्रिषु लोकेषु विश्रुतः	072a  
पितॄणां तत्र वै दत्तमक्षयं भवति प्रभो	072c  
महानद्यामुपस्पृश्य तर्पयेत्पितृदेवताः	073a  
अक्षयान्प्राप्नुयाल्लोकान्कुलं चैव समुद्धरेत्	073c  
ततो ब्रह्मसरो गच्छेद्धर्मारण्योपशोभितम्	074a  
पौण्डरीकमवाप्नोति प्रभातामेव शर्वरीम्	074c  
तस्मिन्सरसि राजेन्द्र ब्रह्मणो यूप उच्छ्रितः	075a  
यूपं प्रदक्षिणं कृत्वा वाजपेयफलं लभेत्	075c  
ततो गच्छेत राजेन्द्र धेनुकां लोकविश्रुताम्	076a  
एकरात्रोषितो राजन्प्रयच्छेत्तिलधेनुकाम्	076c  
सर्वपापविशुद्धात्मा सोमलोकं व्रजेद्ध्रुवम्	076e  
तत्र चिह्नं महाराज अद्यापि हि न संशयः	077a  
कपिला सह वत्सेन पर्वते विचरत्युत	077c  
सवत्सायाः पदानि स्म दृश्यन्तेऽद्यापि भारत	077e  
तेषूपस्पृश्य राजेन्द्र पदेषु नृपसत्तम	078a  
यत्किञ्चिदशुभं कर्म तत्प्रणश्यति भारत	078c  
ततो गृध्रवटं गच्छेत्स्थानं देवस्य धीमतः	079a  
स्नायीत भस्मना तत्र अभिगम्य वृषध्वजम्	079c  
ब्राह्मणेन भवेच्चीर्णं व्रतं द्वादशवार्षिकम्	080a  
इतरेषां तु वर्णानां सर्वपापं प्रणश्यति	080c  
गच्छेत तत उद्यन्तं पर्वतं गीतनादितम्	081a  
सावित्रं तु पदं तत्र दृश्यते भरतर्षभ	081c  
तत्र सन्ध्यामुपासीत ब्राह्मणः संशितव्रतः	082a  
उपास्ता च भवेत्सन्ध्या तेन द्वादशवार्षिकी	082c  
योनिद्वारं च तत्रैव विश्रुतं भरतर्षभ	083a  
तत्राभिगम्य मुच्येत पुरुषो योनिसङ्करात्	083c  
कृष्णशुक्लावुभौ पक्षौ गयायां यो वसेन्नरः	084a  
पुनात्यासप्तमं राजन्कुलं नास्त्यत्र संशयः	084c  
एष्टव्या बहवः पुत्रा यद्येकोऽपि गयां व्रजेत्	085a  
यजेत वाश्वमेधेन नीलं वा वृषमुत्सृजेत्	085c  
ततः फल्गुं व्रजेद्राजंस्तीर्थसेवी नराधिप	086a  
अश्वमेधमवाप्नोति सिद्धिं च महतीं व्रजेत्	086c  
ततो गच्छेत राजेन्द्र धर्मपृष्ठं समाहितः	087a  
यत्र धर्मो महाराज नित्यमास्ते युधिष्ठिर	087c  
अभिगम्य ततस्तत्र वाजिमेधफलं लभेत्	087e  
ततो गच्छेत राजेन्द्र ब्रह्मणस्तीर्थमुत्तमम्	088a  
तत्रार्चयित्वा राजेन्द्र ब्रह्माणममितौजसम्	088c  
राजसूयाश्वमेधाभ्यां फलं प्राप्नोति मानवः	088e  
ततो राजगृहं गच्छेत्तीर्थसेवी नराधिप	089a  
उपस्पृश्य तपोदेषु काक्षीवानिव मोदते	089c  
यक्षिण्या नैत्यकं तत्र प्राश्नीत पुरुषः शुचिः	090a  
यक्षिण्यास्तु प्रसादेन मुच्यते भ्रूणहत्यया	090c  
मणिनागं ततो गत्वा गोसहस्रफलं लभेत्	091a  
नैत्यकं भुञ्जते यस्तु मणिनागस्य मानवः	091c  
दष्टस्याशीविषेणापि न तस्य क्रमते विषम्	092a  
तत्रोष्य रजनीमेकां सर्वपापैः प्रमुच्यते	092c  
ततो गच्छेत ब्रह्मर्षेर्गौतमस्य वनं नृप	093a  
अहल्याया ह्रदे स्नात्वा व्रजेत परमां गतिम्	093c  
अभिगम्य श्रियं राजन्विन्दते श्रियमुत्तमाम्	093e  
तत्रोदपानो धर्मज्ञ त्रिषु लोकेषु विश्रुतः	094a  
तत्राभिषेकं कृत्वा तु वाजिमेधमवाप्नुयात्	094c  
जनकस्य तु राजर्षेः कूपस्त्रिदशपूजितः	095a  
तत्राभिषेकं कृत्वा तु विष्णुलोकमवाप्नुयात्	095c  
ततो विनशनं गच्छेत्सर्वपापप्रमोचनम्	096a  
वाजपेयमवाप्नोति सोमलोकं च गच्छति	096c  
गण्डकीं तु समासाद्य सर्वतीर्थजलोद्भवाम्	097a  
वाजपेयमवाप्नोति सूर्यलोकं च गच्छति	097c  
ततोऽधिवंश्यं धर्मज्ञ समाविश्य तपोवनम्	098a  
गुह्यकेषु महाराज मोदते नात्र संशयः	098c  
कम्पनां तु समासाद्य नदीं सिद्धनिषेविताम्	099a  
पुण्डरीकमवाप्नोति सूर्यलोकं च गच्छति	099c  
ततो विशालामासाद्य नदीं त्रैलोक्यविश्रुताम्	100a  
अग्निष्टोममवाप्नोति स्वर्गलोकं च गच्छति	100c  
अथ माहेश्वरीं धारां समासाद्य नराधिप	101a  
अश्वमेधमवाप्नोति कुलं चैव समुद्धरेत्	101c  
दिवौकसां पुष्करिणीं समासाद्य नरः शुचिः	102a  
न दुर्गतिमवाप्नोति वाजपेयं च विन्दति	102c  
महेश्वरपदं गच्छेद्ब्रह्मचारी समाहितः	103a  
महेश्वरपदे स्नात्वा वाजिमेधफलं लभेत्	103c  
तत्र कोटिस्तु तीर्थानां विश्रुता भरतर्षभ	104a  
कूर्मरूपेण राजेन्द्र असुरेण दुरात्मना	104c  
ह्रियमाणाहृता राजन्विष्णुना प्रभविष्णुना	104e  
तत्राभिषेकं कुर्वाणस्तीर्थकोट्यां युधिष्ठिर	105a  
पुण्डरीकमवाप्नोति विष्णुलोकं च गच्छति	105c  
ततो गच्छेत राजेन्द्र स्थानं नारायणस्य तु	106a  
सदा सन्निहितो यत्र हरिर्वसति भारत	106c  
शालग्राम इति ख्यातो विष्णोरद्भुतकर्मणः	106e  
अभिगम्य त्रिलोकेशं वरदं विष्णुमव्ययम्	107a  
अश्वमेधमवाप्नोति विष्णुलोकं च गच्छति	107c  
तत्रोदपानो धर्मज्ञ सर्वपापप्रमोचनः	108a  
समुद्रास्तत्र चत्वारः कूपे सन्निहिताः सदा	108c  
तत्रोपस्पृश्य राजेन्द्र न दुर्गतिमवाप्नुयात्	108e  
अभिगम्य महादेवं वरदं विष्णुमव्ययम्	109a  
विराजति यथा सोम ऋणैर्मुक्तो युधिष्ठिर	109c  
जातिस्मर उपस्पृश्य शुचिः प्रयतमानसः	110a  
जातिस्मरत्वं प्राप्नोति स्नात्वा तत्र न संशयः	110c  
वटेश्वरपुरं गत्वा अर्चयित्वा तु केशवम्	111a  
ईप्सिताँल्लभते कामानुपवासान्न संशयः	111c  
ततस्तु वामनं गत्वा सर्वपापप्रमोचनम्	112a  
अभिवाद्य हरिं देवं न दुर्गतिमवाप्नुयात्	112c  
भरतस्याश्रमं गत्वा सर्वपापप्रमोचनम्	113a  
कौशिकीं तत्र सेवेत महापातकनाशिनीम्	113c  
राजसूयस्य यज्ञस्य फलं प्राप्नोति मानवः	113e  
ततो गच्छेत धर्मज्ञ चम्पकारण्यमुत्तमम्	114a  
तत्रोष्य रजनीमेकां गोसहस्रफलं लभेत्	114c  
अथ ज्येष्ठिलमासाद्य तीर्थं परमसम्मतम्	115a  
उपोष्य रजनीमेकामग्निष्टोमफलं लभेत्	115c  
तत्र विश्वेश्वरं दृष्ट्वा देव्या सह महाद्युतिम्	116a  
मित्रावरुणयोर्लोकानाप्नोति पुरुषर्षभ	116c  
कन्यासंवेद्यमासाद्य नियतो नियताशनः	117a  
मनोः प्रजापतेर्लोकानाप्नोति भरतर्षभ	117c  
कन्यायां ये प्रयच्छन्ति पानमन्नं च भारत	118a  
तदक्षयमिति प्राहुरृषयः संशितव्रताः	118c  
निश्चीरां च समासाद्य त्रिषु लोकेषु विश्रुताम्	119a  
अश्वमेधमवाप्नोति विष्णुलोकं च गच्छति	119c  
ये तु दानं प्रयच्छन्ति निश्चीरासङ्गमे नराः	120a  
ते यान्ति नरशार्दूल ब्रह्मलोकं न संशयः	120c  
तत्राश्रमो वसिष्ठस्य त्रिषु लोकेषु विश्रुतः	121a  
तत्राभिषेकं कुर्वाणो वाजपेयमवाप्नुयात्	121c  
देवकूटं समासाद्य ब्रह्मर्षिगणसेवितम्	122a  
अश्वमेधमवाप्नोति कुलं चैव समुद्धरेत्	122c  
ततो गच्छेत राजेन्द्र कौशिकस्य मुनेर्ह्रदम्	123a  
यत्र सिद्धिं परां प्राप्तो विश्वामित्रोऽथ कौशिकः	123c  
तत्र मासं वसेद्वीर कौशिक्यां भरतर्षभ	124a  
अश्वमेधस्य यत्पुण्यं तन्मासेनाधिगच्छति	124c  
सर्वतीर्थवरे चैव यो वसेत महाह्रदे	125a  
न दुर्गतिमवाप्नोति विन्देद्बहु सुवर्णकम्	125c  
कुमारमभिगत्वा च वीराश्रमनिवासिनम्	126a  
अश्वमेधमवाप्नोति नरो नास्त्यत्र संशयः	126c  
अग्निधारां समासाद्य त्रिषु लोकेषु विश्रुताम्	127a  
अग्निष्टोममवाप्नोति न च स्वर्गान्निवर्तते	127c  
पितामहसरो गत्वा शैलराजप्रतिष्ठितम्	128a  
तत्राभिषेकं कुर्वाणो अग्निष्टोमफलं लभेत्	128c  
पितामहस्य सरसः प्रस्रुता लोकपावनी	129a  
कुमारधारा तत्रैव त्रिषु लोकेषु विश्रुता	129c  
यत्र स्नात्वा कृतार्थोऽस्मीत्यात्मानमवगच्छति	130a  
षष्ठकालोपवासेन मुच्यते ब्रह्महत्यया	130c  
शिखरं वै महादेव्या गौर्यास्त्रैलोक्यविश्रुतम्	131a  
समारुह्य नरः श्राद्धः स्तनकुण्डेषु संविशेत्	131c  
तत्राभिषेकं कुर्वाणः पितृदेवार्चने रतः	132a  
हयमेधमवाप्नोति शक्रलोकं च गच्छति	132c  
ताम्रारुणं समासाद्य ब्रह्मचारी समाहितः	133a  
अश्वमेधमवाप्नोति शक्रलोकं च गच्छति	133c  
नन्दिन्यां च समासाद्य कूपं त्रिदशसेवितम्	134a  
नरमेधस्य यत्पुण्यं तत्प्राप्नोति कुरूद्वह	134c  
कालिकासङ्गमे स्नात्वा कौशिक्यारुणयोर्यतः	135a  
त्रिरात्रोपोषितो विद्वान्सर्वपापैः प्रमुच्यते	135c  
उर्वशीतीर्थमासाद्य ततः सोमाश्रमं बुधः	136a  
कुम्भकर्णाश्रमे स्नात्वा पूज्यते भुवि मानवः	136c  
स्नात्वा कोकामुखे पुण्ये ब्रह्मचारी यतव्रतः	137a  
जातिस्मरत्वं प्राप्नोति दृष्टमेतत्पुरातने	137c  
सकृन्नन्दां समासाद्य कृतात्मा भवति द्विजः	138a  
सर्वपापविशुद्धात्मा शक्रलोकं च गच्छति	138c  
ऋषभद्वीपमासाद्य सेव्यं क्रौञ्चनिषूदनम्	139a  
सरस्वत्यामुपस्पृश्य विमानस्थो विराजते	139c  
औद्दालकं महाराज तीर्थं मुनिनिषेवितम्	140a  
तत्राभिषेकं कुर्वीत सर्वपापैः प्रमुच्यते	140c  
धर्मतीर्थं समासाद्य पुण्यं ब्रह्मर्षिसेवितम्	141a  
वाजपेयमवाप्नोति नरो नास्त्यत्र संशयः	141c  
तथा चम्पां समासाद्य भागीरथ्यां कृतोदकः	142a  
दण्डार्कमभिगम्यैव गोसहस्रफलं लभेत्	142c  
लवेडिकां ततो गच्छेत्पुण्यां पुण्योपसेविताम्	143a  
वाजपेयमवाप्नोति विमानस्थश्च पूज्यते	143c  
