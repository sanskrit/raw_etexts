वैशम्पायन उवाच	001  
सुदीर्घमुष्णं निःश्वस्य धृतराष्ट्रोऽम्बिकासुतः	001a  
अब्रवीत्सञ्जयं सूतमामन्त्र्य भरतर्षभ	001c  
देवपुत्रौ महाभागौ देवराजसमद्युती	002a  
नकुलः सहदेवश्च पाण्डवौ युद्धदुर्मदौ	002c  
दृढायुधौ दूरपातौ युद्धे च कृतनिश्चयौ	003a  
शीघ्रहस्तौ दृढक्रोधौ नित्ययुक्तौ तरस्विनौ	003c  
भीमार्जुनौ पुरोधाय यदा तौ रणमूर्धनि	004a  
स्थास्येते सिंहविक्रान्तावश्विनाविव दुःसहौ	004c  
न शेषमिह पश्यामि तदा सैन्यस्य सञ्जय	004e  
तौ ह्यप्रतिरथौ युद्धे देवपुत्रौ महारथौ	005a  
द्रौपद्यास्तं परिक्लेशं न क्षंस्येते त्वमर्षिणौ	005c  
वृष्णयो वा महेष्वासा पाञ्चाला वा महौजसः	006a  
युधि सत्याभिसन्धेन वासुदेवेन रक्षिताः	006c  
प्रधक्ष्यन्ति रणे पार्थाः पुत्राणां मम वाहिनीम्	006e  
रामकृष्णप्रणीतानां वृष्णीनां सूतनन्दन	007a  
न शक्यः सहितुं वेगः पर्वतैरपि संयुगे	007c  
तेषां मध्ये महेष्वासो भीमो भीमपराक्रमः	008a  
शैक्यया वीरघातिन्या गदया विचरिष्यति	008c  
तथा गाण्डीवनिर्घोषं विस्फूर्जितमिवाशनेः	009a  
गदावेगं च भीमस्य नालं सोढुं नराधिपाः	009c  
ततोऽहं सुहृदां वाचो दुर्योधनवशानुगः	010a  
स्मरणीयाः स्मरिष्यामि मया या न कृताः पुरा	010c  
सञ्जय उवाच	011  
व्यतिक्रमोऽयं सुमहांस्त्वया राजन्नुपेक्षितः	011a  
समर्थेनापि यन्मोहात्पुत्रस्ते न निवारितः	011c  
श्रुत्वा हि निर्जितान्द्यूते पाण्डवान्मधुसूदनः	012a  
त्वरितः काम्यके पार्थान्समभावयदच्युतः	012c  
द्रुपदस्य तथा पुत्रा धृष्टद्युम्नपुरोगमाः	013a  
विराटो धृष्टकेतुश्च केकयाश्च महारथाः	013c  
तैश्च यत्कथितं तत्र दृष्ट्वा पार्थान्पराजितान्	014a  
चारेण विदितं सर्वं तन्मया वेदितं च ते	014c  
समागम्य वृतस्तत्र पाण्डवैर्मधुसूदनः	015a  
सारथ्ये फल्गुनस्याजौ तथेत्याह च तान्हरिः	015c  
अमर्षितो हि कृष्णोऽपि दृष्ट्वा पार्थांस्तथागतान्	016a  
कृष्णाजिनोत्तरासङ्गानब्रवीच्च युधिष्ठिरम्	016c  
या सा समृद्धिः पार्थानामिन्द्रप्रस्थे बभूव ह	017a  
राजसूये मया दृष्टा नृपैरन्यैः सुदुर्लभा	017c  
यत्र सर्वान्महीपालाञ्शस्त्रतेजोभयार्दितान्	018a  
सवङ्गाङ्गान्सपौण्ड्रोड्रान्सचोलद्रविडान्ध्रकान्	018c  
सागरानूपगांश्चैव ये च पत्तनवासिनः	019a  
सिंहलान्बर्बरान्म्लेच्छान्ये च जाङ्गलवासिनः	019c  
पश्चिमानि च राज्यानि शतशः सागरान्तिकान्	020a  
पह्लवान्दरदान्सर्वान्किरातान्यवनाञ्शकान्	020c  
हारहूणांश्च चीनांश्च तुखारान्सैन्धवांस्तथा	021a  
जागुडान्रमठान्मुण्डान्स्त्रीराज्यानथ तङ्गणान्	021c  
एते चान्ये च बहवो ये च ते भरतर्षभ	022a  
आगतानहमद्राक्षं यज्ञे ते परिवेषकान्	022c  
सा ते समृद्धिर्यैरात्ता चपला प्रतिसारिणी	023a  
आदाय जीवितं तेषामाहरिष्यामि तामहम्	023c  
रामेण सह कौरव्य भीमार्जुनयमैस्तथा	024a  
अक्रूरगदसाम्बैश्च प्रद्युम्नेनाहुकेन च	024c  
धृष्टद्युम्नेन वीरेण शिशुपालात्मजेन च	024e  
दुर्योधनं रणे हत्वा सद्यः कर्णं च भारत	025a  
दुःशासनं सौबलेयं यश्चान्यः प्रतियोत्स्यते	025c  
ततस्त्वं हास्तिनपुरे भ्रातृभिः सहितो वसन्	026a  
धार्तराष्ट्रीं श्रियं प्राप्य प्रशाधि पृथिवीमिमाम्	026c  
अथैनमब्रवीद्राजा तस्मिन्वीरसमागमे	027a  
शृण्वत्सु तेषु सर्वेषु धृष्टद्युम्नमुखेषु च	027c  
प्रतिगृह्णामि ते वाचं सत्यामेतां जनार्दन	028a  
अमित्रान्मे महाबाहो सानुबन्धान्हनिष्यसि	028c  
वर्षात्त्रयोदशादूर्ध्वं सत्यं मां कुरु केशव	029a  
प्रतिज्ञातो वने वासो राजमध्ये मया ह्ययम्	029c  
तद्धर्मराजवचनं प्रतिश्रुत्य सभासदः	030a  
धृष्टद्युम्नपुरोगास्ते शमयामासुरञ्जसा	030c  
केशवं मधुरैर्वाक्यैः कालयुक्तैरमर्षितम्	030e  
पाञ्चालीं चाहुरक्लिष्टां वासुदेवस्य शृण्वतः	031a  
दुर्योधनस्तव क्रोधाद्देवि त्यक्ष्यति जीवितम्	031c  
प्रतिजानीम ते सत्यं मा शुचो वरवर्णिनि	031e  
ये स्म ते कुपितां कृष्णे दृष्ट्वा त्वां प्राहसंस्तदा	032a  
मांसानि तेषां खादन्तो हसिष्यन्ति मृगद्विजाः	032c  
पास्यन्ति रुधिरं तेषां गृध्रा गोमायवस्तथा	033a  
उत्तमाङ्गानि कर्षन्तो यैस्त्वं कृष्टा सभातले	033c  
तेषां द्रक्ष्यसि पाञ्चालि गात्राणि पृथिवीतले	034a  
क्रव्यादैः कृष्यमाणानि भक्ष्यमाणानि चासकृत्	034c  
परिक्लिष्टासि यैस्तत्र यैश्चापि समुपेक्षिता	035a  
तेषामुत्कृत्तशिरसां भूमिः पास्यति शोणितम्	035c  
एवं बहुविधा वाचस्तदोचुः पुरुषर्षभाः	036a  
सर्वे तेजस्विनः शूराः सर्वे चाहतलक्षणाः	036c  
ते धर्मराजेन वृता वर्षादूर्ध्वं त्रयोदशात्	037a  
पुरस्कृत्योपयास्यन्ति वासुदेवं महारथाः	037c  
रामश्च कृष्णश्च धनञ्जयश्च प्रद्युम्नसाम्बौ युयुधानभीमौ	038a  
माद्रीसुतौ केकयराजपुत्राः पाञ्चालपुत्राः सह धर्मराज्ञा	038c  
एतान्सर्वाँल्लोकवीरानजेयान्महात्मनः सानुबन्धान्ससैन्यान्	039a  
को जीवितार्थी समरे प्रत्युदीयात्क्रुद्धान्सिंहान्केसरिणो यथैव	039c  
धृतराष्ट्र उवाच	040  
यन्माब्रवीद्विदुरो द्यूतकाले त्वं पाण्डवाञ्जेष्यसि चेन्नरेन्द्र	040a  
ध्रुवं कुरूणामयमन्तकालो महाभयो भविता शोणितौघः	040c  
मन्ये तथा तद्भवितेति सूत यथा क्षत्ता प्राह वचः पुरा माम्	041a  
असंशयं भविता युद्धमेतद्गते काले पाण्डवानां यथोक्तम्	041c  
