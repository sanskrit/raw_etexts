वैशम्पायन उवाच	001  
धनञ्जयोत्सुकास्ते तु वने तस्मिन्महारथाः	001a  
न्यवसन्त महाभागा द्रौपद्या सह पाण्डवाः	001c  
अथापश्यन्महात्मानं देवर्षिं तत्र नारदम्	002a  
दीप्यमानं श्रिया ब्राह्म्या दीप्ताग्निसमतेजसम्	002c  
स तैः परिवृतः श्रीमान्भ्रातृभिः कुरुसत्तमः	003a  
विबभावतिदीप्तौजा देवैरिव शतक्रतुः	003c  
यथा च वेदान्सावित्री याज्ञसेनी तथा सती	004a  
न जहौ धर्मतः पार्थान्मेरुमर्कप्रभा यथा	004c  
प्रतिगृह्य तु तां पूजां नारदो भगवानृषिः	005a  
आश्वासयद्धर्मसुतं युक्तरूपमिवानघ	005c  
उवाच च महात्मानं धर्मराजं युधिष्ठिरम्	006a  
ब्रूहि धर्मभृतां श्रेष्ठ केनार्थः किं ददामि ते	006c  
अथ धर्मसुतो राजा प्रणम्य भ्रातृभिः सह	007a  
उवाच प्राञ्जलिर्वाक्यं नारदं देवसम्मितम्	007c  
त्वयि तुष्टे महाभाग सर्वलोकाभिपूजिते	008a  
कृतमित्येव मन्येऽहं प्रसादात्तव सुव्रत	008c  
यदि त्वहमनुग्राह्यो भ्रातृभिः सहितोऽनघ	009a  
सन्देहं मे मुनिश्रेष्ठ हृदिस्थं छेत्तुमर्हसि	009c  
प्रदक्षिणं यः कुरुते पृथिवीं तीर्थतत्परः	010a  
किं फलं तस्य कार्त्स्न्येन तद्ब्रह्मन्वक्तुमर्हसि	010c  
नारद उवाच	011  
शृणु राजन्नवहितो यथा भीष्मेण भारत	011a  
पुलस्त्यस्य सकाशाद्वै सर्वमेतदुपश्रुतम्	011c  
पुरा भागीरथीतीरे भीष्मो धर्मभृतां वरः	012a  
पित्र्यं व्रतं समास्थाय न्यवसन्मुनिवत्तदा	012c  
शुभे देशे महाराज पुण्ये देवर्षिसेविते	013a  
गङ्गाद्वारे महातेजा देवगन्धर्वसेविते	013c  
स पितॄंस्तर्पयामास देवांश्च परमद्युतिः	014a  
ऋषींश्च तोषयामास विधिदृष्टेन कर्मणा	014c  
कस्यचित्त्वथ कालस्य जपन्नेव महातपाः	015a  
ददर्शाद्भुतसङ्काशं पुलस्त्यमृषिसत्तमम्	015c  
स तं दृष्ट्वोग्रतपसं दीप्यमानमिव श्रिया	016a  
प्रहर्षमतुलं लेभे विस्मयं च परं ययौ	016c  
उपस्थितं महाराज पूजयामास भारत	017a  
भीष्मो धर्मभृतां श्रेष्ठो विधिदृष्टेन कर्मणा	017c  
शिरसा चार्घ्यमादाय शुचिः प्रयतमानसः	018a  
नाम सङ्कीर्तयामास तस्मिन्ब्रह्मर्षिसत्तमे	018c  
भीष्मोऽहमस्मि भद्रं ते दासोऽस्मि तव सुव्रत	019a  
तव सन्दर्शनादेव मुक्तोऽहं सर्वकिल्बिषैः	019c  
एवमुक्त्वा महाराज भीष्मो धर्मभृतां वरः	020a  
वाग्यतः प्राञ्जलिर्भूत्वा तूष्णीमासीद्युधिष्ठिर	020c  
तं दृष्ट्वा नियमेनाथ स्वाध्यायाम्नायकर्शितम्	021a  
भीष्मं कुरुकुलश्रेष्ठं मुनिः प्रीतमनाभवत्	021c  
पुलस्त्य उवाच	022  
अनेन तव धर्मज्ञ प्रश्रयेण दमेन च	022a  
सत्येन च महाभाग तुष्टोऽस्मि तव सर्वशः	022c  
यस्येदृशस्ते धर्मोऽयं पितृभक्त्याश्रितोऽनघ	023a  
तेन पश्यसि मां पुत्र प्रीतिश्चापि मम त्वयि	023c  
अमोघदर्शी भीष्माहं ब्रूहि किं करवाणि ते	024a  
यद्वक्ष्यसि कुरुश्रेष्ठ तस्य दातास्मि तेऽनघ	024c  
भीष्म उवाच	025  
प्रीते त्वयि महाभाग सर्वलोकाभिपूजिते	025a  
कृतमित्येव मन्येऽहं यदहं दृष्टवान्प्रभुम्	025c  
यदि त्वहमनुग्राह्यस्तव धर्मभृतां वर	026a  
वक्ष्यामि हृत्स्थं सन्देहं तन्मे त्वं वक्तुमर्हसि	026c  
अस्ति मे भगवन्कश्चित्तीर्थेभ्यो धर्मसंशयः	027a  
तमहं श्रोतुमिच्छामि पृथक्सङ्कीर्तितं त्वया	027c  
प्रदक्षिणं यः पृथिवीं करोत्यमितविक्रम	028a  
किं फलं तस्य विप्रर्षे तन्मे ब्रूहि तपोधन	028c  
पुलस्त्य उवाच	029  
हन्त तेऽहं प्रवक्ष्यामि यदृषीणां परायणम्	029a  
तदेकाग्रमनास्तात शृणु तीर्थेषु यत्फलम्	029c  
यस्य हस्तौ च पादौ च मनश्चैव सुसंयतम्	030a  
विद्या तपश्च कीर्तिश्च स तीर्थफलमश्नुते	030c  
प्रतिग्रहादुपावृत्तः सन्तुष्टो नियतः शुचिः	031a  
अहङ्कारनिवृत्तश्च स तीर्थफलमश्नुते	031c  
अकल्कको निरारम्भो लघ्वाहारो जितेन्द्रियः	032a  
विमुक्तः सर्वदोषैर्यः स तीर्थफलमश्नुते	032c  
अक्रोधनश्च राजेन्द्र सत्यशीलो दृढव्रतः	033a  
आत्मोपमश्च भूतेषु स तीर्थफलमश्नुते	033c  
ऋषिभिः क्रतवः प्रोक्ता वेदेष्विह यथाक्रमम्	034a  
फलं चैव यथातत्त्वं प्रेत्य चेह च सर्वशः	034c  
न ते शक्या दरिद्रेण यज्ञाः प्राप्तुं महीपते	035a  
बहूपकरणा यज्ञा नानासम्भारविस्तराः	035c  
प्राप्यन्ते पार्थिवैरेते समृद्धैर्वा नरैः क्वचित्	036a  
नार्थन्यूनोपकरणैरेकात्मभिरसंहतैः	036c  
यो दरिद्रैरपि विधिः शक्यः प्राप्तुं नरेश्वर	037a  
तुल्यो यज्ञफलैः पुण्यैस्तं निबोध युधां वर	037c  
ऋषीणां परमं गुह्यमिदं भरतसत्तम	038a  
तीर्थाभिगमनं पुण्यं यज्ञैरपि विशिष्यते	038c  
अनुपोष्य त्रिरात्राणि तीर्थान्यनभिगम्य च	039a  
अदत्त्वा काञ्चनं गाश्च दरिद्रो नाम जायते	039c  
अग्निष्टोमादिभिर्यज्ञैरिष्ट्वा विपुलदक्षिणैः	040a  
न तत्फलमवाप्नोति तीर्थाभिगमनेन यत्	040c  
नृलोके देवदेवस्य तीर्थं त्रैलोक्यविश्रुतम्	041a  
पुष्करं नाम विख्यातं महाभागः समाविशेत्	041c  
दश कोटिसहस्राणि तीर्थानां वै महीपते	042a  
सान्निध्यं पुष्करे येषां त्रिसन्ध्यं कुरुनन्दन	042c  
आदित्या वसवो रुद्राः साध्याश्च समरुद्गणाः	043a  
गन्धर्वाप्सरसश्चैव नित्यं सन्निहिता विभो	043c  
यत्र देवास्तपस्तप्त्वा दैत्या ब्रह्मर्षयस्तथा	044a  
दिव्ययोगा महाराज पुण्येन महतान्विताः	044c  
मनसाप्यभिकामस्य पुष्कराणि मनस्विनः	045a  
पूयन्ते सर्वपापानि नाकपृष्ठे च पूज्यते	045c  
तस्मिंस्तीर्थे महाभाग नित्यमेव पितामहः	046a  
उवास परमप्रीतो देवदानवसम्मतः	046c  
पुष्करेषु महाभाग देवाः सर्षिपुरोगमाः	047a  
सिद्धिं समभिसम्प्राप्ताः पुण्येन महतान्विताः	047c  
तत्राभिषेकं यः कुर्यात्पितृदेवार्चने रतः	048a  
अश्वमेधं दशगुणं प्रवदन्ति मनीषिणः	048c  
अप्येकं भोजयेद्विप्रं पुष्करारण्यमाश्रितः	049a  
तेनासौ कर्मणा भीष्म प्रेत्य चेह च मोदते	049c  
शाकमूलफलैर्वापि येन वर्तयते स्वयम्	050a  
तद्वै दद्याद्ब्राह्मणाय श्रद्धावाननसूयकः	050c  
तेनैव प्राप्नुयात्प्राज्ञो हयमेधफलं नरः	050e  
ब्राह्मणः क्षत्रियो वैश्यः शूद्रो वा राजसत्तम	051a  
न वियोनिं व्रजन्त्येते स्नातास्तीर्थे महात्मनः	051c  
कार्त्तिक्यां तु विशेषेण योऽभिगच्छेत पुष्करम्	052a  
फलं तत्राक्षयं तस्य वर्धते भरतर्षभ	052c  
सायं प्रातः स्मरेद्यस्तु पुष्कराणि कृताञ्जलिः	053a  
उपस्पृष्टं भवेत्तेन सर्वतीर्थेषु भारत	053c  
प्राप्नुयाच्च नरो लोकान्ब्रह्मणः सदनेऽक्षयान्	053e  
जन्मप्रभृति यत्पापं स्त्रियो वा पुरुषस्य वा	054a  
पुष्करे स्नातमात्रस्य सर्वमेव प्रणश्यति	054c  
यथा सुराणां सर्वेषामादिस्तु मधुसूदनः	055a  
तथैव पुष्करं राजंस्तीर्थानामादिरुच्यते	055c  
उष्य द्वादश वर्षाणि पुष्करे नियतः शुचिः	056a  
क्रतून्सर्वानवाप्नोति ब्रह्मलोकं च गच्छति	056c  
यस्तु वर्षशतं पूर्णमग्निहोत्रमुपासते	057a  
कार्त्तिकीं वा वसेदेकां पुष्करे सममेव तत्	057c  
दुष्करं पुष्करं गन्तुं दुष्करं पुष्करे तपः	058a  
दुष्करं पुष्करे दानं वस्तुं चैव सुदुष्करम्	058c  
उष्य द्वादशरात्रं तु नियतो नियताशनः	059a  
प्रदक्षिणमुपावृत्तो जम्बूमार्गं समाविशेत्	059c  
जम्बूमार्गं समाविश्य देवर्षिपितृसेवितम्	060a  
अश्वमेधमवाप्नोति विष्णुलोकं च गच्छति	060c  
तत्रोष्य रजनीः पञ्च षष्ठकालक्षमी नरः	061a  
न दुर्गतिमवाप्नोति सिद्धिं प्राप्नोति चोत्तमाम्	061c  
जम्बूमार्गादुपावृत्तो गच्छेत्तण्डुलिकाश्रमम्	062a  
न दुर्गतिमवाप्नोति स्वर्गलोके च पूज्यते	062c  
अगस्त्यसर आसाद्य पितृदेवार्चने रतः	063a  
त्रिरात्रोपोषितो राजन्नग्निष्टोमफलं लभेत्	063c  
शाकवृत्तिः फलैर्वापि कौमारं विन्दते पदम्	064a  
कण्वाश्रमं समासाद्य श्रीजुष्टं लोकपूजितम्	064c  
धर्मारण्यं हि तत्पुण्यमाद्यं च भरतर्षभ	065a  
यत्र प्रविष्टमात्रो वै पापेभ्यो विप्रमुच्यते	065c  
अर्चयित्वा पितॄन्देवान्नियतो नियताशनः	066a  
सर्वकामसमृद्धस्य यज्ञस्य फलमश्नुते	066c  
प्रदक्षिणं ततः कृत्वा ययातिपतनं व्रजेत्	067a  
हयमेधस्य यज्ञस्य फलं प्राप्नोति तत्र वै	067c  
महाकालं ततो गच्छेन्नियतो नियताशनः	068a  
कोटितीर्थमुपस्पृश्य हयमेधफलं लभेत्	068c  
ततो गच्छेत धर्मज्ञ पुण्यस्थानमुमापतेः	069a  
नाम्ना भद्रवटं नाम त्रिषु लोकेषु विश्रुतम्	069c  
तत्राभिगम्य चेशानं गोसहस्रफलं लभेत्	070a  
महादेवप्रसादाच्च गाणपत्यमवाप्नुयात्	070c  
नर्मदामथ चासाद्य नदीं त्रैलोक्यविश्रुताम्	071a  
तर्पयित्वा पितॄन्देवानग्निष्टोमफलं लभेत्	071c  
दक्षिणं सिन्धुमासाद्य ब्रह्मचारी जितेन्द्रियः	072a  
अग्निष्टोममवाप्नोति विमानं चाधिरोहति	072c  
चर्मण्वतीं समासाद्य नियतो नियताशनः	073a  
रन्तिदेवाभ्यनुज्ञातो अग्निष्टोमफलं लभेत्	073c  
ततो गच्छेत धर्मज्ञ हिमवत्सुतमर्बुदम्	074a  
पृथिव्यां यत्र वै छिद्रं पूर्वमासीद्युधिष्ठिर	074c  
तत्राश्रमो वसिष्ठस्य त्रिषु लोकेषु विश्रुतः	075a  
तत्रोष्य रजनीमेकां गोसहस्रफलं लभेत्	075c  
पिङ्गातीर्थमुपस्पृश्य ब्रह्मचारी जितेन्द्रियः	076a  
कपिलानां नरव्याघ्र शतस्य फलमश्नुते	076c  
ततो गच्छेत धर्मज्ञ प्रभासं लोकविश्रुतम्	077a  
यत्र सन्निहितो नित्यं स्वयमेव हुताशनः	077c  
देवतानां मुखं वीर अनलोऽनिलसारथिः	077e  
तस्मिंस्तीर्थवरे स्नात्वा शुचिः प्रयतमानसः	078a  
अग्निष्टोमातिरात्राभ्यां फलं प्राप्नोति मानवः	078c  
ततो गत्वा सरस्वत्याः सागरस्य च सङ्गमे	079a  
गोसहस्रफलं प्राप्य स्वर्गलोके महीयते	079c  
दीप्यमानोऽग्निवन्नित्यं प्रभया भरतर्षभ	079e  
त्रिरात्रमुषितस्तत्र तर्पयेत्पितृदेवताः	080a  
प्रभासते यथा सोमो अश्वमेधं च विन्दति	080c  
वरदानं ततो गच्छेत्तीर्थं भरतसत्तम	081a  
विष्णोर्दुर्वाससा यत्र वरो दत्तो युधिष्ठिर	081c  
वरदाने नरः स्नात्वा गोसहस्रफलं लभेत्	082a  
ततो द्वारवतीं गच्छेन्नियतो नियताशनः	082c  
पिण्डारके नरः स्नात्वा लभेद्बहु सुवर्णकम्	082e  
तस्मिंस्तीर्थे महाभाग पद्मलक्षणलक्षिताः	083a  
अद्यापि मुद्रा दृश्यन्ते तदद्भुतमरिन्दम	083c  
त्रिशूलाङ्कानि पद्मानि दृश्यन्ते कुरुनन्दन	084a  
महादेवस्य सान्निध्यं तत्रैव भरतर्षभ	084c  
सागरस्य च सिन्धोश्च सङ्गमं प्राप्य भारत	085a  
तीर्थे सलिलराजस्य स्नात्वा प्रयतमानसः	085c  
तर्पयित्वा पितॄन्देवानृषींश्च भरतर्षभ	086a  
प्राप्नोति वारुणं लोकं दीप्यमानः स्वतेजसा	086c  
शङ्कुकर्णेश्वरं देवमर्चयित्वा युधिष्ठिर	087a  
अश्वमेधं दशगुणं प्रवदन्ति मनीषिणः	087c  
प्रदक्षिणमुपावृत्य गच्छेत भरतर्षभ	088a  
तीर्थं कुरुवरश्रेष्ठ त्रिषु लोकेषु विश्रुतम्	088c  
दृमीति नाम्ना विख्यातं सर्वपापप्रमोचनम्	088e  
यत्र ब्रह्मादयो देवा उपासन्ते महेश्वरम्	089a  
तत्र स्नात्वार्चयित्वा च रुद्रं देवगणैर्वृतम्	089c  
जन्मप्रभृति पापानि कृतानि नुदते नरः	089e  
दृमी चात्र नरश्रेष्ठ सर्वदेवैरभिष्टुता	090a  
तत्र स्नात्वा नरव्याघ्र हयमेधमवाप्नुयात्	090c  
जित्वा यत्र महाप्राज्ञ विष्णुना प्रभविष्णुना	091a  
पुरा शौचं कृतं राजन्हत्वा दैवतकण्टकान्	091c  
ततो गच्छेत धर्मज्ञ वसोर्धारामभिष्टुताम्	092a  
गमनादेव तस्यां हि हयमेधमवाप्नुयात्	092c  
स्नात्वा कुरुवरश्रेष्ठ प्रयतात्मा तु मानवः	093a  
तर्प्य देवान्पितॄंश्चैव विष्णुलोके महीयते	093c  
तीर्थं चात्र परं पुण्यं वसूनां भरतर्षभ	094a  
तत्र स्नात्वा च पीत्वा च वसूनां सम्मतो भवेत्	094c  
सिन्धूत्तममिति ख्यातं सर्वपापप्रणाशनम्	095a  
तत्र स्नात्वा नरश्रेष्ठ लभेद्बहु सुवर्णकम्	095c  
ब्रह्मतुङ्गं समासाद्य शुचिः प्रयतमानसः	096a  
ब्रह्मलोकमवाप्नोति सुकृती विरजा नरः	096c  
कुमारिकाणां शक्रस्य तीर्थं सिद्धनिषेवितम्	097a  
तत्र स्नात्वा नरः क्षिप्रं शक्रलोकमवाप्नुयात्	097c  
रेणुकायाश्च तत्रैव तीर्थं देवनिषेवितम्	098a  
तत्र स्नात्वा भवेद्विप्रो विमलश्चन्द्रमा यथा	098c  
अथ पञ्चनदं गत्वा नियतो नियताशनः	099a  
पञ्च यज्ञानवाप्नोति क्रमशो येऽनुकीर्तिताः	099c  
ततो गच्छेत धर्मज्ञ भीमायाः स्थानमुत्तमम्	100a  
तत्र स्नात्वा तु योन्यां वै नरो भरतसत्तम	100c  
देव्याः पुत्रो भवेद्राजंस्तप्तकुण्डलविग्रहः	101a  
गवां शतसहस्रस्य फलं चैवाप्नुयान्महत्	101c  
गिरिमुञ्जं समासाद्य त्रिषु लोकेषु विश्रुतम्	102a  
पितामहं नमस्कृत्य गोसहस्रफलं लभेत्	102c  
ततो गच्छेत धर्मज्ञ विमलं तीर्थमुत्तमम्	103a  
अद्यापि यत्र दृश्यन्ते मत्स्याः सौवर्णराजताः	103c  
तत्र स्नात्वा नरश्रेष्ठ वाजपेयमवाप्नुयात्	104a  
सर्वपापविशुद्धात्मा गच्छेच्च परमां गतिम्	104c  
ततो गच्छेत मलदां त्रिषु लोकेषु विश्रुताम्	105a  
पश्चिमायां तु सन्ध्यायामुपस्पृश्य यथाविधि	105c  
चरुं नरेन्द्र सप्तार्चेर्यथाशक्ति निवेदयेत्	106a  
पितॄणामक्षयं दानं प्रवदन्ति मनीषिणः	106c  
गवां शतसहस्रेण राजसूयशतेन च	107a  
अश्वमेधसहस्रेण श्रेयान्सप्तार्चिषश्चरुः	107c  
ततो निवृत्तो राजेन्द्र वस्त्रापदमथाविशेत्	108a  
अभिगम्य महादेवमश्वमेधफलं लभेत्	108c  
मणिमन्तं समासाद्य ब्रह्मचारी समाहितः	109a  
एकरात्रोषितो राजन्नग्निष्टोमफलं लभेत्	109c  
अथ गच्छेत राजेन्द्र देविकां लोकविश्रुताम्	110a  
प्रसूतिर्यत्र विप्राणां श्रूयते भरतर्षभ	110c  
त्रिशूलपाणेः स्थानं च त्रिषु लोकेषु विश्रुतम्	111a  
देविकायां नरः स्नात्वा समभ्यर्च्य महेश्वरम्	111c  
यथाशक्ति चरुं तत्र निवेद्य भरतर्षभ	112a  
सर्वकामसमृद्धस्य यज्ञस्य लभते फलम्	112c  
कामाख्यं तत्र रुद्रस्य तीर्थं देवर्षिसेवितम्	113a  
तत्र स्नात्वा नरः क्षिप्रं सिद्धिमाप्नोति भारत	113c  
यजनं याजनं गत्वा तथैव ब्रह्मवालुकाम्	114a  
पुष्पन्यास उपस्पृश्य न शोचेन्मरणं ततः	114c  
अर्धयोजनविस्तारां पञ्चयोजनमायताम्	115a  
एतावद्देविकामाहुः पुण्यां देवर्षिसेविताम्	115c  
ततो गच्छेत धर्मज्ञ दीर्घसत्रं यथाक्रमम्	116a  
यत्र ब्रह्मादयो देवाः सिद्धाश्च परमर्षयः	116c  
दीर्घसत्रमुपासन्ते दक्षिणाभिर्यतव्रताः	116e  
गमनादेव राजेन्द्र दीर्घसत्रमरिन्दम	117a  
राजसूयाश्वमेधाभ्यां फलं प्राप्नोति मानवः	117c  
ततो विनशनं गच्छेन्नियतो नियताशनः	118a  
गच्छत्यन्तर्हिता यत्र मरुपृष्ठे सरस्वती	118c  
चमसे च शिवोद्भेदे नागोद्भेदे च दृश्यते	118e  
स्नात्वा च चमसोद्भेदे अग्निष्टोमफलं लभेत्	119a  
शिवोद्भेदे नरः स्नात्वा गोसहस्रफलं लभेत्	119c  
नागोद्भेदे नरः स्नात्वा नागलोकमवाप्नुयात्	120a  
शशयानं च राजेन्द्र तीर्थमासाद्य दुर्लभम्	120c  
शशरूपप्रतिच्छन्नाः पुष्करा यत्र भारत	120e  
सरस्वत्यां महाराज अनु संवत्सरं हि ते	121a  
स्नायन्ते भरतश्रेष्ठ वृत्तां वै कार्त्तिकीं सदा	121c  
तत्र स्नात्वा नरव्याघ्र द्योतते शशिवत्सदा	122a  
गोसहस्रफलं चैव प्राप्नुयाद्भरतर्षभ	122c  
कुमारकोटिमासाद्य नियतः कुरुनन्दन	123a  
तत्राभिषेकं कुर्वीत पितृदेवार्चने रतः	123c  
गवामयमवाप्नोति कुलं चैव समुद्धरेत्	123e  
ततो गच्छेत धर्मज्ञ रुद्रकोटिं समाहितः	124a  
पुरा यत्र महाराज ऋषिकोटिः समाहिता	124c  
प्रहर्षेण च संविष्टा देवदर्शनकाङ्क्षया	124e  
अहं पूर्वमहं पूर्वं द्रक्ष्यामि वृषभध्वजम्	125a  
एवं सम्प्रस्थिता राजन्नृषयः किल भारत	125c  
ततो योगेष्वरेणापि योगमास्थाय भूपते	126a  
तेषां मन्युप्रणाशार्थमृषीणां भावितात्मनाम्	126c  
सृष्टा कोटिस्तु रुद्राणामृषीणामग्रतः स्थिता	127a  
मया पूर्वतरं दृष्ट इति ते मेनिरे पृथक्	127c  
तेषां तुष्टो महादेव ऋषीणामुग्रतेजसाम्	128a  
भक्त्या परमया राजन्वरं तेषां प्रदिष्टवान्	128c  
अद्य प्रभृति युष्माकं धर्मवृद्धिर्भविष्यति	128e  
तत्र स्नात्वा नरव्याघ्र रुद्रकोट्यां नरः शुचिः	129a  
अश्वमेधमवाप्नोति कुलं चैव समुद्धरेत्	129c  
ततो गच्छेत राजेन्द्र सङ्गमं लोकविश्रुतम्	130a  
सरस्वत्या महापुण्यमुपासन्ते जनार्दनम्	130c  
यत्र ब्रह्मादयो देवा ऋषयः सिद्धचारणाः	131a  
अभिगच्छन्ति राजेन्द्र चैत्रशुक्लचतुर्दशीम्	131c  
तत्र स्नात्वा नरव्याघ्र विन्देद्बहु सुवर्णकम्	132a  
सर्वपापविशुद्धात्मा ब्रह्मलोकं च गच्छति	132c  
ऋषीणां यत्र सत्राणि समाप्तानि नराधिप	133a  
सत्रावसानमासाद्य गोसहस्रफलं लभेत्	133c  
