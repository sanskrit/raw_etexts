व्याध उवाच	001  
एवं शप्तोऽहमृषिणा तदा द्विजवरोत्तम	001a  
अभिप्रसादयमृषिं गिरा वाक्यविशारदम्	001c  
अजानता मयाकार्यमिदमद्य कृतं मुने	002a  
क्षन्तुमर्हसि तत्सर्वं प्रसीद भगवन्निति	002c  
ऋषिरुवाच	003  
नान्यथा भविता शाप एवमेतदसंशयम्	003a  
आनृशंस्यादहं किञ्चित्कर्तानुग्रहमद्य ते	003c  
शूद्रयोनौ वर्तमानो धर्मज्ञो भविता ह्यसि	004a  
मातापित्रोश्च शुश्रूषां करिष्यसि न संशयः	004c  
तया शुश्रूषया सिद्धिं महतीं समवाप्स्यसि	005a  
जातिस्मरश्च भविता स्वर्गं चैव गमिष्यसि	005c  
शापक्षयान्ते निर्वृत्ते भवितासि पुनर्द्विजः	005e  
व्याध उवाच	006  
एवं शप्तः पुरा तेन ऋषिणास्म्युग्रतेजसा	006a  
प्रसादश्च कृतस्तेन ममैवं द्विपदां वर	006c  
शरं चोद्धृतवानस्मि तस्य वै द्विजसत्तम	007a  
आश्रमं च मया नीतो न च प्राणैर्व्ययुज्यत	007c  
एतत्ते सर्वमाख्यातं यथा मम पुराभवत्	008a  
अभितश्चापि गन्तव्यं मया स्वर्गं द्विजोत्तम	008c  
ब्राह्मण उवाच	009  
एवमेतानि पुरुषा दुःखानि च सुखानि च	009a  
प्राप्नुवन्ति महाबुद्धे नोत्कण्ठां कर्तुमर्हसि	009c  
दुष्करं हि कृतं तात जानता जातिमात्मनः	009e  
कर्मदोषश्च वै विद्वन्नात्मजातिकृतेन वै	010a  
कञ्चित्कालं मृष्यतां वै ततोऽसि भविता द्विजः	010c  
साम्प्रतं च मतो मेऽसि ब्राह्मणो नात्र संशयः	010e  
ब्राह्मणः पतनीयेषु वर्तमानो विकर्मसु	011a  
दाम्भिको दुष्कृतप्रायः शूद्रेण सदृशो भवेत्	011c  
यस्तु शूद्रो दमे सत्ये धर्मे च सततोत्थितः	012a  
तं ब्राह्मणमहं मन्ये वृत्तेन हि भवेद्द्विजः	012c  
कर्मदोषेण विषमां गतिमाप्नोति दारुणाम्	013a  
क्षीणदोषमहं मन्ये चाभितस्त्वां नरोत्तम	013c  
कर्तुमर्हसि नोत्कण्ठां त्वद्विधा ह्यविषादिनः	014a  
लोकवृत्तान्तवृत्तज्ञा नित्यं धर्मपरायणाः	014c  
व्याध उवाच	015  
प्रज्ञया मानसं दुःखं हन्याच्छारीरमौषधैः	015a  
एतद्विज्ञानसामर्थ्यं न बालैः समतां व्रजेत्	015c  
अनिष्टसम्प्रयोगाच्च विप्रयोगात्प्रियस्य च	016a  
मानुषा मानसैर्दुःखैर्युज्यन्ते अल्पबुद्धयः	016c  
गुणैर्भूतानि युज्यन्ते वियुज्यन्ते तथैव च	017a  
सर्वाणि नैतदेकस्य शोकस्थानं हि विद्यते	017c  
अनिष्टेनान्वितं पश्यंस्तथा क्षिप्रं विरज्यते	018a  
ततश्च प्रतिकुर्वन्ति यदि पश्यन्त्युपक्रमम्	018c  
शोचतो न भवेत्किञ्चित्केवलं परितप्यते	018e  
परित्यजन्ति ये दुःखं सुखं वाप्युभयं नराः	019a  
त एव सुखमेधन्ते ज्ञानतृप्ता मनीषिणः	019c  
असन्तोषपरा मूढाः सन्तोषं यान्ति पण्डिताः	020a  
असन्तोषस्य नास्त्यन्तस्तुष्टिस्तु परमं सुखम्	020c  
न शोचन्ति गताध्वानः पश्यन्तः परमां गतिम्	020e  
न विषादे मनः कार्यं विषादो विषमुत्तमम्	021a  
मारयत्यकृतप्रज्ञं बालं क्रुद्ध इवोरगः	021c  
यं विषादोऽभिभवति विषमे समुपस्थिते	022a  
तेजसा तस्य हीनस्य पुरुषार्थो न विद्यते	022c  
अवश्यं क्रियमाणस्य कर्मणो दृश्यते फलम्	023a  
न हि निर्वेदमागम्य किञ्चित्प्राप्नोति शोभनम्	023c  
अथाप्युपायं पश्येत दुःखस्य परिमोक्षणे	024a  
अशोचन्नारभेतैव युक्तश्चाव्यसनी भवेत्	024c  
भूतेष्वभावं सञ्चिन्त्य ये तु बुद्धेः परं गताः	025a  
न शोचन्ति कृतप्रज्ञाः पश्यन्तः परमां गतिम्	025c  
न शोचामि च वै विद्वन्कालाकाङ्क्षी स्थितोऽस्म्यहम्	026a  
एतैर्निदर्शनैर्ब्रह्मन्नावसीदामि सत्तम	026c  
ब्राह्मण उवाच	027  
कृतप्रज्ञोऽसि मेधावी बुद्धिश्च विपुला तव	027a  
नाहं भवन्तं शोचामि ज्ञानतृप्तोऽसि धर्मवित्	027c  
आपृच्छे त्वां स्वस्ति तेऽस्तु धर्मस्त्वा परिरक्षतु	028a  
अप्रमादस्तु कर्तव्यो धर्मे धर्मभृतां वर	028c  
मार्कण्डेय उवाच	029  
बाढमित्येव तं व्याधः कृताञ्जलिरुवाच ह	029a  
प्रदक्षिणमथो कृत्वा प्रस्थितो द्विजसत्तमः	029c  
स तु गत्वा द्विजः सर्वां शुश्रूषां कृतवांस्तदा	030a  
मातापितृभ्यां वृद्धाभ्यां यथान्यायं सुसंशितः	030c  
एतत्ते सर्वमाख्यातं निखिलेन युधिष्ठिर	031a  
पृष्टवानसि यं तात धर्मं धर्मभृतां वर	031c  
पतिव्रताया माहात्म्यं ब्राह्मणस्य च सत्तम	032a  
मातापित्रोश्च शुश्रूषा व्याधे धर्मश्च कीर्तितः	032c  
युधिष्ठिर उवाच	033  
अत्यद्भुतमिदं ब्रह्मन्धर्माख्यानमनुत्तमम्	033a  
सर्वधर्मभृतां श्रेष्ठ कथितं द्विजसत्तम	033c  
सुखश्रव्यतया विद्वन्मुहूर्तमिव मे गतम्	034a  
न हि तृप्तोऽस्मि भगवञ्शृण्वानो धर्ममुत्तमम्	034c  
