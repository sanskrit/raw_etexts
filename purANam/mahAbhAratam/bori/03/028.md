वैशम्पायन उवाच	001  
ततो वनगताः पार्थाः सायाह्ने सह कृष्णया	001a  
उपविष्टाः कथाश्चक्रुर्दुःखशोकपरायणाः	001c  
प्रिया च दर्शनीया च पण्डिता च पतिव्रता	002a  
ततः कृष्णा धर्मराजमिदं वचनमब्रवीत्	002c  
न नूनं तस्य पापस्य दुःखमस्मासु किञ्चन	003a  
विद्यते धार्तराष्ट्रस्य नृशंसस्य दुरात्मनः	003c  
यस्त्वां राजन्मया सार्धमजिनैः प्रतिवासितम्	004a  
भ्रातृभिश्च तथा सर्वैर्नाभ्यभाषत किञ्चन	004c  
वनं प्रस्थाप्य दुष्टात्मा नान्वतप्यत दुर्मतिः	004e  
आयसं हृदयं नूनं तस्य दुष्कृतकर्मणः	005a  
यस्त्वां धर्मपरं श्रेष्ठं रूक्षाण्यश्रावयत्तदा	005c  
सुखोचितमदुःखार्हं दुरात्मा ससुहृद्गणः	006a  
ईदृशं दुःखमानीय मोदते पापपूरुषः	006c  
चतुर्णामेव पापानामश्रु वै नापतत्तदा	007a  
त्वयि भारत निष्क्रान्ते वनायाजिनवाससि	007c  
दुर्योधनस्य कर्णस्य शकुनेश्च दुरात्मनः	008a  
दुर्भ्रातुस्तस्य चोग्रस्य तथा दुःशासनस्य च	008c  
इतरेषां तु सर्वेषां कुरूणां कुरुसत्तम	009a  
दुःखेनाभिपरीतानां नेत्रेभ्यः प्रापतज्जलम्	009c  
इदं च शयनं दृष्ट्वा यच्चासीत्ते पुरातनम्	010a  
शोचामि त्वां महाराज दुःखानर्हं सुखोचितम्	010c  
दान्तं यच्च सभामध्ये आसनं रत्नभूषितम्	011a  
दृष्ट्वा कुशबृसीं चेमां शोको मां रुन्धयत्ययम्	011c  
यदपश्यं सभायां त्वां राजभिः परिवारितम्	012a  
तच्च राजन्नपश्यन्त्याः का शान्तिर्हृदयस्य मे	012c  
या त्वाहं चन्दनादिग्धमपश्यं सूर्यवर्चसम्	013a  
सा त्वा पङ्कमलादिग्धं दृष्ट्वा मुह्यामि भारत	013c  
या वै त्वा कौशिकैर्वस्त्रैः शुभ्रैर्बहुधनैः पुरा	014a  
दृष्टवत्यस्मि राजेन्द्र सा त्वां पश्यामि चीरिणम्	014c  
यच्च तद्रुक्मपात्रीभिर्ब्राह्मणेभ्यः सहस्रशः	015a  
ह्रियते ते गृहादन्नं संस्कृतं सार्वकामिकम्	015c  
यतीनामगृहाणां ते तथैव गृहमेधिनाम्	016a  
दीयते भोजनं राजन्नतीव गुणवत्प्रभो	016c  
तच्च राजन्नपश्यन्त्याः का शान्तिर्हृदयस्य मे	016e  
यांस्ते भ्रातॄन्महाराज युवानो मृष्टकुण्डलाः	017a  
अभोजयन्त मृष्टान्नैः सूदाः परमसंस्कृतैः	017c  
सर्वांस्तानद्य पश्यामि वने वन्येन जीवतः	018a  
अदुःखार्हान्मनुष्येन्द्र नोपशाम्यति मे मनः	018c  
भीमसेनमिमं चापि दुःखितं वनवासिनम्	019a  
ध्यायन्तं किं न मन्युस्ते प्राप्ते काले विवर्धते	019c  
भीमसेनं हि कर्माणि स्वयं कुर्वाणमच्युत	020a  
सुखार्हं दुःखितं दृष्ट्वा कस्मान्मन्युर्न वर्धते	020c  
सत्कृतं विविधैर्यानैर्वस्त्रैरुच्चावचैस्तथा	021a  
तं ते वनगतं दृष्ट्वा कस्मान्मन्युर्न वर्धते	021c  
कुरूनपि हि यः सर्वान्हन्तुमुत्सहते प्रभुः	022a  
त्वत्प्रसादं प्रतीक्षंस्तु सहतेऽयं वृकोदरः	022c  
योऽर्जुनेनार्जुनस्तुल्यो द्विबाहुर्बहुबाहुना	023a  
शरातिसर्गे शीघ्रत्वात्कालान्तकयमोपमः	023c  
यस्य शस्त्रप्रतापेन प्रणताः सर्वपार्थिवाः	024a  
यज्ञे तव महाराज ब्राह्मणानुपतस्थिरे	024c  
तमिमं पुरुषव्याघ्रं पूजितं देवदानवैः	025a  
ध्यायन्तमर्जुनं दृष्ट्वा कस्मान्मन्युर्न वर्धते	025c  
दृष्ट्वा वनगतं पार्थमदुःखार्हं सुखोचितम्	026a  
न च ते वर्धते मन्युस्तेन मुह्यामि भारत	026c  
यो देवांश्च मनुष्यांश्च सर्पांश्चैकरथोऽजयत्	027a  
तं ते वनगतं दृष्ट्वा कस्मान्मन्युर्न वर्धते	027c  
यो यानैरद्भुताकारैर्हयैर्नागैश्च संवृतः	028a  
प्रसह्य वित्तान्यादत्त पार्थिवेभ्यः परन्तपः	028c  
क्षिपत्येकेन वेगेन पञ्च बाणशतानि यः	029a  
तं ते वनगतं दृष्ट्वा कस्मान्मन्युर्न वर्धते	029c  
श्यामं बृहन्तं तरुणं चर्मिणामुत्तमं रणे	030a  
नकुलं ते वने दृष्ट्वा कस्मान्मन्युर्न वर्धते	030c  
दर्शनीयं च शूरं च माद्रीपुत्रं युधिष्ठिर	031a  
सहदेवं वने दृष्ट्वा कस्मान्मन्युर्न वर्धते	031c  
द्रुपदस्य कुले जातां स्नुषां पाण्डोर्महात्मनः	032a  
मां ते वनगतां दृष्ट्वा कस्मान्मन्युर्न वर्धते	032c  
नूनं च तव नैवास्ति मन्युर्भरतसत्तम	033a  
यत्ते भ्रातॄंश्च मां चैव दृष्ट्वा न व्यथते मनः	033c  
न निर्मन्युः क्षत्रियोऽस्ति लोके निर्वचनं स्मृतम्	034a  
तदद्य त्वयि पश्यामि क्षत्रिये विपरीतवत्	034c  
यो न दर्शयते तेजः क्षत्रियः काल आगते	035a  
सर्वभूतानि तं पार्थ सदा परिभवन्त्युत	035c  
तत्त्वया न क्षमा कार्या शत्रून्प्रति कथञ्चन	036a  
तेजसैव हि ते शक्या निहन्तुं नात्र संशयः	036c  
तथैव यः क्षमाकाले क्षत्रियो नोपशाम्यति	037a  
अप्रियः सर्वभूतानां सोऽमुत्रेह च नश्यति	037c  
