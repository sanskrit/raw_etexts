गुरुरुवाच	001    
न स वेद परं धर्मं यो न वेद चतुष्टयम्	001a  
व्यक्ताव्यक्ते च यत्तत्त्वं सम्प्राप्तं परमर्षिणा	001c  
व्यक्तं मृत्युमुखं विद्यादव्यक्तममृतं पदम्	002a  
प्रवृत्तिलक्षणं धर्ममृषिर्नारायणोऽब्रवीत्	002c  
अत्रैवावस्थितं सर्वं त्रैलोक्यं सचराचरम्	003a  
निवृत्तिलक्षणं धर्ममव्यक्तं ब्रह्म शाश्वतम्	003c  
प्रवृत्तिलक्षणं धर्मं प्रजापतिरथाब्रवीत्	004a  
प्रवृत्तिः पुनरावृत्तिर्निवृत्तिः परमा गतिः	004c  
तां गतिं परमामेति निवृत्तिपरमो मुनिः	005a  
ज्ञानतत्त्वपरो नित्यं शुभाशुभनिदर्शकः	005c  
तदेवमेतौ विज्ञेयावव्यक्तपुरुषावुभौ	006a  
अव्यक्तपुरुषाभ्यां तु यत्स्यादन्यन्महत्तरम्	006c  
तं विशेषमवेक्षेत विशेषेण विचक्षणः	007a  
अनाद्यन्तावुभावेतावलिङ्गौ चाप्युभावपि	007c  
उभौ नित्यौ सूक्ष्मतरौ महद्भ्यश्च महत्तरौ	008a  
सामान्यमेतदुभयोरेवं ह्यन्यद्विशेषणम्	008c  
प्रकृत्या सर्गधर्मिण्या तथा त्रिविधसत्त्वया	009a  
विपरीतमतो विद्यात्क्षेत्रज्ञस्य च लक्षणम्	009c  
प्रकृतेश्च विकाराणां द्रष्टारमगुणान्वितम्	010a  
अग्राह्यौ पुरुषावेतावलिङ्गत्वादसंहितौ	010c  
संयोगलक्षणोत्पत्तिः कर्मजा गृह्यते यया	011a  
करणैः कर्मनिर्वृत्तैः कर्ता यद्यद्विचेष्टते	011c  
कीर्त्यते शब्दसञ्ज्ञाभिः कोऽहमेषोऽप्यसाविति	011e  
उष्णीषवान्यथा वस्त्रैस्त्रिभिर्भवति संवृतः	012a  
संवृतोऽयं तथा देही सत्त्वराजसतामसैः	012c  
तस्माच्चतुष्टयं वेद्यमेतैर्हेतुभिराचितम्	013a  
यथासञ्ज्ञो ह्ययं सम्यगन्तकाले न मुह्यति	013c  
श्रियं दिव्यामभिप्रेप्सुर्ब्रह्म वाङ्मनसा शुचिः	014a  
शारीरैर्नियमैरुग्रैश्चरेन्निष्कल्मषं तपः	014c  
त्रैलोक्यं तपसा व्याप्तमन्तर्भूतेन भास्वता	015a  
सूर्यश्च चन्द्रमाश्चैव भासतस्तपसा दिवि	015c  
प्रतापस्तपसो ज्ञानं लोके संशब्दितं तपः	016a  
रजस्तमोघ्नं यत्कर्म तपसस्तत्स्वलक्षणम्	016c  
ब्रह्मचर्यमहिंसा च शारीरं तप उच्यते	017a  
वाङ्मनोनियमः साम्यं मानसं तप उच्यते	017c  
विधिज्ञेभ्यो द्विजातिभ्यो ग्राह्यमन्नं विशिष्यते	018a  
आहारनियमेनास्य पाप्मा नश्यति राजसः	018c  
वैमनस्यं च विषये यान्त्यस्य करणानि च	019a  
तस्मात्तन्मात्रमादद्याद्यावदत्र प्रयोजनम्	019c  
अन्तकाले वयोत्कर्षाच्छनैः कुर्यादनातुरः	020a  
एवं युक्तेन मनसा ज्ञानं तदुपपद्यते	020c  
रजसा चाप्ययं देही देहवाञ्शब्दवच्चरेत्	021a  
कार्यैरव्याहतमतिर्वैराग्यात्प्रकृतौ स्थितः	021c  
आ देहादप्रमादाच्च देहान्ताद्विप्रमुच्यते	021e  
हेतुयुक्तः सदोत्सर्गो भूतानां प्रलयस्तथा	022a  
परप्रत्ययसर्गे तु नियतं नातिवर्तते	022c  
भवान्तप्रभवप्रज्ञा आसते ये विपर्ययम्	023a  
धृत्या देहान्धारयन्तो बुद्धिसङ्क्षिप्तमानसाः	023c  
स्थानेभ्यो ध्वंसमानाश्च सूक्ष्मत्वात्तानुपासते	023e  
यथागमं च तत्सर्वं बुद्ध्या तन्नैव बुध्यते	024a  
देहान्तं कश्चिदन्वास्ते भावितात्मा निराश्रयः	024c  
युक्तो धारणया कश्चित्सत्तां केचिदुपासते	024e  
अभ्यस्यन्ति परं देवं विद्युत्संशब्दिताक्षरम्	025a  
अन्तकाले ह्युपासन्नास्तपसा दग्धकिल्बिषाः	025c  
सर्व एते महात्मानो गच्छन्ति परमां गतिम्	026a  
सूक्ष्मं विशेषणं तेषामवेक्षेच्छास्त्रचक्षुषा	026c  
देहं तु परमं विद्याद्विमुक्तमपरिग्रहम्	027a  
अन्तरिक्षादन्यतरं धारणासक्तमानसम्	027c  
मर्त्यलोकाद्विमुच्यन्ते विद्यासंयुक्तमानसाः	028a  
ब्रह्मभूता विरजसस्ततो यान्ति परां गतिम्	028c  
कषायवर्जितं ज्ञानं येषामुत्पद्यतेऽचलम्	029a  
ते यान्ति परमाँल्लोकान्विशुध्यन्तो यथाबलम्	029c  
भगवन्तमजं दिव्यं विष्णुमव्यक्तसञ्ज्ञितम्	030a  
भावेन यान्ति शुद्धा ये ज्ञानतृप्ता निराशिषः	030c  
ज्ञात्वात्मस्थं हरिं चैव निवर्तन्ते न तेऽव्ययाः	031a  
प्राप्य तत्परमं स्थानं मोदन्तेऽक्षरमव्ययम्	031c  
एतावदेतद्विज्ञानमेतदस्ति च नास्ति च	032a  
तृष्णाबद्धं जगत्सर्वं चक्रवत्परिवर्तते	032c  
बिसतन्तुर्यथैवायमन्तःस्थः सर्वतो बिसे	033a  
तृष्णातन्तुरनाद्यन्तस्तथा देहगतः सदा	033c  
सूच्या सूत्रं यथा वस्त्रे संसारयति वायकः	034a  
तद्वत्संसारसूत्रं हि तृष्णासूच्या निबध्यते	034c  
विकारं प्रकृतिं चैव पुरुषं च सनातनम्	035a  
यो यथावद्विजानाति स वितृष्णो विमुच्यते	035c  
प्रकाशं भगवानेतदृषिर्नारायणोऽमृतम्	036a  
भूतानामनुकम्पार्थं जगाद जगतो हितम्	036c  

