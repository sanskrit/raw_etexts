001  युधिष्ठिर उवाच
001a राजवृत्तान्यनेकानि त्वया प्रोक्तानि भारत
001c पूर्वैः पूर्वनियुक्तानि राजधर्मार्थवेदिभिः
002a तदेव विस्तरेणोक्तं पूर्वैर्दृष्टं सतां मतम्
002c प्रणयं राजधर्माणां प्रब्रूहि भरतर्षभ
003  भीष्म उवाच
003a रक्षणं सर्वभूतानामिति क्षत्रे परं मतम्
003c तद्यथा रक्षणं कुर्यात्तथा शृणु महीपते
004a यथा बर्हाणि चित्राणि बिभर्ति भुजगाशनः
004c तथा बहुविधं राजा रूपं कुर्वीत धर्मवित्
005a तैक्ष्ण्यं जिह्मत्वमादान्त्यं सत्यमार्जवमेव च
005c मध्यस्थः सत्त्वमातिष्ठंस्तथा वै सुखमृच्छति
006a यस्मिन्नर्थे हितं यत्स्यात्तद्वर्णं रूपमाविशेत्
006c बहुरूपस्य राज्ञो हि सूक्ष्मोऽप्यर्थो न सीदति
007a नित्यं रक्षितमन्त्रः स्याद्यथा मूकः शरच्छिखी
007c श्लक्ष्णाक्षरतनुः श्रीमान्भवेच्छास्त्रविशारदः
008a आपद्द्वारेषु यत्तः स्याज्जलप्रस्रवणेष्विव
008c शैलवर्षोदकानीव द्विजान्सिद्धान्समाश्रयेत्
009a अर्थकामः शिखां राजा कुर्याद्धर्मध्वजोपमाम्
009c नित्यमुद्यतदण्डः स्यादाचरेच्चाप्रमादतः
009e लोके चायव्ययौ दृष्ट्वा वृक्षाद्वृक्षमिवाप्लवन्
010a मृजावान्स्यात्स्वयूथ्येषु भावानि चरणैः क्षिपेत्
010c जातपक्षः परिस्पन्देद्रक्षेद्वैकल्यमात्मनः
011a दोषान्विवृणुयाच्छत्रोः परपक्षान्विधूनयेत्
011c काननेष्विव पुष्पाणि बर्हीवार्थान्समाचरेत्
012a उच्छ्रितानाश्रयेत्स्फीतान्नरेन्द्रानचलोपमान्
012c श्रयेच्छायामविज्ञातां गुप्तं शरणमाश्रयेत्
013a प्रावृषीवासितग्रीवो मज्जेत निशि निर्जने
013c मायूरेण गुणेनैव स्त्रीभिश्चालक्षितश्चरेत्
013e न जह्याच्च तनुत्राणं रक्षेदात्मानमात्मना
014a चारभूमिष्वभिगमान्पाशांश्च परिवर्जयेत्
014c पीडयेच्चापि तां भूमिं प्रणश्येद्गहने पुनः
015a हन्यात्क्रुद्धानतिविषान्ये जिह्मगतयोऽहितान्
015c नाश्रयेद्बालबर्हाणि सन्निवासानि वासयेत्
016a सदा बर्हिनिभः कामं प्रसक्तिकृतमाचरेत्
016c सर्वतश्चाददेत्प्रज्ञां पतङ्गान्गहनेष्विव
016e एवं मयूरवद्राजा स्वराष्ट्रं परिपालयेत्
017a आत्मवृद्धिकरीं नीतिं विदधीत विचक्षणः
017c आत्मसंयमनं बुद्ध्या परबुद्ध्यावतारणम्
017e बुद्ध्या चात्मगुणप्राप्तिरेतच्छास्त्रनिदर्शनम्
018a परं चाश्वासयेत्साम्ना स्वशक्तिं चोपलक्षयेत्
018c आत्मनः परिमर्शेन बुद्धिं बुद्ध्या विचारयेत्
018e सान्त्वयोगमतिः प्राज्ञः कार्याकार्यविचारकः
019a निगूढबुद्धिर्धीरः स्याद्वक्तव्ये वक्ष्यते तथा
019c सन्निकृष्टां कथां प्राज्ञो यदि बुद्ध्या बृहस्पतिः
019e स्वभावमेष्यते तप्तं कृष्णायसमिवोदके
020a अनुयुञ्जीत कृत्यानि सर्वाण्येव महीपतिः
020c आगमैरुपदिष्टानि स्वस्य चैव परस्य च
021a क्षुद्रं क्रूरं तथा प्राज्ञं शूरं चार्थविशारदम्
021c स्वकर्मणि नियुञ्जीत ये चान्ये वचनाधिकाः
022a अप्यदृष्ट्वा नियुक्तानि अनुरूपेषु कर्मसु
022c सर्वांस्ताननुवर्तेत स्वरांस्तन्त्रीरिवायता
023a धर्माणामविरोधेन सर्वेषां प्रियमाचरेत्
023c ममायमिति राजा यः स पर्वत इवाचलः
024a व्यवसायं समाधाय सूर्यो रश्मिमिवायताम्
024c धर्ममेवाभिरक्षेत कृत्वा तुल्ये प्रियाप्रिये
025a कुलप्रकृतिदेशानां धर्मज्ञान्मृदुभाषिणः
025c मध्ये वयसि निर्दोषान्हिते युक्ताञ्जितेन्द्रियान्
026a अलुब्धाञ्शिक्षितान्दान्तान्धर्मेषु परिनिष्ठितान्
026c स्थापयेत्सर्वकार्येषु राजा धर्मार्थरक्षिणः
027a एतेनैव प्रकारेण कृत्यानामागतिं गतिम्
027c युक्तः समनुतिष्ठेत तुष्टश्चारैरुपस्कृतः
028a अमोघक्रोधहर्षस्य स्वयं कृत्यान्ववेक्षिणः
028c आत्मप्रत्ययकोशस्य वसुधैव वसुन्धरा
029a व्यक्तश्चानुग्रहो यस्य यथार्थश्चापि निग्रहः
029c गुप्तात्मा गुप्तराष्ट्रश्च स राजा राजधर्मवित्
030a नित्यं राष्ट्रमवेक्षेत गोभिः सूर्य इवोत्पतन्
030c चारांश्च नचरान्विद्यात्तथा बुद्ध्या न सञ्ज्वरेत्
031a कालप्राप्तमुपादद्यान्नार्थं राजा प्रसूचयेत्
031c अहन्यहनि सन्दुह्यान्महीं गामिव बुद्धिमान्
032a यथा क्रमेण पुष्पेभ्यश्चिनोति मधु षट्पदः
032c तथा द्रव्यमुपादाय राजा कुर्वीत सञ्चयम्
033a यद्धि गुप्तावशिष्टं स्यात्तद्धितं धर्मकामयोः
033c सञ्चयानुविसर्गी स्याद्राजा शास्त्रविदात्मवान्
034a नाल्पमर्थं परिभवेन्नावमन्येत शात्रवान्
034c बुद्ध्यावबुध्येदात्मानं न चाबुद्धिषु विश्वसेत्
035a धृतिर्दाक्ष्यं संयमो बुद्धिरग्र्या धैर्यं शौर्यं देशकालोऽप्रमादः
035c स्वल्पस्य वा महतो वापि वृद्धौ धनस्यैतान्यष्ट समिन्धनानि
036a अग्निस्तोको वर्धते ह्याज्यसिक्तो बीजं चैकं बहुसाहस्रमेति
036c क्षयोदयौ विपुलौ सन्निशाम्य तस्मादल्पं नावमन्येत विद्वान्
037a बालोऽबालः स्थविरो वा रिपुर्यः सदा प्रमत्तं पुरुषं निहन्यात्
037c कालेनान्यस्तस्य मूलं हरेत; कालज्ञाता पार्थिवानां वरिष्ठः
038a हरेत्कीर्तिं धर्ममस्योपरुन्ध्यादर्थे दीर्घं वीर्यमस्योपहन्यात्
038c रिपुर्द्वेष्टा दुर्बलो वा बली वा तस्माच्छत्रौ नैव हेडेद्यतात्मा
039a क्षयं शत्रोः सञ्चयं पालनं चाप्युभौ चार्थौ सहितौ धर्मकामौ
039c अतश्चान्यन्मतिमान्सन्दधीत तस्माद्राजा बुद्धिमन्तं श्रयेत
040a बुद्धिर्दीप्ता बलवन्तं हिनस्ति बलं बुद्ध्या वर्धते पाल्यमानम्
040c शत्रुर्बुद्ध्या सीदते वर्धमानो बुद्धेः पश्चात्कर्म यत्तत्प्रशस्तम्
041a सर्वान्कामान्कामयानो हि धीरः सत्त्वेनाल्पेनाप्लुते हीनदेहः
041c यथात्मानं प्रार्थयतेऽर्थमानैः श्रेयःपात्रं पूरयते ह्यनल्पम्
042a तस्माद्राजा प्रगृहीतः परेषु मूलं लक्ष्म्याः सर्वतोऽभ्याददीत
042c दीर्घं कालमपि सम्पीड्यमानो विद्युत्सम्पातमिव मानोर्जितः स्यात्
043a विद्या तपो वा विपुलं धनं वा सर्वमेतद्व्यवसायेन शक्यम्
043c ब्रह्म यत्तं निवसति देहवत्सु तस्माद्विद्याद्व्यवसायं प्रभूतम्
044a यत्रासते मतिमन्तो मनस्विनः शक्रो विष्णुर्यत्र सरस्वती च
044c वसन्ति भूतानि च यत्र नित्यं तस्माद्विद्वान्नावमन्येत देहम्
045a लुब्धं हन्यात्सम्प्रदानेन नित्यं लुब्धस्तृप्तिं परवित्तस्य नैति
045c सर्वो लुब्धः कर्मगुणोपभोगे योऽर्थैर्हीनो धर्मकामौ जहाति
046a धनं भोज्यं पुत्रदारं समृद्धिं सर्वो लुब्धः प्रार्थयते परेषाम्
046c लुब्धे दोषाः सम्भवन्तीह सर्वे तस्माद्राजा न प्रगृह्णीत लुब्धान्
047a सन्दर्शने सत्पुरुषं जघन्यमपि चोदयेत्
047c आरम्भान्द्विषतां प्राज्ञः सर्वानर्थांस्तु सूदयेत्
048a धर्मान्वितेषु विज्ञातो मन्त्री गुप्तश्च पाण्डव
048c आप्तो राजन्कुलीनश्च पर्याप्तो राज्यसङ्ग्रहे
049a विधिप्रवृत्तान्नरदेवधर्मानुक्तान्समासेन निबोध बुद्ध्या
049c इमान्विदध्याद्व्यनुसृत्य यो वै राजा महीं पालयितुं स शक्तः
050a अनीतिजं यद्यविधानजं सुखं हठप्रणीतं विविधं प्रदृश्यते
050c न विद्यते तस्य गतिर्महीपतेर्न विद्यते राष्ट्रजमुत्तमं सुखम्
051a धनैर्विशिष्टान्मतिशीलपूजितान्गुणोपपन्नान्युधि दृष्टविक्रमान्
051c गुणेषु दृष्टानचिरादिहात्मवान्सतोऽभिसन्धाय निहन्ति शात्रवान्
052a पश्येदुपायान्विविधैः क्रियापथैर्न चानुपायेन मतिं निवेशयेत्
052c श्रियं विशिष्टां विपुलं यशो धनं न दोषदर्शी पुरुषः समश्नुते
053a प्रीतिप्रवृत्तौ विनिवर्तने तथा सुहृत्सु विज्ञाय निवृत्य चोभयोः
053c यदेव मित्रं गुरुभारमावहेत्तदेव सुस्निग्धमुदाहरेद्बुधः
054a एतान्मयोक्तांस्तव राजधर्मान्नृणां च गुप्तौ मतिमादधत्स्व
054c अवाप्स्यसे पुण्यफलं सुखेन सर्वो हि लोकोत्तमधर्ममूलः

