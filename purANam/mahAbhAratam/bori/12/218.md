भीष्म उवाच	001    
शतक्रतुरथापश्यद्बलेर्दीप्तां महात्मनः	001a  
स्वरूपिणीं शरीराद्धि तदा निष्क्रामतीं श्रियम्	001c  
तां दीप्तां प्रभया दृष्ट्वा भगवान्पाकशासनः	002a  
विस्मयोत्फुल्लनयनो बलिं पप्रच्छ वासवः	002c  
बले केयमपक्रान्ता रोचमाना शिखण्डिनी	003a  
त्वत्तः स्थिता सकेयूरा दीप्यमाना स्वतेजसा	003c  
बलिरुवाच	004    
न हीमामासुरीं वेद्मि न दैवीं न च मानुषीम्	004a  
त्वमेवैनां पृच्छ मा वा यथेष्टं कुरु वासव	004c  
शक्र उवाच	005    
का त्वं बलेरपक्रान्ता रोचमाना शिखण्डिनी	005a  
अजानतो ममाचक्ष्व नामधेयं शुचिस्मिते	005c  
का त्वं तिष्ठसि मायेव दीप्यमाना स्वतेजसा	006a  
हित्वा दैत्येश्वरं सुभ्रु तन्ममाचक्ष्व तत्त्वतः	006c  
श्रीरुवाच	007    
न मा विरोचनो वेद न मा वैरोचनो बलिः	007a  
आहुर्मां दुःसहेत्येवं विधित्सेति च मां विदुः	007c  
भूतिर्लक्ष्मीति मामाहुः श्रीरित्येवं च वासव	008a  
त्वं मां शक्र न जानीषे सर्वे देवा न मां विदुः	008c  
शक्र उवाच	009    
किमिदं त्वं मम कृते उताहो बलिनः कृते	009a  
दुःसहे विजहास्येनं चिरसंवासिनी सती	009c  
श्रीरुवाच	010    
न धाता न विधाता मां विदधाति कथञ्चन	010a  
कालस्तु शक्र पर्यायान्मैनं शक्रावमन्यथाः	010c  
शक्र उवाच	011    
कथं त्वया बलिस्त्यक्तः किमर्थं वा शिखण्डिनि	011a  
कथं च मां न जह्यास्त्वं तन्मे ब्रूहि शुचिस्मिते	011c  
श्रीरुवाच	012    
सत्ये स्थितास्मि दाने च व्रते तपसि चैव हि	012a  
पराक्रमे च धर्मे च पराचीनस्ततो बलिः	012c  
ब्रह्मण्योऽयं सदा भूत्वा सत्यवादी जितेन्द्रियः	013a  
अभ्यसूयद्ब्राह्मणान्वै उच्छिष्टश्चास्पृशद्घृतम्	013c  
यज्ञशीलः पुरा भूत्वा मामेव यजतेत्ययम्	014a  
प्रोवाच लोकान्मूढात्मा कालेनोपनिपीडितः	014c  
अपाकृता ततः शक्र त्वयि वत्स्यामि वासव	015a  
अप्रमत्तेन धार्यास्मि तपसा विक्रमेण च	015c  
शक्र उवाच	016    
अस्ति देवमनुष्येषु सर्वभूतेषु वा पुमान्	016a  
यस्त्वामेको विषहितुं शक्नुयात्कमलालये	016c  
श्रीरुवाच	017    
नैव देवो न गन्धर्वो नासुरो न च राक्षसः	017a  
यो मामेको विषहितुं शक्तः कश्चित्पुरन्दर	017c  
शक्र उवाच	018    
तिष्ठेथा मयि नित्यं त्वं यथा तद्ब्रूहि मे शुभे	018a  
तत्करिष्यामि ते वाक्यमृतं त्वं वक्तुमर्हसि	018c  
श्रीरुवाच	019    
स्थास्यामि नित्यं देवेन्द्र यथा त्वयि निबोध तत्	019a  
विधिना वेददृष्टेन चतुर्धा विभजस्व माम्	019c  
शक्र उवाच	020    
अहं वै त्वा निधास्यामि यथाशक्ति यथाबलम्	020a  
न तु मेऽतिक्रमः स्याद्वै सदा लक्ष्मि तवान्तिके	020c  
भूमिरेव मनुष्येषु धारणी भूतभाविनी	021a  
सा ते पादं तितिक्षेत समर्था हीति मे मतिः	021c  
श्रीरुवाच	022    
एष मे निहितः पादो योऽयं भूमौ प्रतिष्ठितः	022a  
द्वितीयं शक्र पादं मे तस्मात्सुनिहितं कुरु	022c  
शक्र उवाच	023    
आप एव मनुष्येषु द्रवन्त्यः परिचारिकाः	023a  
तास्ते पादं तितिक्षन्तामलमापस्तितिक्षितुम्	023c  
श्रीरुवाच	024    
एष मे निहितः पादो योऽयमप्सु प्रतिष्ठितः	024a  
तृतीयं शक्र पादं मे तस्मात्सुनिहितं कुरु	024c  
शक्र उवाच	025    
यस्मिन्देवाश्च यज्ञाश्च यस्मिन्वेदाः प्रतिष्ठिताः	025a  
तृतीयं पादमग्निस्ते सुधृतं धारयिष्यति	025c  
श्रीरुवाच	026    
एष मे निहितः पादो योऽयमग्नौ प्रतिष्ठितः	026a  
चतुर्थं शक्र पादं मे तस्मात्सुनिहितं कुरु	026c  
शक्र उवाच	027    
ये वै सन्तो मनुष्येषु ब्रह्मण्याः सत्यवादिनः	027a  
ते ते पादं तितिक्षन्तामलं सन्तस्तितिक्षितुम्	027c  
श्रीरुवाच	028    
एष मे निहितः पादो योऽयं सत्सु प्रतिष्ठितः	028a  
एवं विनिहितां शक्र भूतेषु परिधत्स्व माम्	028c  
शक्र उवाच	029    
भूतानामिह वै यस्त्वा मया विनिहितां सतीम्	029a  
उपहन्यात्स मे द्विष्यात्तथा शृण्वन्तु मे वचः	029c  
भीष्म उवाच	030    
ततस्त्यक्तः श्रिया राजा दैत्यानां बलिरब्रवीत्	030a  
यावत्पुरस्तात्प्रतपेत्तावद्वै दक्षिणां दिशम्	030c  
पश्चिमां तावदेवापि तथोदीचीं दिवाकरः	031a  
तथा मध्यन्दिने सूर्यो अस्तमेति यदा तदा	031c  
पुनर्देवासुरं युद्धं भावि जेतास्मि वस्तदा	031e  
सर्वाँल्लोकान्यदादित्य एकस्थस्तापयिष्यति	032a  
तदा देवासुरे युद्धे जेताहं त्वां शतक्रतो	032c  
शक्र उवाच	033    
ब्रह्मणास्मि समादिष्टो न हन्तव्यो भवानिति	033a  
तेन तेऽहं बले वज्रं न विमुञ्चामि मूर्धनि	033c  
यथेष्टं गच्छ दैत्येन्द्र स्वस्ति तेऽस्तु महासुर	034a  
आदित्यो नावतपिता कदाचिन्मध्यतः स्थितः	034c  
स्थापितो ह्यस्य समयः पूर्वमेव स्वयम्भुवा	035a  
अजस्रं परियात्येष सत्येनावतपन्प्रजाः	035c  
अयनं तस्य षण्मासा उत्तरं दक्षिणं तथा	036a  
येन संयाति लोकेषु शीतोष्णे विसृजन्रविः	036c  
भीष्म उवाच	037    
एवमुक्तस्तु दैत्येन्द्रो बलिरिन्द्रेण भारत	037a  
जगाम दक्षिणामाशामुदीचीं तु पुरन्दरः	037c  
इत्येतद्बलिना गीतमनहङ्कारसञ्ज्ञितम्	038a  
वाक्यं श्रुत्वा सहस्राक्षः खमेवारुरुहे तदा	038c  

