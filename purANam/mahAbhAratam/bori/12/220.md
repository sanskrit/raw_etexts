युधिष्ठिर उवाच	001    
मग्नस्य व्यसने कृच्छ्रे किं श्रेयः पुरुषस्य हि	001a  
बन्धुनाशे महीपाल राज्यनाशेऽपि वा पुनः	001c  
त्वं हि नः परमो वक्ता लोकेऽस्मिन्भरतर्षभ	002a  
एतद्भवन्तं पृच्छामि तन्मे वक्तुमिहार्हसि	002c  
भीष्म उवाच	003    
पुत्रदारैः सुखैश्चैव वियुक्तस्य धनेन च	003a  
मग्नस्य व्यसने कृच्छ्रे धृतिः श्रेयस्करी नृप	003c  
धैर्येण युक्तस्य सतः शरीरं न विशीर्यते	004a  
आरोग्याच्च शरीरस्य स पुनर्विन्दते श्रियम्	004c  
यस्य राज्ञो नरास्तात सात्त्विकीं वृत्तिमास्थिताः	005a  
तस्य स्थैर्यं च धैर्यं च व्यवसायश्च कर्मसु	005c  
अत्रैवोदाहरन्तीममितिहासं पुरातनम्	006a  
बलिवासवसंवादं पुनरेव युधिष्ठिर	006c  
वृत्ते देवासुरे युद्धे दैत्यदानवसङ्क्षये	007a  
विष्णुक्रान्तेषु लोकेषु देवराजे शतक्रतौ	007c  
इज्यमानेषु देवेषु चातुर्वर्ण्ये व्यवस्थिते	008a  
समृध्यमाने त्रैलोक्ये प्रीतियुक्ते स्वयम्भुवि	008c  
रुद्रैर्वसुभिरादित्यैरश्विभ्यामपि चर्षिभिः	009a  
गन्धर्वैर्भुजगेन्द्रैश्च सिद्धैश्चान्यैर्वृतः प्रभुः	009c  
चतुर्दन्तं सुदान्तं च वारणेन्द्रं श्रिया वृतम्	010a  
आरुह्यैरावतं शक्रस्त्रैलोक्यमनुसंययौ	010c  
स कदाचित्समुद्रान्ते कस्मिंश्चिद्गिरिगह्वरे	011a  
बलिं वैरोचनिं वज्री ददर्शोपससर्प च	011c  
तमैरावतमूर्धस्थं प्रेक्ष्य देवगणैर्वृतम्	012a  
सुरेन्द्रमिन्द्रं दैत्येन्द्रो न शुशोच न विव्यथे	012c  
दृष्ट्वा तमविकारस्थं तिष्ठन्तं निर्भयं बलिम्	013a  
अधिरूढो द्विपश्रेष्ठमित्युवाच शतक्रतुः	013c  
दैत्य न व्यथसे शौर्यादथ वा वृद्धसेवया	014a  
तपसा भावितत्वाद्वा सर्वथैतत्सुदुष्करम्	014c  
शत्रुभिर्वशमानीतो हीनः स्थानादनुत्तमात्	015a  
वैरोचने किमाश्रित्य शोचितव्ये न शोचसि	015c  
श्रैष्ठ्यं प्राप्य स्वजातीनां भुक्त्वा भोगाननुत्तमान्	016a  
हृतस्वबलराज्यस्त्वं ब्रूहि कस्मान्न शोचसि	016c  
ईश्वरो हि पुरा भूत्वा पितृपैतामहे पदे	017a  
तत्त्वमद्य हृतं दृष्ट्वा सपत्नैः किं न शोचसि	017c  
बद्धश्च वारुणैः पाशैर्वज्रेण च समाहतः	018a  
हृतदारो हृतधनो ब्रूहि कस्मान्न शोचसि	018c  
भ्रष्टश्रीर्विभवभ्रष्टो यन्न शोचसि दुष्करम्	019a  
त्रैलोक्यराज्यनाशे हि कोऽन्यो जीवितुमुत्सहेत्	019c  
एतच्चान्यच्च परुषं ब्रुवन्तं परिभूय तम्	020a  
श्रुत्वा सुखमसम्भ्रान्तो बलिर्वैरोचनोऽब्रवीत्	020c  
निगृहीते मयि भृशं शक्र किं कत्थितेन ते	021a  
वज्रमुद्यम्य तिष्ठन्तं पश्यामि त्वां पुरन्दर	021c  
अशक्तः पूर्वमासीस्त्वं कथञ्चिच्छक्ततां गतः	022a  
कस्त्वदन्य इमा वाचः सुक्रूरा वक्तुमर्हति	022c  
यस्तु शत्रोर्वशस्थस्य शक्तोऽपि कुरुते दयाम्	023a  
हस्तप्राप्तस्य वीरस्य तं चैव पुरुषं विदुः	023c  
अनिश्चयो हि युद्धेषु द्वयोर्विवदमानयोः	024a  
एकः प्राप्नोति विजयमेकश्चैव पराभवम्	024c  
मा च ते भूत्स्वभावोऽयं मया दैवतपुङ्गव	025a  
ईश्वरः सर्वभूतानां विक्रमेण जितो बलात्	025c  
नैतदस्मत्कृतं शक्र नैतच्छक्र त्वया कृतम्	026a  
यत्त्वमेवङ्गतो वज्रिन्यद्वाप्येवङ्गता वयम्	026c  
अहमासं यथाद्य त्वं भविता त्वं यथा वयम्	027a  
मावमंस्था मया कर्म दुष्कृतं कृतमित्युत	027c  
सुखदुःखे हि पुरुषः पर्यायेणाधिगच्छति	028a  
पर्यायेणासि शक्रत्वं प्राप्तः शक्र न कर्मणा	028c  
कालः काले नयति मां त्वां च कालो नयत्ययम्	029a  
तेनाहं त्वं यथा नाद्य त्वं चापि न यथा वयम्	029c  
न मातृपितृशुश्रूषा न च दैवतपूजनम्	030a  
नान्यो गुणसमाचारः पुरुषस्य सुखावहः	030c  
न विद्या न तपो दानं न मित्राणि न बान्धवाः	031a  
शक्नुवन्ति परित्रातुं नरं कालेन पीडितम्	031c  
नागामिनमनर्थं हि प्रतिघातशतैरपि	032a  
शक्नुवन्ति प्रतिव्योढुमृते बुद्धिबलान्नराः	032c  
पर्यायैर्हन्यमानानां परित्राता न विद्यते	033a  
इदं तु दुःखं यच्छक्र कर्ताहमिति मन्यते	033c  
यदि कर्ता भवेत्कर्ता न क्रियेत कदाचन	034a  
यस्मात्तु क्रियते कर्ता तस्मात्कर्ताप्यनीश्वरः	034c  
कालेन त्वाहमजयं कालेनाहं जितस्त्वया	035a  
गन्ता गतिमतां कालः कालः कलयति प्रजाः	035c  
इन्द्र प्राकृतया बुद्ध्या प्रलपन्नावबुध्यसे	036a  
केचित्त्वां बहु मन्यन्ते श्रैष्ठ्यं प्राप्तं स्वकर्मणा	036c  
कथमस्मद्विधो नाम जानँल्लोकप्रवृत्तयः	037a  
कालेनाभ्याहतः शोचेन्मुह्येद्वाप्यर्थसम्भ्रमे	037c  
नित्यं कालपरीतस्य मम वा मद्विधस्य वा	038a  
बुद्धिर्व्यसनमासाद्य भिन्ना नौरिव सीदति	038c  
अहं च त्वं च ये चान्ये भविष्यन्ति सुराधिपाः	039a  
ते सर्वे शक्र यास्यन्ति मार्गमिन्द्रशतैर्गतम्	039c  
त्वामप्येवं सुदुर्धर्षं ज्वलन्तं परया श्रिया	040a  
काले परिणते कालः कालयिष्यति मामिव	040c  
बहूनीन्द्रसहस्राणि दैतेयानां युगे युगे	041a  
अभ्यतीतानि कालेन कालो हि दुरतिक्रमः	041c  
इदं तु लब्ध्वा त्वं स्थानमात्मानं बहु मन्यसे	042a  
सर्वभूतभवं देवं ब्रह्माणमिव शाश्वतम्	042c  
न चेदमचलं स्थानमनन्तं वापि कस्यचित्	043a  
त्वं तु बालिशया बुद्ध्या ममेदमिति मन्यसे	043c  
अविश्वास्ये विश्वसिषि मन्यसे चाध्रुवं ध्रुवम्	044a  
ममेयमिति मोहात्त्वं राजश्रियमभीप्ससि	044c  
नेयं तव न चास्माकं न चान्येषां स्थिरा मता	045a  
अतिक्रम्य बहूनन्यांस्त्वयि तावदियं स्थिता	045c  
कञ्चित्कालमियं स्थित्वा त्वयि वासव चञ्चला	046a  
गौर्निपानमिवोत्सृज्य पुनरन्यं गमिष्यति	046c  
राजलोका ह्यतिक्रान्ता यान्न सङ्ख्यातुमुत्सहे	047a  
त्वत्तो बहुतराश्चान्ये भविष्यन्ति पुरन्दर	047c  
सवृक्षौषधिरत्नेयं ससरित्पर्वताकरा	048a  
तानिदानीं न पश्यामि यैर्भुक्तेयं पुरा मही	048c  
पृथुरैलो मयो भौमो नरकः शम्बरस्तथा	049a  
अश्वग्रीवः पुलोमा च स्वर्भानुरमितध्वजः	049c  
प्रह्रादो नमुचिर्दक्षो विप्रचित्तिर्विरोचनः	050a  
ह्रीनिषेधः सुहोत्रश्च भूरिहा पुष्पवान्वृषः	050c  
सत्येषुरृषभो राहुः कपिलाश्वो विरूपकः	051a  
बाणः कार्तस्वरो वह्निर्विश्वदंष्ट्रोऽथ नैर्ऋतः	051c  
रित्थाहुत्थौ वीरताम्रौ वराहाश्वो रुचिः प्रभुः	052a  
विश्वजित्प्रतिशौरिश्च वृषाण्डो विष्करो मधुः	052c  
हिरण्यकशिपुश्चैव कैटभश्चैव दानवः	053a  
दैत्याश्च कालखञ्जाश्च सर्वे ते नैर्ऋतैः सह	053c  
एते चान्ये च बहवः पूर्वे पूर्वतराश्च ये	054a  
दैत्येन्द्रा दानवेन्द्राश्च यांश्चान्याननुशुश्रुम	054c  
बहवः पूर्वदैत्येन्द्राः सन्त्यज्य पृथिवीं गताः	055a  
कालेनाभ्याहताः सर्वे कालो हि बलवत्तरः	055c  
सर्वैः क्रतुशतैरिष्टं न त्वमेकः शतक्रतुः	056a  
सर्वे धर्मपराश्चासन्सर्वे सततसत्रिणः	056c  
अन्तरिक्षचराः सर्वे सर्वेऽभिमुखयोधिनः	057a  
सर्वे संहननोपेताः सर्वे परिघबाहवः	057c  
सर्वे मायाशतधराः सर्वे ते कामचारिणः	058a  
सर्वे समरमासाद्य न श्रूयन्ते पराजिताः	058c  
सर्वे सत्यव्रतपराः सर्वे कामविहारिणः	059a  
सर्वे वेदव्रतपराः सर्वे चासन्बहुश्रुताः	059c  
सर्वे संहतमैश्वर्यमीश्वराः प्रतिपेदिरे	060a  
न चैश्वर्यमदस्तेषां भूतपूर्वो महात्मनाम्	060c  
सर्वे यथार्थदातारः सर्वे विगतमत्सराः	061a  
सर्वे सर्वेषु भूतेषु यथावत्प्रतिपेदिरे	061c  
सर्वे दाक्षायणीपुत्राः प्राजापत्या महाबलाः	062a  
ज्वलन्तः प्रतपन्तश्च कालेन प्रतिसंहृताः	062c  
त्वं चैवेमां यदा भुक्त्वा पृथिवीं त्यक्ष्यसे पुनः	063a  
न शक्ष्यसि तदा शक्र नियन्तुं शोकमात्मनः	063c  
मुञ्चेच्छां कामभोगेषु मुञ्चेमं श्रीभवं मदम्	064a  
एवं स्वराज्यनाशे त्वं शोकं सम्प्रसहिष्यसि	064c  
शोककाले शुचो मा त्वं हर्षकाले च मा हृषः	065a  
अतीतानागते हित्वा प्रत्युत्पन्नेन वर्तय	065c  
मां चेदभ्यागतः कालः सदायुक्तमतन्द्रितम्	066a  
क्षमस्व नचिरादिन्द्र त्वामप्युपगमिष्यति	066c  
त्रासयन्निव देवेन्द्र वाग्भिस्तक्षसि मामिह	067a  
संयते मयि नूनं त्वमात्मानं बहु मन्यसे	067c  
कालः प्रथममायान्मां पश्चात्त्वामनुधावति	068a  
तेन गर्जसि देवेन्द्र पूर्वं कालहते मयि	068c  
को हि स्थातुमलं लोके क्रुद्धस्य मम संयुगे	069a  
कालस्तु बलवान्प्राप्तस्तेन तिष्ठसि वासव	069c  
यत्तद्वर्षसहस्रान्तं पूर्णं भवितुमर्हति	070a  
यथा मे सर्वगात्राणि नस्वस्थानि हतौजसः	070c  
अहमैन्द्रच्च्युतः स्थानात्त्वमिन्द्रः प्रकृतो दिवि	071a  
सुचित्रे जीवलोकेऽस्मिन्नुपास्यः कालपर्ययात्	071c  
किं हि कृत्वा त्वमिन्द्रोऽद्य किं हि कृत्वा च्युता वयम्	072a  
कालः कर्ता विकर्ता च सर्वमन्यदकारणम्	072c  
नाशं विनाशमैश्वर्यं सुखदुःखे भवाभवौ	073a  
विद्वान्प्राप्यैवमत्यर्थं न प्रहृष्येन्न च व्यथेत्	073c  
त्वमेव हीन्द्र वेत्थास्मान्वेदाहं त्वां च वासव	074a  
विकत्थसे मां किं बद्धं कालेन निरपत्रप	074c  
त्वमेव हि पुरा वेत्थ यत्तदा पौरुषं मम	075a  
समरेषु च विक्रान्तं पर्याप्तं तन्निदर्शनम्	075c  
आदित्याश्चैव रुद्राश्च साध्याश्च वसुभिः सह	076a  
मया विनिर्जिताः सर्वे मरुतश्च शचीपते	076c  
त्वमेव शक्र जानासि देवासुरसमागमे	077a  
समेता विबुधा भग्नास्तरसा समरे मया	077c  
पर्वताश्चासकृत्क्षिप्ताः सवनाः सवनौकसः	078a  
सटङ्कशिखरा घोराः समरे मूर्ध्नि ते मया	078c  
किं नु शक्यं मया कर्तुं यत्कालो दुरतिक्रमः	079a  
न हि त्वां नोत्सहे हन्तुं सवज्रमपि मुष्टिना	079c  
न तु विक्रमकालोऽयं क्षमाकालोऽयमागतः	080a  
तेन त्वा मर्षये शक्र दुर्मर्षणतरस्त्वया	080c  
त्वं मा परिणते काले परीतं कालवह्निना	081a  
नियतं कालपाशेन बद्धं शक्र विकत्थसे	081c  
अयं स पुरुषः श्यामो लोकस्य दुरतिक्रमः	082a  
बद्ध्वा तिष्ठति मां रौद्रः पशुं रशनया यथा	082c  
लाभालाभौ सुखं दुःखं कामक्रोधौ भवाभवौ	083a  
वधो बन्धः प्रमोक्षश्च सर्वं कालेन लभ्यते	083c  
नाहं कर्ता न कर्ता त्वं कर्ता यस्तु सदा प्रभुः	084a  
सोऽयं पचति कालो मां वृक्षे फलमिवागतम्	084c  
यान्येव पुरुषः कुर्वन्सुखैः कालेन युज्यते	085a  
पुनस्तान्येव कुर्वाणो दुःखैः कालेन युज्यते	085c  
न च कालेन कालज्ञः स्पृष्टः शोचितुमर्हति	086a  
तेन शक्र न शोचामि नास्ति शोके सहायता	086c  
यदा हि शोचतां शोको व्यसनं नापकर्षति	087a  
सामर्थ्यं शोचतो नास्ति नाद्य शोचाम्यहं ततः	087c  
एवमुक्तः सहस्राक्षो भगवान्पाकशासनः	088a  
प्रतिसंहृत्य संरम्भमित्युवाच शतक्रतुः	088c  
सवज्रमुद्यतं बाहुं दृष्ट्वा पाशांश्च वारुणान्	089a  
कस्येह न व्यथेद्बुद्धिर्मृत्योरपि जिघांसतः	089c  
सा ते न व्यथते बुद्धिरचला तत्त्वदर्शिनी	090a  
ब्रुवन्न व्यथसे स त्वं वाक्यं सत्यपराक्रम	090c  
को हि विश्वासमर्थेषु शरीरे वा शरीरभृत्	091a  
कर्तुमुत्सहते लोके दृष्ट्वा सम्प्रस्थितं जगत्	091c  
अहमप्येवमेवैनं लोकं जानाम्यशाश्वतम्	092a  
कालाग्नावाहितं घोरे गुह्ये सततगेऽक्षरे	092c  
न चात्र परिहारोऽस्ति कालस्पृष्टस्य कस्यचित्	093a  
सूक्ष्माणां महतां चैव भूतानां परिपच्यताम्	093c  
अनीशस्याप्रमत्तस्य भूतानि पचतः सदा	094a  
अनिवृत्तस्य कालस्य क्षयं प्राप्तो न मुच्यते	094c  
अप्रमत्तः प्रमत्तेषु कालो जागर्ति देहिषु	095a  
प्रयत्नेनाप्यतिक्रान्तो दृष्टपूर्वो न केनचित्	095c  
पुराणः शाश्वतो धर्मः सर्वप्राणभृतां समः	096a  
कालो न परिहार्यश्च न चास्यास्ति व्यतिक्रमः	096c  
अहोरात्रांश्च मासांश्च क्षणान्काष्ठाः कला लवान्	097a  
सम्पिण्डयति नः कालो वृद्धिं वार्धुषिको यथा	097c  
इदमद्य करिष्यामि श्वः कर्तास्मीति वादिनम्	098a  
कालो हरति सम्प्राप्तो नदीवेग इवोडुपम्	098c  
इदानीं तावदेवासौ मया दृष्टः कथं मृतः	099a  
इति कालेन ह्रियतां प्रलापः श्रूयते नृणाम्	099c  
नश्यन्त्यर्थास्तथा भोगाः स्थानमैश्वर्यमेव च	100a  
अनित्यमध्रुवं सर्वं व्यवसायो हि दुष्करः	100c  
उच्छ्राया विनिपातान्ता भावोऽभावस्थ एव च	100e  
सा ते न व्यथते बुद्धिरचला तत्त्वदर्शिनी	101a  
अहमासं पुरा चेति मनसापि न बुध्यसे	101c  
कालेनाक्रम्य लोकेऽस्मिन्पच्यमाने बलीयसा	102a  
अज्येष्ठमकनिष्ठं च क्षिप्यमाणो न बुध्यसे	102c  
ईर्ष्याभिमानलोभेषु कामक्रोधभयेषु च	103a  
स्पृहामोहाभिमानेषु लोकः सक्तो विमुह्यति	103c  
भवांस्तु भावतत्त्वज्ञो विद्वाञ्ज्ञानतपोन्वितः	104a  
कालं पश्यति सुव्यक्तं पाणावामलकं यथा	104c  
कालचारित्रतत्त्वज्ञः सर्वशास्त्रविशारदः	105a  
वैरोचने कृतात्मासि स्पृहणीयो विजानताम्	105c  
सर्वलोको ह्ययं मन्ये बुद्ध्या परिगतस्त्वया	106a  
विहरन्सर्वतोमुक्तो न क्वचित्परिषज्जसे	106c  
रजश्च हि तमश्च त्वा स्पृशतो न जितेन्द्रियम्	107a  
निष्प्रीतिं नष्टसन्तापं त्वमात्मानमुपाससे	107c  
सुहृदं सर्वभूतानां निर्वैरं शान्तमानसम्	108a  
दृष्ट्वा त्वां मम सञ्जाता त्वय्यनुक्रोशिनी मतिः	108c  
नाहमेतादृशं बुद्धं हन्तुमिच्छामि बन्धने	109a  
आनृशंस्यं परो धर्मो अनुक्रोशस्तथा त्वयि	109c  
मोक्ष्यन्ते वारुणाः पाशास्तवेमे कालपर्ययात्	110a  
प्रजानामपचारेण स्वस्ति तेऽस्तु महासुर	110c  
यदा श्वश्रूं स्नुषा वृद्धां परिचारेण योक्ष्यते	111a  
पुत्रश्च पितरं मोहात्प्रेषयिष्यति कर्मसु	111c  
ब्राह्मणैः कारयिष्यन्ति वृषलाः पादधावनम्	112a  
शूद्राश्च ब्राह्मणीं भार्यामुपयास्यन्ति निर्भयाः	112c  
वियोनिषु च बीजानि मोक्ष्यन्ते पुरुषा यदा	113a  
सङ्करं कांस्यभाण्डैश्च बलिं चापि कुपात्रकैः	113c  
चातुर्वर्ण्यं यदा कृत्स्नमुन्मर्यादं भविष्यति	114a  
एकैकस्ते तदा पाशः क्रमशः प्रतिमोक्ष्यते	114c  
अस्मत्तस्ते भयं नास्ति समयं प्रतिपालय	115a  
सुखी भव निराबाधः स्वस्थचेता निरामयः	115c  
तमेवमुक्त्वा भगवाञ्शतक्रतुः प्रतिप्रयातो गजराजवाहनः	116a  
विजित्य सर्वानसुरान्सुराधिपो ननन्द हर्षेण बभूव चैकराट्	116c  
महर्षयस्तुष्टुवुरञ्जसा च तं वृषाकपिं सर्वचराचरेश्वरम्	117a  
हिमापहो हव्यमुदावहंस्त्वरंस्तथामृतं चार्पितमीश्वराय ह	117c  
द्विजोत्तमैः सर्वगतैरभिष्टुतो विदीप्ततेजा गतमन्युरीश्वरः	118a  
प्रशान्तचेता मुदितः स्वमालयं त्रिविष्टपं प्राप्य मुमोद वासवः	118c  

