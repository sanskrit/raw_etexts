युधिष्ठिर उवाच	001    
गृहस्थो ब्रह्मचारी वा वानप्रस्थोऽथ भिक्षुकः	001a  
य इच्छेत्सिद्धिमास्थातुं देवतां कां यजेत सः	001c  
कुतो ह्यस्य ध्रुवः स्वर्गः कुतो निःश्रेयसं परम्	002a  
विधिना केन जुहुयाद्दैवं पित्र्यं तथैव च	002c  
मुक्तश्च कां गतिं गच्छेन्मोक्षश्चैव किमात्मकः	003a  
स्वर्गतश्चैव किं कुर्याद्येन न च्यवते दिवः	003c  
देवतानां च को देवः पितॄणां च तथा पिता	004a  
तस्मात्परतरं यच्च तन्मे ब्रूहि पितामह	004c  
भीष्म उवाच	005    
गूढं मां प्रश्नवित्प्रश्नं पृच्छसे त्वमिहानघ	005a  
न ह्येष तर्कया शक्यो वक्तुं वर्षशतैरपि	005c  
ऋते देवप्रसादाद्वा राजञ्ज्ञानागमेन वा	006a  
गहनं ह्येतदाख्यानं व्याख्यातव्यं तवारिहन्	006c  
अत्राप्युदाहरन्तीममितिहासं पुरातनम्	007a  
नारदस्य च संवादमृषेर्नारायणस्य च	007c  
नारायणो हि विश्वात्मा चतुर्मूर्तिः सनातनः	008a  
धर्मात्मजः सम्बभूव पितैवं मेऽभ्यभाषत	008c  
कृते युगे महाराज पुरा स्वायम्भुवेऽन्तरे	009a  
नरो नारायणश्चैव हरिः कृष्णस्तथैव च	009c  
तेभ्यो नारायणनरौ तपस्तेपतुरव्ययौ	010a  
बदर्याश्रममासाद्य शकटे कनकामये	010c  
अष्टचक्रं हि तद्यानं भूतयुक्तं मनोरमम्	011a  
तत्राद्यौ लोकनाथौ तौ कृशौ धमनिसन्ततौ	011c  
तपसा तेजसा चैव दुर्निरीक्षौ सुरैरपि	012a  
यस्य प्रसादं कुर्वाते स देवौ द्रष्टुमर्हति	012c  
नूनं तयोरनुमते हृदि हृच्छयचोदितः	013a  
महामेरोर्गिरेः शृङ्गात्प्रच्युतो गन्धमादनम्	013c  
नारदः सुमहद्भूतं लोकान्सर्वानचीचरत्	014a  
तं देशमगमद्राजन्बदर्याश्रममाशुगः	014c  
तयोराह्निकवेलायां तस्य कौतूहलं त्वभूत्	015a  
इदं तदास्पदं कृत्स्नं यस्मिँल्लोकाः प्रतिष्ठिताः	015c  
सदेवासुरगन्धर्वाः सर्षिकिन्नरलेलिहाः	016a  
एका मूर्तिरियं पूर्वं जाता भूयश्चतुर्विधा	016c  
धर्मस्य कुलसन्तानो महानेभिर्विवर्धितः	017a  
अहो ह्यनुगृहीतोऽद्य धर्म एभिः सुरैरिह	017c  
नरनारायणाभ्यां च कृष्णेन हरिणा तथा	017e   
तत्र कृष्णो हरिश्चैव कस्मिंश्चित्कारणान्तरे	018a  
स्थितौ धर्मोत्तरौ ह्येतौ तथा तपसि धिष्ठितौ	018c  
एतौ हि परमं धाम कानयोराह्निकक्रिया	019a  
पितरौ सर्वभूतानां दैवतं च यशस्विनौ	019c  
कां देवतां नु यजतः पितॄन्वा कान्महामती	019e   
इति सञ्चिन्त्य मनसा भक्त्या नारायणस्य ह	020a  
सहसा प्रादुरभवत्समीपे देवयोस्तदा	020c  
कृते दैवे च पित्र्ये च ततस्ताभ्यां निरीक्षितः	021a  
पूजितश्चैव विधिना यथाप्रोक्तेन शास्त्रतः	021c  
तं दृष्ट्वा महदाश्चर्यमपूर्वं विधिविस्तरम्	022a  
उपोपविष्टः सुप्रीतो नारदो भगवानृषिः	022c  
नारायणं सन्निरीक्ष्य प्रसन्नेनान्तरात्मना	023a  
नमस्कृत्वा महादेवमिदं वचनमब्रवीत्	023c  
वेदेषु सपुराणेषु साङ्गोपाङ्गेषु गीयसे	024a  
त्वमजः शाश्वतो धाता मतोऽमृतमनुत्तमम्	024c  
प्रतिष्ठितं भूतभव्यं त्वयि सर्वमिदं जगत्	024e   
चत्वारो ह्याश्रमा देव सर्वे गार्हस्थ्यमूलकाः	025a  
यजन्ते त्वामहरहर्नानामूर्तिसमास्थितम्	025c  
पिता माता च सर्वस्य जगतः शाश्वतो गुरुः	026a  
कं त्वद्य यजसे देवं पितरं कं न विद्महे	026c  
श्रीभगवानुवाच	027    
अवाच्यमेतद्वक्तव्यमात्मगुह्यं सनातनम्	027a  
तव भक्तिमतो ब्रह्मन्वक्ष्यामि तु यथातथम्	027c  
यत्तत्सूक्ष्ममविज्ञेयमव्यक्तमचलं ध्रुवम्	028a  
इन्द्रियैरिन्द्रियार्थैश्च सर्वभूतैश्च वर्जितम्	028c  
स ह्यन्तरात्मा भूतानां क्षेत्रज्ञश्चेति कथ्यते	029a  
त्रिगुणव्यतिरिक्तोऽसौ पुरुषश्चेति कल्पितः	029c  
तस्मादव्यक्तमुत्पन्नं त्रिगुणं द्विजसत्तम	029e   
अव्यक्ता व्यक्तभावस्था या सा प्रकृतिरव्यया	030a  
तां योनिमावयोर्विद्धि योऽसौ सदसदात्मकः	030c  
आवाभ्यां पूज्यतेऽसौ हि दैवे पित्र्ये च कल्पिते	030e   
नास्ति तस्मात्परोऽन्यो हि पिता देवोऽथ वा द्विजः	031a  
आत्मा हि नौ स विज्ञेयस्ततस्तं पूजयावहे	031c  
तेनैषा प्रथिता ब्रह्मन्मर्यादा लोकभाविनी	032a  
दैवं पित्र्यं च कर्तव्यमिति तस्यानुशासनम्	032c  
ब्रह्मा स्थाणुर्मनुर्दक्षो भृगुर्धर्मस्तपो दमः	033a  
मरीचिरङ्गिरात्रिश्च पुलस्त्यः पुलहः क्रतुः	033c  
वसिष्ठः परमेष्ठी च विवस्वान्सोम एव च	034a  
कर्दमश्चापि यः प्रोक्तः क्रोधो विक्रीत एव च	034c  
एकविंशतिरुत्पन्नास्ते प्रजापतयः स्मृताः	035a  
तस्य देवस्य मर्यादां पूजयन्ति सनातनीम्	035c  
दैवं पित्र्यं च सततं तस्य विज्ञाय तत्त्वतः	036a  
आत्मप्राप्तानि च ततो जानन्ति द्विजसत्तमाः	036c  
स्वर्गस्था अपि ये केचित्तं नमस्यन्ति देहिनः	037a  
ते तत्प्रसादाद्गच्छन्ति तेनादिष्टफलां गतिम्	037c  
ये हीनाः सप्तदशभिर्गुणैः कर्मभिरेव च	038a  
कलाः पञ्चदश त्यक्त्वा ते मुक्ता इति निश्चयः	038c  
मुक्तानां तु गतिर्ब्रह्मन्क्षेत्रज्ञ इति कल्पितः	039a  
स हि सर्वगतश्चैव निर्गुणश्चैव कथ्यते	039c  
दृश्यते ज्ञानयोगेन आवां च प्रसृतौ ततः	040a  
एवं ज्ञात्वा तमात्मानं पूजयावः सनातनम्	040c  
तं वेदाश्चाश्रमाश्चैव नानातनुसमास्थिताः	041a  
भक्त्या सम्पूजयन्त्याद्यं गतिं चैषां ददाति सः	041c  
ये तु तद्भाविता लोके एकान्तित्वं समास्थिताः	042a  
एतदभ्यधिकं तेषां यत्ते तं प्रविशन्त्युत	042c  
इति गुह्यसमुद्देशस्तव नारद कीर्तितः	043a  
भक्त्या प्रेम्णा च विप्रर्षे अस्मद्भक्त्या च ते श्रुतः	043c  

