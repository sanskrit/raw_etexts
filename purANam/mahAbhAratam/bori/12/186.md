001  युधिष्ठिर उवाच
001a आचारस्य विधिं तात प्रोच्यमानं त्वयानघ
001c श्रोतुमिच्छामि धर्मज्ञ सर्वज्ञो ह्यसि मे मतः
002  भीष्म उवाच
002a दुराचारा दुर्विचेष्टा दुष्प्रज्ञाः प्रियसाहसाः
002c असन्तो ह्यभिविख्याताः सन्तश्चाचारलक्षणाः
003a पुरीषं यदि वा मूत्रं ये न कुर्वन्ति मानवाः
003c राजमार्गे गवां मध्ये धान्यमध्ये च ते शुभाः
004a शौचमावश्यकं कृत्वा देवतानां च तर्पणम्
004c धर्ममाहुर्मनुष्याणामुपस्पृश्य नदीं तरेत्
005a सूर्यं सदोपतिष्ठेत न स्वप्याद्भास्करोदये
005c सायं प्रातर्जपन्सन्ध्यां तिष्ठेत्पूर्वां तथापराम्
006a पञ्चार्द्रो भोजनं कुर्यात्प्राङ्मुखो मौनमास्थितः
006c न निन्देदन्नभक्ष्यांश्च स्वाद्वस्वादु च भक्षयेत्
007a नार्द्रपाणिः समुत्तिष्ठेन्नार्द्रपादः स्वपेन्निशि
007c देवर्षिनारदप्रोक्तमेतदाचारलक्षणम्
008a शुचिकाममनड्वाहं देवगोष्ठं चतुष्पथम्
008c ब्राह्मणं धार्मिकं चैव नित्यं कुर्यात्प्रदक्षिणम्
009a अतिथीनां च सर्वेषां प्रेष्याणां स्वजनस्य च
009c सामान्यं भोजनं भृत्यैः पुरुषस्य प्रशस्यते
010a सायं प्रातर्मनुष्याणामशनं देवनिर्मितम्
010c नान्तरा भोजनं दृष्टमुपवासी तथा भवेत्
011a होमकाले तथा जुह्वन्नृतुकाले तथा व्रजन्
011c अनन्यस्त्रीजनः प्राज्ञो ब्रह्मचारी तथा भवेत्
012a अमृतं ब्राह्मणोच्छिष्टं जनन्या हृदयं कृतम्
012c उपासीत जनः सत्यं सत्यं सन्त उपासते
013a यजुषा संस्कृतं मांसं निवृत्तो मांसभक्षणात्
013c न भक्षयेद्वृथामांसं पृष्ठमांसं च वर्जयेत्
014a स्वदेशे परदेशे वा अतिथिं नोपवासयेत्
014c काम्यं कर्मफलं लब्ध्वा गुरूणामुपपादयेत्
015a गुरुभ्य आसनं देयं कर्तव्यं चाभिवादनम्
015c गुरूनभ्यर्च्य युज्यन्ते आयुषा यशसा श्रिया
016a नेक्षेतादित्यमुद्यन्तं न च नग्नां परस्त्रियम्
016c मैथुनं समये धर्म्यं गुह्यं चैव समाचरेत्
017a तीर्थानां हृदयं तीर्थं शुचीनां हृदयं शुचिः
017c सर्वमार्यकृतं शौचं वालसंस्पर्शनानि च
018a दर्शने दर्शने नित्यं सुखप्रश्नमुदाहरेत्
018c सायं प्रातश्च विप्राणां प्रदिष्टमभिवादनम्
019a देवगोष्ठे गवां मध्ये ब्राह्मणानां क्रियापथे
019c स्वाध्याये भोजने चैव दक्षिणं पाणिमुद्धरेत्
020a पण्यानां शोभनं पण्यं कृषीणां बाद्यते कृषिः
020c बहुकारं च सस्यानां वाह्ये वाह्यं तथा गवाम्
021a सम्पन्नं भोजने नित्यं पानीये तर्पणं तथा
021c सुशृतं पायसे ब्रूयाद्यवाग्वां कृसरे तथा
022a श्मश्रुकर्मणि सम्प्राप्ते क्षुते स्नानेऽथ भोजने
022c व्याधितानां च सर्वेषामायुष्यमभिनन्दनम्
023a प्रत्यादित्यं न मेहेत न पश्येदात्मनः शकृत्
023c सुतस्त्रिया च शयनं सहभोज्यं च वर्जयेत्
024a त्वङ्कारं नामधेयं च ज्येष्ठानां परिवर्जयेत्
024c अवराणां समानानामुभयेषां न दुष्यति
025a हृदयं पापवृत्तानां पापमाख्याति वैकृतम्
025c ज्ञानपूर्वं विनश्यन्ति गूहमाना महाजने
026a ज्ञानपूर्वं कृतं पापं छादयन्त्यबहुश्रुताः
026c नैनं मनुष्याः पश्यन्ति पश्यन्ति त्रिदिवौकसः
027a पापेन हि कृतं पापं पापमेवानुवर्तते
027c धार्मिकेण कृतो धर्मः कर्तारमनुवर्तते
028a पापं कृतं न स्मरतीह मूढो विवर्तमानस्य तदेति कर्तुः
028c राहुर्यथा चन्द्रमुपैति चापि तथाबुधं पापमुपैति कर्म
029a आशया सञ्चितं द्रव्यं यत्काले नेह भुज्यते
029c तद्बुधा न प्रशंसन्ति मरणं न प्रतीक्षते
030a मानसं सर्वभूतानां धर्ममाहुर्मनीषिणः
030c तस्मात्सर्वेषु भूतेषु मनसा शिवमाचरेत्
031a एक एव चरेद्धर्मं नास्ति धर्मे सहायता
031c केवलं विधिमासाद्य सहायः किं करिष्यति
032a देवा योनिर्मनुष्याणां देवानाममृतं दिवि
032c प्रेत्यभावे सुखं धर्माच्छश्वत्तैरुपभुज्यते

