युधिष्ठिर उवाच	001  
कथं नु मुक्तः पृथिवीं चरेदस्मद्विधो नृपः	001a  
नित्यं कैश्च गुणैर्युक्तः सङ्गपाशाद्विमुच्यते	001c  
भीष्म उवाच	002  
अत्र ते वर्तयिष्यामि इतिहासं पुरातनम्	002a  
अरिष्टनेमिना प्रोक्तं सगरायानुपृच्छते	002c  
सगर उवाच	003  
किं श्रेयः परमं ब्रह्मन्कृत्वेह सुखमश्नुते	003a  
कथं न शोचेन्न क्षुभ्येदेतदिच्छामि वेदितुम्	003c  
भीष्म उवाच	004  
एवमुक्तस्तदा तार्क्ष्यः सर्वशास्त्रविशारदः	004a  
विबुध्य सम्पदं चाग्र्यां सद्वाक्यमिदमब्रवीत्	004c  
सुखं मोक्षसुखं लोके न च लोकोऽवगच्छति	005a  
प्रसक्तः पुत्रपशुषु धनधान्यसमाकुलः	005c  
सक्तबुद्धिरशान्तात्मा न स शक्यश्चिकित्सितुम्	006a  
स्नेहपाशसितो मूढो न स मोक्षाय कल्पते	006c  
स्नेहजानिह ते पाशान्वक्ष्यामि शृणु तान्मम	007a  
सकर्णकेन शिरसा शक्याश्छेत्तुं विजानता	007c  
सम्भाव्य पुत्रान्कालेन यौवनस्थान्निवेश्य च	008a  
समर्थाञ्जीवने ज्ञात्वा मुक्तश्चर यथासुखम्	008c  
भार्यां पुत्रवतीं वृद्धां लालितां पुत्रवत्सलाम्	009a  
ज्ञात्वा प्रजहि काले त्वं परार्थमनुदृश्य च	009c  
सापत्यो निरपत्यो वा मुक्तश्चर यथासुखम्	010a  
इन्द्रियैरिन्द्रियार्थांस्त्वमनुभूय यथाविधि	010c  
कृतकौतूहलस्तेषु मुक्तश्चर यथासुखम्	011a  
उपपत्त्योपलब्धेषु लाभेषु च समो भव	011c  
एष तावत्समासेन तव सङ्कीर्तितो मया	012a  
मोक्षार्थो विस्तरेणापि भूयो वक्ष्यामि तच्छृणु	012c  
मुक्ता वीतभया लोके चरन्ति सुखिनो नराः	013a  
सक्तभावा विनश्यन्ति नरास्तत्र न संशयः	013c  
आहारसञ्चयाश्चैव तथा कीटपिपीलिकाः	014a  
असक्ताः सुखिनो लोके सक्ताश्चैव विनाशिनः	014c  
स्वजने न च ते चिन्ता कर्तव्या मोक्षबुद्धिना	015a  
इमे मया विनाभूता भविष्यन्ति कथं त्विति	015c  
स्वयमुत्पद्यते जन्तुः स्वयमेव विवर्धते	016a  
सुखदुःखे तथा मृत्युं स्वयमेवाधिगच्छति	016c  
भोजनाच्छादने चैव मात्रा पित्रा च सङ्ग्रहम्	017a  
स्वकृतेनाधिगच्छन्ति लोके नास्त्यकृतं पुरा	017c  
धात्रा विहितभक्ष्याणि सर्वभूतानि मेदिनीम्	018a  
लोके विपरिधावन्ति रक्षितानि स्वकर्मभिः	018c  
स्वयं मृत्पिण्डभूतस्य परतन्त्रस्य सर्वदा	019a  
को हेतुः स्वजनं पोष्टुं रक्षितुं वादृढात्मनः	019c  
स्वजनं हि यदा मृत्युर्हन्त्येव तव पश्यतः	020a  
कृतेऽपि यत्ने महति तत्र बोद्धव्यमात्मना	020c  
जीवन्तमपि चैवैनं भरणे रक्षणे तथा	021a  
असमाप्ते परित्यज्य पश्चादपि मरिष्यसि	021c  
यदा मृतश्च स्वजनं न ज्ञास्यसि कथञ्चन	022a  
सुखितं दुःखितं वापि ननु बोद्धव्यमात्मना	022c  
मृते वा त्वयि जीवे वा यदि भोक्ष्यति वै जनः	023a  
स्वकृतं ननु बुद्ध्वैवं कर्तव्यं हितमात्मनः	023c  
एवं विजानँल्लोकेऽस्मिन्कः कस्येत्यभिनिश्चितः	024a  
मोक्षे निवेशय मनो भूयश्चाप्युपधारय	024c  
क्षुत्पिपासादयो भावा जिता यस्येह देहिनः	025a  
क्रोधो लोभस्तथा मोहः सत्त्ववान्मुक्त एव सः	025c  
द्यूते पाने तथा स्त्रीषु मृगयायां च यो नरः	026a  
न प्रमाद्यति सम्मोहात्सततं मुक्त एव सः	026c  
दिवसे दिवसे नाम रात्रौ रात्रौ सदा सदा	027a  
भोक्तव्यमिति यः खिन्नो दोषबुद्धिः स उच्यते	027c  
आत्मभावं तथा स्त्रीषु मुक्तमेव पुनः पुनः	028a  
यः पश्यति सदा युक्तो यथावन्मुक्त एव सः	028c  
सम्भवं च विनाशं च भूतानां चेष्टितं तथा	029a  
यस्तत्त्वतो विजानाति लोकेऽस्मिन्मुक्त एव सः	029c  
प्रस्थं वाहसहस्रेषु यात्रार्थं चैव कोटिषु	030a  
प्रासादे मञ्चकस्थानं यः पश्यति स मुच्यते	030c  
मृत्युनाभ्याहतं लोकं व्याधिभिश्चोपपीडितम्	031a  
अवृत्तिकर्शितं चैव यः पश्यति स मुच्यते	031c  
यः पश्यति सुखी तुष्टो नपश्यंश्च विहन्यते	032a  
यश्चाप्यल्पेन सन्तुष्टो लोकेऽस्मिन्मुक्त एव सः	032c  
अग्नीषोमाविदं सर्वमिति यश्चानुपश्यति	033a  
न च संस्पृश्यते भावैरद्भुतैर्मुक्त एव सः	033c  
पर्यङ्कशय्या भूमिश्च समाने यस्य देहिनः	034a  
शालयश्च कदन्नं च यस्य स्यान्मुक्त एव सः	034c  
क्षौमं च कुशचीरं च कौशेयं वल्कलानि च	035a  
आविकं चर्म च समं यस्य स्यान्मुक्त एव सः	035c  
पञ्चभूतसमुद्भूतं लोकं यश्चानुपश्यति	036a  
तथा च वर्तते दृष्ट्वा लोकेऽस्मिन्मुक्त एव सः	036c  
सुखदुःखे समे यस्य लाभालाभौ जयाजयौ	037a  
इच्छाद्वेषौ भयोद्वेगौ सर्वथा मुक्त एव सः	037c  
रक्तमूत्रपुरीषाणां दोषाणां सञ्चयं तथा	038a  
शरीरं दोषबहुलं दृष्ट्वा चेदं विमुच्यते	038c  
वलीपलितसंयोगं कार्श्यं वैवर्ण्यमेव च	039a  
कुब्जभावं च जरया यः पश्यति स मुच्यते	039c  
पुंस्त्वोपघातं कालेन दर्शनोपरमं तथा	040a  
बाधिर्यं प्राणमन्दत्वं यः पश्यति स मुच्यते	040c  
गतानृषींस्तथा देवानसुरांश्च तथा गतान्	041a  
लोकादस्मात्परं लोकं यः पश्यति स मुच्यते	041c  
प्रभावैरन्वितास्तैस्तैः पार्थिवेन्द्राः सहस्रशः	042a  
ये गताः पृथिवीं त्यक्त्वा इति ज्ञात्वा विमुच्यते	042c  
अर्थांश्च दुर्लभाँल्लोके क्लेशांश्च सुलभांस्तथा	043a  
दुःखं चैव कुटुम्बार्थे यः पश्यति स मुच्यते	043c  
अपत्यानां च वैगुण्यं जनं विगुणमेव च	044a  
पश्यन्भूयिष्ठशो लोके को मोक्षं नाभिपूजयेत्	044c  
शास्त्राल्लोकाच्च यो बुद्धः सर्वं पश्यति मानवः	045a  
असारमिव मानुष्यं सर्वथा मुक्त एव सः	045c  
एतच्छ्रुत्वा मम वचो भवांश्चरतु मुक्तवत्	046a  
गार्हस्थ्ये यदि ते मोक्षे कृता बुद्धिरविक्लवा	046c  
तत्तस्य वचनं श्रुत्वा सम्यक्स पृथिवीपतिः	047a  
मोक्षजैश्च गुणैर्युक्तः पालयामास च प्रजाः	047c  

