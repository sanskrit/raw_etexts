युधिष्ठिर उवाच	001    
आद्यन्तं सर्वभूतानां श्रोतुमिच्छामि कौरव	001a  
ध्यानं कर्म च कालं च तथैवायुर्युगे युगे	001c  
लोकतत्त्वं च कार्त्स्न्येन भूतानामागतिं गतिम्	002a  
सर्गश्च निधनं चैव कुत एतत्प्रवर्तते	002c  
यदि तेऽनुग्रहे बुद्धिरस्मास्विह सतां वर	003a  
एतद्भवन्तं पृच्छामि तद्भवान्प्रब्रवीतु मे	003c  
पूर्वं हि कथितं श्रुत्वा भृगुभाषितमुत्तमम्	004a  
भरद्वाजस्य विप्रर्षेस्ततो मे बुद्धिरुत्तमा	004c  
जाता परमधर्मिष्ठा दिव्यसंस्थानसंस्थिता	005a  
ततो भूयस्तु पृच्छामि तद्भवान्वक्तुमर्हति	005c  
भीष्म उवाच	006    
अत्र ते वर्तयिष्येऽहमितिहासं पुरातनम्	006a  
जगौ यद्भगवान्व्यासः पुत्राय परिपृच्छते	006c  
अधीत्य वेदानखिलान्साङ्गोपनिषदस्तथा	007a  
अन्विच्छन्नैष्ठिकं कर्म धर्मनैपुणदर्शनात्	007c  
कृष्णद्वैपायनं व्यासं पुत्रो वैयासकिः शुकः	008a  
पप्रच्छ सन्देहमिमं छिन्नधर्मार्थसंशयम्	008c  
भूतग्रामस्य कर्तारं कालज्ञाने च निश्चयम्	009a  
ब्राह्मणस्य च यत्कृत्यं तद्भवान्वक्तुमर्हति	009c  
तस्मै प्रोवाच तत्सर्वं पिता पुत्राय पृच्छते	010a  
अतीतानागते विद्वान्सर्वज्ञः सर्वधर्मवित्	010c  
अनाद्यन्तमजं दिव्यमजरं ध्रुवमव्ययम्	011a  
अप्रतर्क्यमविज्ञेयं ब्रह्माग्रे समवर्तत	011c  
काष्ठा निमेषा दश पञ्च चैव त्रिंशत्तु काष्ठा गणयेत्कलां ताम्	012a  
त्रिंशत्कलाश्चापि भवेन्मुहूर्तो भागः कलाया दशमश्च यः स्यात्	012c  
त्रिंशन्मुहूर्तश्च भवेदहश्च रात्रिश्च सङ्ख्या मुनिभिः प्रणीता	013a  
मासः स्मृतो रात्र्यहनी च त्रिंशत्संवत्सरो द्वादशमास उक्तः	013c  
संवत्सरं द्वे अयने वदन्ति सङ्ख्याविदो दक्षिणमुत्तरं च	013e  
अहोरात्रे विभजते सूर्यो मानुषलौकिके	014a  
रात्रिः स्वप्नाय भूतानां चेष्टायै कर्मणामहः	014c  
पित्र्ये रात्र्यहनी मासः प्रविभागस्तयोः पुनः	015a  
कृष्णोऽहः कर्मचेष्टायां शुक्लः स्वप्नाय शर्वरी	015c  
दैवे रात्र्यहनी वर्षं प्रविभागस्तयोः पुनः	016a  
अहस्तत्रोदगयनं रात्रिः स्याद्दक्षिणायनम्	016c  
ये ते रात्र्यहनी पूर्वे कीर्तिते दैवलौकिके	017a  
तयोः सङ्ख्याय वर्षाग्रं ब्राह्मे वक्ष्याम्यहःक्षपे	017c  
तेषां संवत्सराग्राणि प्रवक्ष्याम्यनुपूर्वशः	018a  
कृते त्रेतायुगे चैव द्वापरे च कलौ तथा	018c  
चत्वार्याहुः सहस्राणि वर्षाणां तत्कृतं युगम्	019a  
तस्य तावच्छती सन्ध्या सन्ध्यांशश्च तथाविधः	019c  
इतरेषु ससन्ध्येषु ससन्ध्यांशेषु च त्रिषु	020a  
एकापायेन संयान्ति सहस्राणि शतानि च	020c  
एतानि शाश्वताँल्लोकान्धारयन्ति सनातनान्	021a  
एतद्ब्रह्मविदां तात विदितं ब्रह्म शाश्वतम्	021c  
चतुष्पात्सकलो धर्मः सत्यं चैव कृते युगे	022a  
नाधर्मेणागमः कश्चित्परस्तस्य प्रवर्तते	022c  
इतरेष्वागमाद्धर्मः पादशस्त्ववरोप्यते	023a  
चौरिकानृतमायाभिरधर्मश्चोपचीयते	023c  
अरोगाः सर्वसिद्धार्थाश्चतुर्वर्षशतायुषः	024a  
कृते त्रेतादिष्वेतेषां पादशो ह्रसते वयः	024c  
वेदवादाश्चानुयुगं ह्रसन्तीति च नः श्रुतम्	025a  
आयूंषि चाशिषश्चैव वेदस्यैव च यत्फलम्	025c  
अन्ये कृतयुगे धर्मास्त्रेतायां द्वापरेऽपरे	026a  
अन्ये कलियुगे धर्मा यथाशक्तिकृता इव	026c  
तपः परं कृतयुगे त्रेतायां ज्ञानमुत्तमम्	027a  
द्वापरे यज्ञमेवाहुर्दानमेव कलौ युगे	027c  
एतां द्वादशसाहस्रीं युगाख्यां कवयो विदुः	028a  
सहस्रं परिवृत्तं तद्ब्राह्मं दिवसमुच्यते	028c  
रात्रिस्तावत्तिथी ब्राह्मी तदादौ विश्वमीश्वरः	029a  
प्रलयेऽध्यात्ममाविश्य सुप्त्वा सोऽन्ते विबुध्यते	029c  
सहस्रयुगपर्यन्तमहर्यद्ब्रह्मणो विदुः	030a  
रात्रिं युगसहस्रान्तां तेऽहोरात्रविदो जनाः	030c  
प्रतिबुद्धो विकुरुते ब्रह्माक्षय्यं क्षपाक्षये	031a  
सृजते च महद्भूतं तस्माद्व्यक्तात्मकं मनः	031c  
ब्रह्म तेजोमयं शुक्रं यस्य सर्वमिदं जगत्	032a  
एकस्य भूतं भूतस्य द्वयं स्थावरजङ्गमम्	032c  
अहर्मुखे विबुद्धः सन्सृजते विद्यया जगत्	033a  
अग्र एव महाभूतमाशु व्यक्तात्मकं मनः	033c  
अभिभूयेह चार्चिष्मद्व्यसृजत्सप्त मानसान्	034a  
दूरगं बहुधागामि प्रार्थनासंशयात्मकम्	034c  
मनः सृष्टिं विकुरुते चोद्यमानं सिसृक्षया	035a  
आकाशं जायते तस्मात्तस्य शब्दो गुणो मतः	035c  
आकाशात्तु विकुर्वाणात्सर्वगन्धवहः शुचिः	036a  
बलवाञ्जायते वायुस्तस्य स्पर्शो गुणो मतः	036c  
वायोरपि विकुर्वाणाज्ज्योतिर्भूतं तमोनुदम्	037a  
रोचिष्णु जायते तत्र तद्रूपगुणमुच्यते	037c  
ज्योतिषोऽपि विकुर्वाणाद्भवन्त्यापो रसात्मिकाः	038a  
अद्भ्यो गन्धगुणा भूमिः पूर्वैषा सृष्टिरुच्यते	038c  
गुणाः पूर्वस्य पूर्वस्य प्राप्नुवन्त्युत्तरोत्तरम्	039a  
तेषां यावत्तिथं यद्यत्तत्तत्तावद्गुणं स्मृतम्	039c  
उपलभ्याप्सु चेद्गन्धं केचिद्ब्रूयुरनैपुणात्	040a  
पृथिव्यामेव तं विद्यादापो वायुं च संश्रितम्	040c  
एते तु सप्त पुरुषा नानाविर्याः पृथक्पृथक्	041a  
नाशक्नुवन्प्रजाः स्रष्टुमसमागम्य सर्वतः	041c  
ते समेत्य महात्मानमन्योन्यमभिसंश्रिताः	042a  
शरीराश्रयणं प्राप्तास्ततः पुरुष उच्यते	042c  
श्रयणाच्छरीरं भवति मूर्तिमत्षोडशात्मकम्	043a  
तदाविशन्ति भूतानि महान्ति सह कर्मणा	043c  
सर्वभूतानि चादाय तपसश्चरणाय च	044a  
आदिकर्ता महाभूतं तमेवाहुः प्रजापतिम्	044c  
स वै सृजति भूतानि स एव पुरुषः परः	045a  
अजो जनयते ब्रह्मा देवर्षिपितृमानवान्	045c  
लोकान्नदीः समुद्रांश्च दिशः शैलान्वनस्पतीन्	046a  
नरकिन्नररक्षांसि वयःपशुमृगोरगान्	046c  
अव्ययं च व्ययं चैव द्वयं स्थावरजङ्गमम्	046e  
तेषां ये यानि कर्माणि प्राक्सृष्ट्यां प्रतिपेदिरे	047a  
तान्येव प्रतिपद्यन्ते सृज्यमानाः पुनः पुनः	047c  
हिंस्राहिंस्रे मृदुक्रूरे धर्माधर्मे ऋतानृते	048a  
अतो यन्मन्यते धाता तस्मात्तत्तस्य रोचते	048c  
महाभूतेषु नानात्वमिन्द्रियार्थेषु मूर्तिषु	049a  
विनियोगं च भूतानां धातैव विदधात्युत	049c  
केचित्पुरुषकारं तु प्राहुः कर्मविदो जनाः	050a  
दैवमित्यपरे विप्राः स्वभावं भूतचिन्तकाः	050c  
पौरुषं कर्म दैवं च फलवृत्तिस्वभावतः	051a  
त्रय एतेऽपृथग्भूता नविवेकं तु केचन	051c  
एवमेतच्च नैवं च यद्भूतं सृजते जगत्	052a  
कर्मस्था विषमं ब्रूयुः सत्त्वस्थाः समदर्शिनः	052c  
तपो निःश्रेयसं जन्तोस्तस्य मूलं दमः शमः	053a  
तेन सर्वानवाप्नोति यान्कामान्मनसेच्छति	053c  
तपसा तदवाप्नोति यद्भूतं सृजते जगत्	054a  
स तद्भूतश्च सर्वेषां भूतानां भवति प्रभुः	054c  
ऋषयस्तपसा वेदानध्यैषन्त दिवानिशम्	055a  
अनादिनिधना नित्या वागुत्सृष्टा स्वयम्भुवा	055c  
ऋषीणां नामधेयानि याश्च वेदेषु सृष्टयः	056a  
शर्वर्यन्तेषु जातानां तान्येवैभ्यो ददाति सः	056c  
नामभेदस्तपःकर्मयज्ञाख्या लोकसिद्धयः	057a  
आत्मसिद्धिस्तु वेदेषु प्रोच्यते दशभिः क्रमैः	057c  
यदुक्तं वेदवादेषु गहनं वेददृष्टिभिः	058a  
तदन्तेषु यथायुक्तं क्रमयोगेन लक्ष्यते	058c  
कर्मजोऽयं पृथग्भावो द्वन्द्वयुक्तो वियोगिनः	059a  
आत्मसिद्धिस्तु विज्ञाता जहाति प्रायशो बलम्	059c  
द्वे ब्रह्मणी वेदितव्ये शब्दब्रह्म परं च यत्	060a  
शब्दब्रह्मणि निष्णातः परं ब्रह्माधिगच्छति	060c  
आरम्भयज्ञाः क्षत्रस्य हविर्यज्ञा विशस्तथा	061a  
परिचारयज्ञाः शूद्रास्तु तपोयज्ञा द्विजातयः	061c  
त्रेतायुगे विधिस्त्वेषां यज्ञानां न कृते युगे	062a  
द्वापरे विप्लवं यान्ति यज्ञाः कलियुगे तथा	062c  
अपृथग्धर्मिणो मर्त्या ऋक्सामानि यजूंषि च	063a  
काम्यां पुष्टिं पृथग्दृष्ट्वा तपोभिस्तप एव च	063c  
त्रेतायां तु समस्तास्ते प्रादुरासन्महाबलाः	064a  
संयन्तारः स्थावराणां जङ्गमानां च सर्वशः	064c  
त्रेतायां संहता ह्येते यज्ञा वर्णास्तथैव च	065a  
संरोधादायुषस्त्वेते व्यस्यन्ते द्वापरे युगे	065c  
दृश्यन्ते नापि दृश्यन्ते वेदाः कलियुगेऽखिलाः	066a  
उत्सीदन्ते सयज्ञाश्च केवला धर्मसेतवः	066c  
कृते युगे यस्तु धर्मो ब्राह्मणेषु प्रदृश्यते	067a  
आत्मवत्सु तपोवत्सु श्रुतवत्सु प्रतिष्ठितः	067c  
अधर्मव्रतसंयोगं यथाधर्मं युगे युगे	068a  
विक्रियन्ते स्वधर्मस्था वेदवादा यथायुगम्	068c  
यथा विश्वानि भूतानि वृष्ट्या भूयांसि प्रावृषि	069a  
सृज्यन्ते जङ्गमस्थानि तथा धर्मा युगे युगे	069c  
यथर्तुष्वृतुलिङ्गानि नानारूपाणि पर्यये	070a  
दृश्यन्ते तानि तान्येव तथा ब्रह्माहरात्रिषु	070c  
विहितं कालनानात्वमनादिनिधनं तथा	071a  
कीर्तितं यत्पुरस्तात्ते तत्सूते चात्ति च प्रजाः	071c  
दधाति प्रभवे स्थानं भूतानां संयमो यमः	072a  
स्वभावेनैव वर्तन्ते द्वन्द्वयुक्तानि भूरिशः	072c  
सर्गः कालः क्रिया वेदाः कर्ता कार्यं क्रिया फलम्	073a  
प्रोक्तं ते पुत्र सर्वं वै यन्मां त्वं परिपृच्छसि	073c  
प्रत्याहारं तु वक्ष्यामि शर्वर्यादौ गतेऽहनि	074a  
यथेदं कुरुतेऽध्यात्मं सुसूक्ष्मं विश्वमीश्वरः	074c  
दिवि सूर्यास्तथा सप्त दहन्ति शिखिनोऽर्चिषा	075a  
सर्वमेतत्तदार्चिर्भिः पूर्णं जाज्वल्यते जगत्	075c  

