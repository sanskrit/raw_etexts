मन्त्रिण-  
ततस्स राजा राजेन्द्र स्कन्धे तस्य भुजङ्गमम् ।  
मुनेः क्षुत्क्षाम आसज्य स्वपुरं पुनराययौ ॥  
ऋषेस्तस्य तु पुत्रोऽभूद् भुवि जातो महायशाः ।  
शृङ्गी नाम महातेजास् तिग्मवीर्योऽतिकोपनः ॥  
ब्रह्माणं सोऽपयुपागम्य मुनिः पूजां चकार ह ।  
सोऽनुज्ञाय गतस्तस्य शृङ्गी शुश्राव तं तदा ॥  
सख्युस्सकाशात्पितरं पित्रा ते धर्षितं तदा ।  
मृतं सर्पं तथासक्तं पित्रा ते जनमेजय ॥  
वहन्तं कुरुशार्दूल स्कन्धेनानपकारिणम् ।  
तपस्विनं महात्मानं तं मुनिप्रवरं नृप ॥  
जितेन्द्रियं विशुद्धं च स्थितं कर्मण्यथाद्भुते ।  
तपसा द्योतितात्मानं स्वेष्वङ्गेषु यतं तदा ॥  
शुभाचारं शुभकथं सुस्थिरं तमलोलुपम् ।  
अक्षुद्रमनसूयं च वृद्धं मौनव्रते स्थितम् ।   
शरण्यं सर्वभूतानां पित्रा विप्रकृतं तव ॥   
शशापाथ स तच्छ्रुत्वा पितरं ते रुषान्वितः ।  
ऋषेः पुत्रो महातेजा बालोऽपि स्थविरैर्वरः ॥  
स क्षिप्रमुदकं स्पृष्ट्वा रोषादिदमुवाच ह ।  
पितरं तेऽभिसन्धाय तेजसा प्रज्वलन्निव ॥  
अनागसि गुरौ यो मे मृतं सर्पमवासृजत् ।  
तं नागस्तक्षकः क्रुद्धस् तेजसा सादयिष्यति ॥  
सप्तरात्रादितः पापं पश्य मे तपसो बलम्  ।  
इत्युक्त्वा प्रययौ तत्र पिता यत्राऽस्य सोऽभवत् ॥  
दृष्ट्वा च पितरं तस्मै शापं तं प्रत्यवेदयत्  ।  
स चापि मुनिशार्दूलः प्रेषयामास ते पितुः ॥  
शप्तोऽसि मम पुत्रेण यत्तो भव महीपते ।  
तक्षकस्त्वां महाराज सप्तरात्रेण धक्ष्यति ॥  
श्रुत्वा तु तद्वचो घोरं पिता ते जनमेजय  ।  
यत्तोऽभवत्परित्रस्तस् तक्षकात्पन्नगोत्तमात् ॥  
ततस्तस्मिंस्तु दिवसे सप्तमे समुपस्थिते ।  
राज्ञस्समीपं ब्रह्मर्षिः काश्यपो गन्तुमैच्छत ॥  
तं ददर्शाथ नागेन्द्रस् तक्षकः काश्यपं तदा ।  
तमब्रवीत्पन्नगेन्द्रः काश्यपं त्वरितं व्रजन् ।  
क्व भवांस्त्वरितो याति किं च कार्यं चिकीर्षति ॥  
काश्यप-  
यत्र राजा कुरुश्रेष्ठः परिक्षिन्नाम वै द्विज ।  
तक्षकेण भुजङ्गेन धक्ष्यते किल तत्र वै ॥  
गच्छाम्यहं तं त्वरितः सद्यः कर्तुमपज्वरम् ।  
मयाऽभिमन्त्रितं चापि न सर्पो धर्षयिष्यति ॥  
तक्षकः-   
किमर्थं तं मया दष्टं सञ्जीवयितुमिच्छसि ।  
ब्रूहि काममहं तत्ते दद्मि स्वं वेश्म गम्यताम् ॥  
मन्त्रिणः-  
धनलिप्सुरहं तत्र यामीत्युक्तश्च तेन सः  ॥   
तमुवाच महात्मानं वारयन् श्लक्ष्णया गिरा ।  
यावद्धनं प्रार्थयसे राज्ञस्तस्मात्ततोऽधिकम् ॥  
गृहाण मत्त एव त्वं सन्निवर्तस्व चानघ ॥  
स एवमुक्तो नागेन काश्यपो द्विपदां वरः ।  
लब्ध्वा वित्तं निववृते तक्षकात्पन्नगोत्तमात् ॥  
तस्मिन्प्रतिगते विप्रे छद्मनोपेत्य तक्षकः ॥  
तं नृपं नृपतिश्रेष्ठं पितरं धार्मिकं तव ।  
प्रासादस्थं क्षणेनैव दग्धवान् विषवह्निना ॥  
ततस्त्वं पुरुषव्याघ्र विजयायाभिषेचितः ।  
एवं दृष्टं श्रुतं चापि यथावन्नृपसत्तम ॥  
अस्माभिर्निखिलं वृत्तं कथितं तेऽतिदारुणम् ॥  
श्रुत्वा चैवं नृपश्रेष्ठ पार्थिवस्य पराभवम् ।  
अस्य चर्षेरुदङ्कस्य विधत्स्व यदनन्तरम् ॥  
जनमेजय-  
एतत्तु श्रोतुमिच्छामि ह्यटव्यां निर्जने वने  ।  
संवादं पन्नगेन्द्रस्य काश्यपस्य च यत्तदा ॥  
केन दृष्टं श्रुतं चापि भवतां श्रोत्रमागतम् ।  
श्रुत्वा चाथ विधास्यामि पन्नगान्तकरीं मतिम् ॥   
मन्त्रिणः-   
शृणु राजन्यथाऽस्माकं येनैतत्कथितं पुरा ।  
समागतं द्विजेन्द्रस्य पन्नगेन्द्रस्य चाध्वनि ॥  
तस्मिन्वनेचरः कश्चिदिन्धनार्थाय पार्थिव ।  
विचिन्वन्पूर्वमारूढः शुष्कशाखं वनस्पतिम् ॥  
अबुध्यमानौ तत्रास्तां वृक्षस्थं पन्नगद्विजौ ।  
स तु तेनैव वृक्षेण भस्मीभूतोऽभवत्तदा ॥  
द्विजप्रभावाद्राजेन्द्र जीवितस्स वनस्पतिः ।  
तेना गत्वा नरश्रेष्ठ नगरेऽस्मिन्निवेदितम् ॥  
यथा वृत्तं तु तत्सर्वं तक्षकस्य द्विजस्य च ।  
एतत्ते कथितं राजन् यथावृत्तं यथाश्रुतम् ॥  
श्रुत्वा च कुरुशार्दूल प्रकुरुष्व यथेप्सितम् ॥   
सूतः-   
मन्त्रिणां वचनं श्रुत्वा स राजा जनमेजयः ।  
पर्यतप्यत दुःखार्तः प्रत्यपिङ्क्षत्करे करम् ॥  
निश्श्वसन्नुष्णमसकृद् दीर्घं राजीवलोचनः ।  
मुमोचाश्रूणि च तदा नेत्राभ्यां प्ररुदन्नृपः ।  
उवाच च महीपालो दुःखशोकसमन्वितः ॥  
श्रुत्वैतद्भवतां वाक्यं पितुर्मे स्वर्गतिं प्रति ।  
निश्चितेयं मतिर्या वै तां निबोधत सत्तमाः ॥  
अनन्तरमहं मन्ये तक्षकाय दुरात्मने ।  
प्रतिकर्तव्यमित्येवं येन मे हिंसितः पिता ॥  
ऋषेर्हि श्रृङ्गेर्वचनं कृत्वा दृष्ट्वा च पार्थिवम् ।  
यदि गच्छेदसौ पापो ननु जीवेत्पिता मम ॥  
परिहीयेत किं तस्य यदि जीवेत्स पार्थिवः ।  
काश्यपस्य प्रयोगेण मन्त्रिणां सुनयेन च ॥  
स च वारितवान्मोहात् काश्यपं द्विजसत्तमम् ।  
स सञ्जीवयितुं प्राप्तो राजानमपराजितम् ॥  
महानतिक्रमो ह्यस्य तक्षकस्य दुरात्मनः ।  
काश्यपस्याददाद्द्रव्यं न नृपं जीवयेदिति ॥  
उदङ्कस्य प्रियं कुर्वन् आत्मनश्च महत्प्रियम् ।  
भवतां चैव सर्वेषां यस्याम्यपचितिं पितुः ॥ ॥  
