सूतः-  
एतत्ते सर्वमाख्यातममृतं मथितं यथा ।  
यत्र सोऽश्वः समुत्पन्नः श्रीमानतुलविक्रमः ॥  
तं निशम्य तदा कद्रूर् विनतामिदमब्रवीत् ।  
उच्चैःश्रवास्तु किंवर्णो जानीहि ब्रूहि मा चिरम् ॥  
विनता-  
श्वेत एवाश्वराजोऽयं किं वा त्वं मन्यसे शुभे ।  
ब्रूहि वर्णं त्वमप्यस्य ततोऽत्र विपणावहे ॥  
कद्रूः-  
कृष्णवालमहं मन्ये हयमेतं सुमध्यते ।  
एहि सार्धं मया पश्य दासभावाय भामिनि ॥  
सूतः-  
एवं तु समयं कृत्वा दासभावाय ते मिथः ।  
जग्मतुः स्वगृहानेव श्वो द्रक्ष्याव इति स्म ह ॥  
तत्र पुत्रसहस्रं तत् कद्रूर्जिह्मं चिकीर्षती ।  
आज्ञापयामास तदा वाला भूत्वाऽञ्जनप्रभाः ॥  
प्रविशध्वं हयं क्षिप्रं दासी न स्यामहं यथा ।  
तद्वाक्यं नान्वमन्यन्त ताञ्शशाप भुजङ्गमान् ॥  
सर्पसत्रे वर्तमाने पावको वः प्रधक्ष्यति ।  
जनमेजयस्य राजर्षेः पाण्डवेयस्य धीमतः ॥  
शापमेनं तु शुश्राव स्वयमेव पितामहः ।  
अतिक्रूरं समुद्विष्टं कद्र्वा दैवादतीव हि ॥  
सार्धं देवगणैः सर्वैर् वचनं चान्वमोदत ।  
बहुत्वं प्रेक्ष्य सर्पाणां प्रजानां हितकाम्यया ॥  
उग्रवीर्यविषा ह्येते दन्दशूका महाबलाः ।  
तेषां तीक्ष्णविषत्वाद्धि प्रजानां च हिताय वै ।  
प्रादाद्विषहणीं विद्यां कश्यपाय महात्मने ॥  
एवं शप्तेषु नागेषु कद्र्वा च द्विजसत्तम ।  
उद्विग्नः शापतस्तस्याः कद्रूं कर्कोटकोऽब्रवीत् ॥  
मातरं परमप्रीतस् तथा भुजगसत्तमः ।  
आविश्य वाजिनं मुख्यं वालो भूत्वाऽञ्जनप्रभः ॥  
दर्शयिष्यामि तत्राहमात्मानं काममाश्वस ।  
एवमस्त्विति सा पुत्रं प्रत्युवाच यशस्विनी ॥ ॥  
