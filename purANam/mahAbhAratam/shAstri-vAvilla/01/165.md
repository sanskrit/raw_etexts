वैशम्पायनः-  
ततस्ते नरशार्दूला भ्रातरः पञ्च पाण्डवाः ।  
प्रययुर्द्रौपदीं द्रष्टुं तञ्च देशं महोत्सवम् ॥  
ते प्रयाता नरव्याघ्रा मात्रा सह परन्तपाः ।  
ब्राह्मणान्ददृशुर्मार्गे गच्छतस्सहितान्बहून् ॥  
तानूचुर्ब्राह्मणा राजन्पाण्डवान्ब्रह्मचारिणः ।  
क्व भवन्तो गमिष्यन्ति कुतो वाऽऽगच्छतेति ह ॥  
युधिष्ठिरः-  
आगतानेकचक्रायास्सोदर्यान्देवदर्शिनः ।  
भवन्तोऽपि विजानन्तु सङ्गता मातृचारिणः ॥  
गच्छामोऽद्यैव पाञ्चालान्द्रुपदस्य निवेशनम् ।  
स्वयंवरो महांस्तत्र भविता सुमहोत्सवः ॥  
ब्राह्मणाः-  
एकसार्थं प्रयातास्स्म वयमप्यत्र गामिनः ।  
तत्रह्यद्भुतसङ्काशो भविता सुमहोत्सवः ॥  
यज्ञसेनस्य दुहिता द्रुपदस्य महात्मनः ।  
वेदिमध्यात्समुत्पन्ना पद्मपत्रनिभेक्षणा ॥  
दर्शनीयाऽनवद्याङ्गी सुकुमारी यशस्विनी ।  
धृष्टद्युम्नस्य भगिनी द्रोणशत्रोः प्रतापिनः ॥  
यो जातः कवची स्वङ्गी सशरस्सशरासनः ।  
सुसमिद्धे महाराजा पावके पावकप्रभः ॥  
स्वसा तस्यानवद्याङ्गी सुकुमारी यशस्विनी ।  
नीलोत्पलसमो गन्धः यस्याः क्रोशात्प्रवायति ॥  
तां यज्ञसेनस्य सुतां स्वयंवरकृतक्षणाम् ।  
सङ्गच्छामो वयं द्रष्टुं तं च देशं महोत्सवम् ॥  
राजानो राजपुत्राश्च यज्वानो भूरिदक्षिणाः ।  
स्वाध्यायवन्तश्शुचयो महात्मानो महाव्रताः ॥  
तरुणा दर्शनीयाश्च नानादेशसमागताः ।  
महारथाः कृतास्त्राश्च समुपेष्यन्ति भूमिपाः ॥  
ते तत्र विविधं दानं विजयार्थं नरेश्वराः ।  
प्रदास्यन्ति धनं गाश्च भक्ष्यं भोज्यं च सर्वशः ॥  
प्रतिगृह्य च तत्सर्वं दृष्ट्वा चैव स्वयंवरे ।  
अनुभूयोत्सवं चैव गमिष्यामो यथेप्सितम् ॥  
नटा वैतालिकाश्चैव नर्तकास्तत्र मागधाः ।  
नियोधकाश्च देशेभ्यस्समेष्यन्ति महाबलाः ॥  
एवं कौतूहलं दृष्ट्वा भुक्त्वा च प्रतिगृह्य च ।  
सहास्माभिर्महात्मानो रङ्गं प्रति निवत्स्यथ ॥  
दर्शनीयांश्च वस्सर्वान्देवरूपानिव स्थितान् ।  
समीक्ष्य कृष्णा वरयेत्सङ्गम्यान्यतमं पतिम् ॥  
अयं भ्राता च वश्शीघ्रं दर्शनीयो महाभुजः ।  
आरस्यमानो विजयेत्सङ्गत्या द्रविणं महत् ॥  
युधिष्ठिरः-  
परमं भोगमिच्छामो द्रष्टुं देशं महोत्सवम् ।  
भवद्भिस्सहितास्सर्वे कन्यायास्तां स्वयंवरम् ॥ ॥  
