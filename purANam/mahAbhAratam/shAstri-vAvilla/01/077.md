वसुमानाः-   
पृच्छामि त्वां वसुमानैक्ष्वाकवो स्मि यदि सन्ति लोका दिवि मे स्युर्नरेन्द्र ।  
यद्यन्तरिक्षे यदि वा प्रथिव्यां क्षेत्रज्ञं त्वां तस्य धर्मस्य मन्ये ॥  
ययातिः-  
यद्यन्तरिक्षं पृथिवीं दिशश्च यत्तेजसा तपते भानुमांश्च ।  
लोकास्तावन्तो दिवि संस्थिता वै ते नान्तवन्तः प्रतिपालयन्ति ॥  
वसुमानाः-  
तांस्ते ददामि मा प्रपत प्रपातं ये मे लोकास्तव ते वै भवन्तु ।  
क्रीणीष्वैतां तृणकेनापि तावत् प्रतिग्रहो यदि  वै ते न दृष्टः ॥  
ययातिः-  
न मिथ्याऽहं विक्रयं वै स्मरामि यथा गृहीतं शिशुके शङ्कमानः ।  
कुर्यां न चैवाकृतपूर्वमन्यैर् विवित्समानः किमुतात्र साधुः ॥  
वसुमानाः-  
तान्सर्वलोकान् प्रतिपद्यस्व राजन् मया दत्तान् यदि नेष्टः क्रयस्ते ।  
न चाहं तान् प्रतिपद्ये च मत्वा यत्र गन्ता त्वमपहायात्मलोकम् ॥  
ययातिः-  
यदा त्वमिन्द्रप्रतिमप्रभावस् ते चाप्यनन्ता नरदेव लोकाः ।  
तथाऽन्यलोके न रमेऽन्यदत्ते तस्मादहं नाभिनन्दामि दायम् ॥  
शिबिः-  
पृच्छामि त्वां शिबिरौशीनरोऽस्मि ममा लोका ये पार्थिवास्तत्र सन्ति ।  
यद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये ॥  
ययातिः-  
नेमान्वाचा हृदयेना चापि परीप्समानस्तव मन्ये नरेन्द्र ।  
ते चानन्ता दिवि लोकाश्श्रितास्ते विद्युद्रूपास्स्वनवन्तो नरेन्द्र ॥  
शिबिः-  
तांस्ते ददामि मा प्रपत प्रपातं ये मे लोका दिवि राजेन्द्र सन्ति ।  
यद्यन्तरिक्षे यदि वा दिवि श्रिताः तानाक्रमस्व प्रददाम्यहं ते ॥  
ययातिः-   
यथा त्वमिन्द्रप्रतिमप्रभावस् ते वाप्यनन्ता नरदेव लोकाः ।  
तथा न दत्ते न रमेऽन्यलोके तस्माच्छिबे नाभिनन्दामि दायम् ॥  
अष्टकः-  
न चेदेकैकशो राजँल्लोकान्नः प्रतिगृह्णसि ।  
सर्वे प्रदाय भवतो गन्तारो नगरं वयम् ॥  
अहं तु नाभिगृह्णामि यत्कृतं न मया पुरा ॥  
ययातिः-  
यदर्हाय ददध्वं यत् सन्तस्सत्यानृशंस्यत ।  
अष्टकः-  
कस्यैते प्रतिदृश्यन्ते रथाः पञ्च हिरण्मयाः ।  
उच्चैस्सन्तः प्रकाशन्ते ज्वलन्तो ऽग्निशिखा इव ॥  
ययातिः-  
युष्मानेते वहिष्यन्ति रथाः पञ्च हिरण्मयाः ।  
उच्चैस्सन्तः प्रकाशन्ते ज्वलन्तो ऽग्निशिखा इव ॥  
वैशम्पायनः-  
अश्वमेधे महायज्ञे स्वयम्भुविहिते पुरा ।  
हयस्य यानि चाङ्गानि ह्युत्कृत्य च यथाक्रमम् ॥  
होताऽध्वर्युस्तथोद्गाता ब्रह्मणा सह भारत ।  
अग्नौ प्रास्यन्ति विधिवत् समस्ताष्षोडशर्त्विजः ॥  
धूमगन्धं वपायास्तु ये जिघ्रन्ति नराधिपाः ।  
विमुक्तपापाः पूतास्ते तत्क्षणेनाभवन्नराः ॥  
एतस्मिन्नन्तरे चैव माधवी तु तपोधना ।  
मृगचर्मपरीताङ्गी परिणामे मृगत्वचम् ॥  
मृगैस्सह चरन्ती सा मृगाहारविचेष्टिता ।  
यज्ञवाटं मृगगणैः प्रविश्य भृशविस्मिता ।  
आघ्रायन्ती धूमगन्धं मृगैरेव चचार सा ॥  
यज्ञवाटमटन्ती सा पुत्रांस्तानपराजितान् ।  
पश्यन्ती यज्ञमाहात्म्यं मुदं लेभे च माधवी ॥  
असंस्पृशन्तं वसुधां ययातिं नाहुषं यदा ।  
दिविष्ठं प्राप्तमाज्ञाय ववन्दे पितरं तदा ॥  
ततो वसुमनापृच्छन्मातरं वै तपस्विनीम् ॥  
वसुमनाः-  
भवत्या यत्कृतमिदं वन्दनं वरवर्णिनि ।  
कोऽयं देवोऽथवा राजा यदि जानासि मे वद ॥  
माधवी-  
शृणुध्वं सहिताः पुत्रा नाहुषोऽयं पिता मम ।  
ययातिर्मम पुत्राणां मातामह इति श्रुतः ॥  
वैशम्पायनः-  
पूरुं मे भ्रातरं राज्ये समावेश्य दिवं गतः ।  
केन वा कारणेनैव इह प्राप्तो महायशाः ॥  
तस्यास्तद्वचनं श्रुत्वा स्थानभ्रष्टेति चाब्रवीत् ॥  
सा पुत्रस्य वचश्श्रुत्वा सम्भ्रमाविष्टचेतना ।  
माधवी पितरं प्राह दौहित्रपरिवारितम् ॥  
माधवी-  
तपसा निर्जिताँल्लोकान् प्रतिगृह्णीष्व मामकान् ॥  
पुत्राणामिव पौत्राणां धर्मादधिगतं धनम् ।  
स्वार्थमेव वदन्तीह ऋषयो वेदपारगाः ।  
तस्माद्दानेन तपसा अस्माकं दिवमाव्रज ॥  
ययातिः-  
यदि धर्मफलं ह्येतच् छोभनं भविता तथा ।  
दुहित्रा चैव दौहित्रैस् तारितोऽहं महात्मभिः ॥  
तस्मात्पवित्रं दौहित्रम् अद्यप्रभृति पैतृके ।  
भविष्यति न सन्देहः पितॄणां प्रीतिवर्धनम् ॥  
त्रीणि श्राद्धे पवित्राणि दौहित्रः कुतपस्तिलाः ।  
त्रीणि चात्र प्रशंसन्ति शौचमक्रोधमत्वराम् ॥  
भोक्तारः परिवेष्टारः श्रावितारः पवित्रकाः ॥  
दिवसस्याष्टमे भागे मन्दीभवति भास्करे ।  
स कालः कुतपो नाम पितॄणां दत्तमक्षयम् ॥  
तिलाः पिशाचाद्रक्षन्ति दर्भा रक्षन्ति राक्षसात् ।  
रक्षन्ति श्रोत्रियाः पङ्क्तिं यतिभिर्भुक्तमक्षयम् ॥  
लब्ध्वा पात्रं तु विद्वांसं श्रोत्रियं सुव्रतं शुचिम् ।  
स कालः कालतो दत्तं नान्यथा काल इष्यते ॥  
वैशम्पायनः-  
एवमुक्त्वा ययातिस्तु पुनः प्रोवाच बुद्धिमान् ।  
सर्वे ह्यवभृथस्नातास् त्वरध्वं कार्यगौरवात् ॥  
अष्टकः-   
आतिष्ठस्व रथं राजन् विक्रमस्व विहायसम् ।  
वयमप्यत्र यास्यामो यदा कालो भविष्यति ॥  
ययातिः-  
सर्वैरिदानीं गन्तव्यं सह स्वर्गजितो वयम् ।  
एष नो विरजाः पन्था दृश्यते देववर्त्मनः ॥  
वैशम्पायनः-  
अष्टकश्च शिबिश्चैव काशेयश्च प्रतर्दनः ।  
ऐक्ष्वाकवो वसुमनाश् चत्वारो भूमिपाश्च ह ।  
सर्वे ह्यवभृथस्नातास् स्वर्गतास्साधवस्सह ॥  
तेऽधिरुह्य रथान् सर्वे प्रयाता नृपसत्तमाः ।  
आक्रमन्तो दिवं भाभिर् धर्मेणावृत्य रोदसी ॥  
अष्टकः-  
अहं मन्ये स्वर्गतानां वरिष्ठः सखा चेन्द्रस्सर्वथा वै महात्मा ।  
कस्मादेष शिबिरौशीनरोऽयम् एकोऽत्यगात् सर्वथऽस्मानपोह्य ॥  
ययातिः-   
अददद्याचमानाय यावद्वित्तमविन्दत ।  
उशीनरस्य पुत्रोऽयं तस्माच्छ्रेष्ठो हि निश्शिबिः ॥  
दानं तपस्सत्यमथाऽपि धर्मो  ह्रीश्श्रीः क्षमा सौम्यभावास्तितिक्षा ।  
राजन्नेतान्यप्रमत्तस्य राज्ञः शिबेस्स्थितान्यानृशंस्यं बुद्धौ ॥  
वैशम्पायनः-  
एवं वृत्तो ह्रीनिषेधश्च यस्मात् तस्माच्छिबिरत्यगाद्वै रथेन ।  
अथाष्टकः पुनरेवान्वपृच्छन्मातामहं कोतुकादिन्द्रकल्पम् ॥  
पृच्छामि त्वां नृपते ब्रूहि सत्यं पितासि कस्यासि सुतश्च कस्य ।  
कृतं त्वया यच्च न तस्य कर्ता लोके त्वदन्यः क्षत्रियो ब्राह्मणो वा ॥  
ययातिः-  
ययातिरस्मि नहुषस्य पुत्रः पूरोः पिता सार्वभौमस्त्विहासम् ।   
गुह्यं महार्थं मामकेभ्यो ब्रवीमि मातामहोऽहं भवतां प्रकाशम् ॥  
सर्वामिमां पृथिवीं निर्जिगाय हस्ते लब्धामददां ब्राह्मणेभ्यः ।  
मेध्यानश्वानेकशफान्सुरूपांस् तदा देवाश्शतयज्वेत्यवोचन् ॥  
अदामहं पृथिवीं ब्राह्मणेभ्यः पूर्णामिमामखिलैर्वाहनैश्च ।  
गोभिस्सुवर्णैश्च धनैश्च मुख्यैस्तत्रासनानां शतमर्बुदानि ॥  
सत्येन वेद्यां च वसुन्धरायां तथैवाग्निर्ज्वलितो मानुषेषु ।  
न मे वृथा व्याहृतमेव वाक्यं सत्यं हि सन्तः प्रतिपूजयन्ति ॥  
सत्येन लोका मुनयश्च सङ्घाः सत्येन पूज्या इति मे मनोगतम् ॥  
अष्ठकः-  
यो नस्स्वर्गजितस्सर्वान् यथावृत्तं न्यवेदयेत् ।  
अनसूयुर्द्विजाग्र्येभ्यः लभेन्नस्सर्वलोकताम् ॥  
वैशम्पायनः-   
एवं राजा स महात्मा ह्यतीव स्वैर्दौहित्रैस्स्मारितो मातृवाक्यात् ।  
त्यक्त्वा महीं परमोदारकर्मा स्वर्गं गतः कर्मभिर्नप्त्रुपेतः ॥ ॥  
