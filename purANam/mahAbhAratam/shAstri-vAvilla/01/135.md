वैशम्पायनः-  
प्राणाधिकं भीमसेनं कृतविद्यं धनञ्जयम् ।  
दुर्योधनो लक्षयित्वा पर्यतप्यत दुर्मतिः ॥  
दुर्योधनश्च कर्णश्च शकुनिश्चापि सौबलः ।  
अनेकैरभ्युपायैस्तैर्जिघांसन्ति स्म पाण्डवान् ॥  
पाण्डवाश्चापि तत्सर्वं प्रतिचक्रुर्यथाबलम् ।  
उद्भावनमकुर्वणा विदुरस्य मते स्थिताः ॥  
गुणैः समुदितान्दृष्ट्वा जनाः पाण्डुसुतांस्तदा ।  
कथयन्ति स्म ते भूयो देशे देशे सभासु च ॥  
प्रज्ञाश्चक्षुरचक्षुष्मान्धृतराष्ट्रो जनाधिपः ।  
अशक्तो राज्यकरणे स कथं धारयिष्यति ॥  
तथा भीष्मश्शान्तनवः सत्यसन्धो महाव्रतः ।  
प्रत्याख्याय पुरा राज्यं न स जातु ग्रहीष्यति ॥  
ते वयं पाण्डवज्येष्ठं तरुणं वृद्धदर्शनम् ।  
अभिषिञ्चाम साध्वद्य सत्यकारुण्यवेदिनम् ॥  
पितामहं शान्तनवं धृतराष्ट्रं च धर्मवित् ।  
सपुत्रं विविधैर्भोगैर्नियतं वासयिष्यति ॥  
तेषां दुर्योधनश्श्रुत्वा तानि वाक्यानि सर्वशः ।  
युधिष्ठिरानुरक्तानि पर्यतप्यत दुर्मतिः ॥  
स तप्यमानो दुष्टात्मा तेषां वाचो न चक्षमे ।  
ईर्ष्यया ममुह्यमानस्तु धृतराष्ट्रमुपाद्रवत् ॥  
ततो विरहितं दृष्ट्वा पितरं परिगृह्य च ।  
पाण्डोर्वृत्तं पूर्वमुक्त्वा पश्चादिदमथाब्रवीत् ॥  
दुर्योधनः-  
श्रुता मे जल्पतां तात पौराणां चाशिवा गिरः ।  
त्वामनादृत्य भीष्मं च पतिमिच्छन्ति पाण्डवम् ॥  
सममेतच्च भीष्मस्य न स राज्यं चिकीर्षति ।  
अस्माकं तु परां पीडां चिकीर्षन्ति पुरे जनाः ॥  
स एष पाण्डवो राजा यदि प्राप्नोत्यसंशयम् ।  
तस्य पुत्रो ध्रुवं प्राप्तस्तस्य तस्येति चापरः ॥  
ते वयं राजवंशेन हीनास्सह सुतैरपि ।  
अवज्ञाता भविष्यामो लोकस्य जगतीपते ॥  
ते वयं निरयं प्राप्ताः परपिण्डोपजीविनः ।  
न भवाम यथा राजंस्तथा शीघ्रं समर्थ्यताम् ॥  
अथ त्वमपि राजेन्द्र राजवंशे भविष्यति ।  
ध्रुवं लप्स्यामहे राज्यं वयमप्यवशा जने ॥  
