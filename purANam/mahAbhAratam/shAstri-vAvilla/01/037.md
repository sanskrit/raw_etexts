सूतः-  
एतस्मिन्नेव काले तु जरत्कारुर्महातपाः ।  
चचार पृथिवीं कृत्स्नां यत्रसायंगृहो मुनिः ॥  
चरन्दीक्षां महातेजा दुश्चरामकृतात्मभिः ।  
तीर्थेष्वायतनं कुर्वन् पुण्येषु विचचार ह ॥  
वायुभक्षो निराहारः शुष्यन्नहरहर्मुनिः ।  
स ददर्श पितॄन्गर्ते लम्बमानानधोमुखान् ॥  
एकतन्त्ववशिष्टान्वै वीरणस्तम्बमाश्रितान् ।  
तं च तन्तुं  शनैराखुम् आददानं बिलाश्रयम् ॥  
निराहारकृशाञ्जीर्णान् गर्ते स्वत्राणमिच्छतः ।  
उपसृत्य स तान्दीनान् दीनरूपोऽभ्यभाषत ॥  
जरत्कारुः-  
के भवन्तोऽवलम्बन्ते वीरणस्तम्बमाश्रिताः ।  
दुर्बलं खादितं मूले आखुना बिलवासिना ॥  
वीरणस्तम्बके मूलं यदप्येकमिह स्थितम् ।  
तदप्ययं शनैराखुर् आदत्ते दशनैः शितैः ॥  
छेद्यतेऽल्पावशिष्टत्वाद् एतदप्यचिरादिव ।  
तत्रस्थाः पतिता रौद्रे गर्तेह्यस्मिन्नधोमुखाः ॥  
तस्मान्मे दुःखमुत्पन्नं दृष्ट्वा युष्मानधोमुखान् ।  
कृच्छ्रामापदमापन्नान् प्रियं किं करवाणि वः ॥  
तपसोऽस्य चतुर्थेन तृतीयेन च वा पुनः ।  
अर्धेन वापि सन्तर्तुम् आपदं ब्रूत मा चिरम् ॥  
अथवा तु समग्रेण तरन्तु तपसा मम ।  
भवन्तः सर्व एतस्मात् काममेवं विधीयताम् ॥  
पितरः-  
कुतो भवान्ब्रह्मचारी यो नस्त्रातुमिहेच्छति ।  
न तु विप्राग्र्य तपसा शक्यमेतद्व्यपोहितुम् ॥  
अस्ति नस्तात तपसः फलं प्रवदतां वर ।  
सन्तानप्रक्षयाद्ब्रह्मन् पताम निरयेऽशुचौ ॥  
लम्बतामिह नस्तात न ज्ञानं प्रतिभाति वै  ।  
येन त्वामाभिजानीमो लोके विख्यातपौरुषम् ॥  
ऋद्धो भवान् महायोगी यो नः शोच्यान् सुदुःखितान् ।  
शोचस्युपेत्य कारुण्याच् छृणु ये वै वयं द्विज ॥  
यायावरा नाम वयम ऋषयः संशितव्रताः ।  
लोकात् पुण्यादितो भ्रष्टाः सन्तानप्रक्षयान्विताः ॥  
प्रणष्टं नस्तपः पुण्यं न हि नस्तन्तुरस्ति वै ।  
अस्ति त्वेकोऽद्य नस्तन्तुः सोऽपि नास्ति यथा तथा ॥  
मन्दभाग्योऽल्पभाग्यानां बन्धुस्स किल नः कुले ।  
जरत्कारुरिति ख्यातो वेदवेदाङ्गपारगः ॥  
नियतात्मा महात्मा च सुव्रतः सुमहातपाः ।  
तेन स्म तपसो लोभात् कृच्छ्रमापादिता वयम् ॥  
न तस्य भार्या पुत्रो वा बान्धवो वाऽपि कश्चन ।  
तस्माल्लम्बामहे गर्ते नष्टसञ्ज्ञा ह्यनाथवत् ॥  
स वक्तव्यस्त्वया दृष्ट्वा ह्यस्माकं नाथवत्तया ।  
पितरस्तेऽवलम्बन्ते गर्ते दीना अधोमुखाः ॥  
साधु दारान् कुरुष्वेति प्रजायस्वेति चाभि भोः ।  
कुलतन्तुर् हि नश्शिष्टः स एवैकस्तपोधन ॥  
यं तु पश्यसि नो ब्रह्मन् वीरणस्तम्बमाश्रतान् ।  
एषोऽस्माकं कुलस्तम्ब आस्ते स्वकुलवर्धनः ॥  
यानि पश्यसि चैवं त्वं मूलानीमानि वीरुधः ।  
एते नस्तन्तवस्तात कालेन परिभक्षिताः ॥  
यत्त्वेकं पश्यसि ब्रह्मन् मूलमस्या न भक्षितम् ।  
अत्र लम्बामहे सर्वे सोऽप्येकस्तम्ब आश्रितः  ॥  
यमाखुं पश्यसि ब्रह्मन् काल एष महाबलः ॥  
स तन्तुमेकं दिवसैर् दशनैः क्षयते नुदन् ।  
जरत्कारुं तपोलुब्धं मन्दात्मानमचेतसम् ॥  
न हि नस्तत्तपस्तस्य तारयिष्यति सत्तम ॥  
छिन्नमूलान् परिभ्रष्टान् कालोपहतचेतसः ।  
अप्रविष्टान् प्रपश्यास्मान् यथा दुष्कृतकारिणः ॥  
अस्मासु पतितेष्वत्र सह पूर्वैः सहान्वयैः ।  
छिन्नः कालेन सोऽप्यत्र गन्ता वै नरकं ततः ॥  
तपो वाऽप्यथ वा यज्ञो यच्चान्यत्पावनं महत् ।  
तत्सर्वं न समं तात सन्तत्यैतत्सतां मतम्  ॥  
स तात दृष्ट्वा ब्रूयास्त्वं जरत्कारुं तपस्विनम् ।  
यथा दृष्टमिदं चाद्य त्वयाऽऽख्येयमशेषतः ॥  
यथा दारान्प्रकुर्यात्स पुत्रांश्चोत्पादयेद्यथा ।  
तथा ब्रह्मंस्त्वया वाच्यः सोऽस्माकं नाथवत्तया ॥  
