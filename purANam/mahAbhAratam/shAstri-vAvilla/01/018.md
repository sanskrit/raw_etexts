सूतः  
ततः कामगमः पक्षी महावीर्यो महाबलः ।  
अरुणं चात्मनः पृष्ठमुपारोप्य पितुर्गृहात् ॥  
मातुरन्तिकमागच्छत् परं तीरं महोदधेः ।   
यत्र सा विनता तस्मिन् पणिते वै पराजिता ।  
अतीव दुःखसन्तप्ता दासभावमुपागता ॥  
ततः कदाचिद्विनतां प्रवणां पुत्रसन्निधौ ।  
काल आहूय वचनं कद्रूरिदमभाषत ॥  
नागानामालयं भद्रे सुरम्यं रमणीयकम् ।  
समुद्रकुक्षावेकान्ते तत्र मां विनते वह ॥  
ततः सुपर्णमाता तां आवहत्सर्पमातरम् ।  
पन्नगान्गरुडश्चापि मातुर्वचनचोदितः ॥  
स सूर्यमभितोऽगच्छद् वैनतेयो विहङ्गमः ।  
सूर्यरश्मिपरीताश्च मूर्च्छिताः पन्नगाऽभवन् ॥  
तदवस्थान्सुतान्दृष्ट्वा कद्गूः शक्रमथास्तुवत् ॥  
कद्रूः-  
नमस्ते देवदेवेश नमस्ते बलसूदन ।  
नमुचिन्न नमस्तेऽस्तु सहस्राक्ष शचीपते ॥  
सर्पाणां सूर्यतप्तानां वारिणा त्वं प्लवो भव ।  
त्वमेव परमं त्राणमस्माकममरोत्तम ॥  
ईशो ह्यसि पयः स्रष्टुं त्वं ह्यनल्पं पुरन्दर ।  
त्वमेव मेघस्त्वं वायुस् त्वमग्निर्विद्युतोऽम्बरे ॥  
त्वमभ्रघनिविक्षेप्ता त्वामेवाहुर्धनं पुनः ॥  
त्वं वज्रमतुलं घोरं घोषवांस्त्वं वलाहकः ।  
स्रष्टा त्वमेव लोकानां संहर्ता चापराजितः ॥  
त्वं ज्योतिः सर्वभूतानां त्वमादित्यो विभावसुः ।  
त्वं महाभूतमाश्चर्यं त्वं राजा त्वं सुरोत्तमः ॥  
त्वं विष्णुस्त्वं सहस्राक्षस् त्वं देवस्त्वं परायणम् ।  
त्वं सर्वममृतं देव त्वं सोमः परमार्चितः ॥  
त्वं मुहूर्तस्तिथिस्त्वं च त्वं लवस्त्वं परः क्षणः ।  
शुक्लस्त्वं बहुलश्चैव कलाः काष्ठा  तथा त्रुटिः ॥  
त्वमुत्तमस्सगिरिवना वसुन्धरा सभास्करं वितिमिरमम्बरं तथा ।  
मदोदधिः सतिमितिमिङ्गिलस्तथा महोर्मिमान्बहुमकरो झषाकुलः ॥  
महाद्यशस्त्वमिति सदाऽभिपूज्यसे मनीषिभिर्मुदितहतदम्बुजे विभो ।  
अभिष्टुतः पिबसि च सोममध्वरे वषट्कृतान्यपि च हवींषि हूयते ॥  
त्वं विप्रैः सततमिहेज्यसे फलार्थं वेदान्तेष्वतुलबलौघ गीयसे त्वम् ।  
त्वद्धेतोर्यजनपरायणां द्विजेन्द्रा वेदान्तन्यभिगमयन्ति सर्ववेदैः ॥ ॥  
