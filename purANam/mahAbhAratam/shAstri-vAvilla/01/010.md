सूतः  
महदाक्यानमास्तीकं यथैतत्प्रोच्यते बुधैः ।  
सर्वमेतदशेषेण शृणु मे वदतां वर ॥  
इतिहासमिमं वृद्धाः पुराणं परिचक्षते ।  
कृष्णद्वैपायनप्रोक्तं नैमिषारण्यवासिभिः ॥  
पूर्वं प्रचोदितः सूतः पिता मे रोमहर्षणः ।  
शिष्यो व्यासस्य मेधावी ब्राह्मणैरिदमुक्तवान् ॥  
तस्मादहमुपश्रुत्य प्रवक्ष्यामि यथातथम् ।  
इदमास्तीकमाख्यानं तुभ्यं शौनक पृच्छते ॥  
आस्तीकस्य पिता ह्यासीत् पितिमहसमो भुवि ।  
ब्रह्मचारी यताहारस्तपस्युग्रे रतस्तदा ॥  
जरत्कारुरिति ख्यात ऊर्ध्वरेता महानृषि ।  
यायावराणां धर्मज्ञः सततं संशितव्रतः ॥  
अटमानः कदाचित्स स्वान् ददर्श पितामहान् ।  
लम्बमानान्महागर्ते पादैरूर्ध्वैरवाङ्मुखान् ॥  
जरत्कारु-  
तानब्रवीत्स दृष्ट्वै जरत्कारुः प्रतापवान् ।  
के वै भवन्तो लम्बन्ते गर्तेऽस्मिन्वै ह्यधोमुखाः ॥  
वीरणस्तम्बके लग्नाः सर्वतः परिभक्षिते ।  
मूषकेन निगूढेन गर्तेऽस्मिन्नित्यवासिना ॥  
पितरः-  
यायावरा नाम वयं ऋषयः संशितव्रताः ।  
संतानप्रक्षयाद्ब्रह्मन् अधो गच्छाम मेदिनीम् ॥  
अस्माकं सन्ततिस्त्वेको जरत्कारुरिति श्रुतः ।  
मन्दभाग्योऽल्पभाग्यानां तप एव समाश्रितः ॥  
न स पुत्राञ्जनयितुं दारान्मूढश्चिकीर्षति ।  
तेन लम्बामहे गर्ते सन्तानप्रक्षयादिह ॥  
अनाथास्तेन नाथेन यथा दुष्कृतिनस्तथा ।  
कस्त्वं बन्धुरिहास्माकमनुशोचसि सत्तम ॥  
ज्ञातुमिच्छामहे ब्रह्मन् को भवानिह तिष्टति ।  
किमर्थं चैव नः शोच्यान् अनुकम्पितुमुच्छति ॥  
जरत्कारु-  
मम पूर्वे भवन्तो वै पितरः सपितामहाः ।  
ब्रूत किं करवाण्यद्य जरत्कारुरहं स्वयम् ॥  
पितरः-  
यतस्व यत्नवांस्तात सन्तानाय कुलस्य नः ।  
आत्मनोऽर्थेऽस्मदर्थे वा गृहमेधी भवाद्य भो ॥  
न हि धर्मफलैस्तात न तपोभिः स्वसञ्चितैः ।  
तां गतिं प्राप्नुवन्तीह पुत्रिणो यां व्रजन्ति च ॥  
तद्दारग्रहणे यत्नं सन्तत्यर्थे मनः कुरु ।  
पुत्रक त्वां नियोक्ष्याम एतन्नः परमं हितम् ॥  
जरत्कारुः-  
न दारान्वै करिष्येऽहं इति मे भाषितं मनः ।  
भवतां तु हितार्थाय करिष्ये दारसङ्ग्रहम् ॥  
समयेन च कर्ताऽहं अनेन विधिपूर्वकम् ।  
तथा यद्युपलप्स्यामि करिष्ये नान्यथा त्वहम् ॥  
सनाम्नी या भवित्री मे दित्सिता चैव बन्धुभिः ।  
भैक्ष्यवत्तामहं कन्यां उपयंस्ये विधानतः ॥  
दरिद्राय हि मे कन्यां को दास्यति विशेषतः ।  
प्रतिग्रहीष्ये भिक्षां तु यदि कश्चित्प्रदास्यति ॥  
एवं दारक्रियायोगे प्रयतिष्ये पितामहाः ।  
अनेन विधिना शश्वत् करिष्ये नाहमन्यथा ॥  
तत्रोत्पत्स्यति चेज्जन्तुर् भवतां तारणाय वै ।  
शाश्वतं स्थानमासाद्य मोदन्तु पितरो मम ॥  
सूतः-  
ततो निवेशाय तदा स विप्रः संशितव्रतः ।  
महीं चचार दारार्थी न च दारांस्त्वविन्दत ॥  
स कदाचिद्वनं गत्वा विप्रः पितृवचः स्मरन् ।  
चुक्रोश कन्याभिक्षोति तिस्रो वाचः शनैः शनैः ॥  
तं वासुकिः प्रत्यगृह्णाद् उद्यम्य भगिनीं तदा ।  
न स तां प्रतिजग्राह न सनाम्नीति चिन्तयन् ॥  
सनाम्नीमुत्तमां भार्यां गृह्णीयामिति तस्य हि ।  
मनो निविष्टमभवज् जरत्कारोर्महात्मनः ॥  
तमुवाच महाप्राज्ञो जरत्कारुर्महातनाः ।  
किन्नाम्नी भगिनीयं ते ब्रूहि स त्वं भुजङ्गम ॥  
वासुकिः-  
जरत्कारो जरत्कारुः स्वसेयमनुजा मम ।  
त्वदर्थं रक्षिता पूर्वं प्रतीच्छेमां द्विजोत्तम ॥  
सूतः  
मात्रा हि भुजगाः शप्ताः पूर्वं ब्रह्मविदां वर ।  
जनमेजयस्य वो यज्ञे धक्ष्यत्यनिलसारथिः ॥  
तस्य शापस्य शान्त्यर्थं प्रददौ पन्नगोत्तमः ।  
स्वसारमृषये तस्मै सुवृत्ताय महात्मने ॥  
स च तां प्रतिजग्राह विधिदृष्टेनं कर्मणा ।  
आस्तीको नाम पुत्रश्च तस्यां जज्ञे महामनाः ॥  
तपस्वी च महात्मा च वेदवेदाङ्गपारगः ।  
समः सर्वस्य लोकस्य पितृमातृभयापहः ॥  
अथ कालस्य महतः पाण्डवेयो नराधिपः ।  
आजहार महायज्ञं सर्पसत्रमिति श्रुतिम् ॥  
तस्मिन्प्रवृत्ते सत्रे तु सर्पाणामन्तकाय वै ।  
मोचयामास ताञ्शापाद् आस्तीकः स महातपाः ॥  
नागांश्च मातुलांश्चैव तथा सम्बन्धिबान्धवान् ।  
पितॄंश्च तारयामास सन्तत्या तपसा तथा ॥  
व्रतैश्च विविधैर्ब्रह्मन् स्वाध्यायैश्चानृणोऽभवत् ।  
देवांश्च तर्पयामास यज्ञैर्विविधदक्षिणैः ॥  
ऋषींश्च ब्रह्मचर्येण सन्तत्या च पितामहान् ।  
अपहृत्य गुरं भारं पितॄणां संशितव्रतः ॥  
जरत्कारुर्गतः स्वर्गं सहितः स्वैः पितामहैः ।  
आस्तीकं च सुतं प्राप्य धर्मं चानुत्तमं मुनिः ।  
जरत्कारुः सुमहता कालेन स्वर्गमेयिवान् ॥  
एतदाख्यानमास्तीकं यथावत्कथितं मया ।  
प्रब्रूहि भृगुशार्दूल किं भूयः कथ्यामिति ॥   
