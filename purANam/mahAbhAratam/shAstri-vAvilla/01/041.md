शौनकः-  
यदपृच्छत्ततो राजा मन्त्रिणो जनमेजयः ।  
पितुस्स्वर्गगतिं तन्मे विस्तरेण पुनर्वद ॥  
सूतः-  
शृणु ब्रह्मन्यथापृष्टा मन्त्रिणो नृपतेस्तदा ।  
आख्यातवन्तस्ते सर्वे निधनं तत्परिक्षितः ॥  
जनमेजयः-  
जानन्ति तु भवन्तस्तद् यथावृत्तं पितुर्मम ।  
आसीद्यथा स निधनं गतः काले महायशाः ॥  
श्रुत्वा भवत्सकाशात्तु पितुर्वृत्तमशेषतः ।  
कल्याणं प्रतिपत्स्यामि विपरीतं न जातु चित् ॥  
सूतः-  
मन्त्रिणोऽथाब्रुवन्वाक्यं पृष्टास्तेन महात्मना ।  
सर्वधर्मविदः प्राज्ञा राजानं जनमेजयम् ॥  
मन्त्रिणः-  
धर्मज्ञश्च प्रजापालो महात्मा च पिता तव ।  
आसीदिह यथावृत्तः स महात्मा शृणुष्व तत् ॥  
चातुर्वर्ण्यं स्वधर्मस्थं स कृत्वा पर्यरक्षत ।  
धर्मतो धर्मविद्राजा धर्मो विग्रहवानिव ॥  
अरक्षत्पृथिवीं देवीं श्रीमानतुलविक्रमः ।  
द्वेष्टारस्तस्य नैवासन् स च न द्वेष्टि कञ्चन ॥  
समस्सर्वेषु भूतेषु प्रजापतिरिवाभवत् ।  
ब्राह्मणाः क्षत्रिया वैश्याः शूद्राश्चैव स्वकर्मसु ॥  
स्थितास्सुमनसो राजंस् तेन राज्ञा स्वधिष्ठिताः ।  
विधवानाथकृपणान् विकलांश्च बभार सः ॥  
सुदर्शः सर्वभूतानाम् आसीत्सोम इवापरः ।  
तुष्टपुष्टजनश्श्रीमान् सत्यवाग्दृढविक्रमः ॥  
धनुर्वेदे च शिष्योऽभून् नृपश्शारद्वतस्य सः ।  
जितेन्द्रियश्चात्मवांश्च मेधावी वृद्धसेविता ॥  
षड्वर्गजिन्महाबुद्धिर् नीतिकर्मविदुत्तमः ।  
गोविन्दस्य प्रियश्चासीत् पिता ते जनमेजय ।  
लोकस्य चैव सर्वस्य प्रिय आसीन्महायशाः ॥  
परिक्षीणेषु कुरुषु उत्तरायामजायत ।  
परिक्षिदभवत्तेन सौभद्रस्यात्मजो बली ॥  
राजा धर्मार्थकुशलो युक्तस्सर्वगुणैनृपः ।  
प्रजा इमास्तव पिता षष्टिवर्षाण्यपालयत् ॥  
ततो दिष्टान्तमापन्नः सर्वेणानतिवर्तिनम् ॥  
ततस्त्वं पुरुषश्रेष्ठ धर्मेण प्रतिपेदिवान् ।  
इदं वर्षसहस्राय राज्यं कलियुगे गतम् ।   
बाल एवाभिजातोऽसि सर्वभूतानुकम्पनः ॥   
जनमेजयः-   
नास्मिन्कुले जातु बभूव राजा यो न प्रजानां प्रियकृत्प्रियश्च ।   
विशेषतः प्रेक्ष्य महीपतीनां वृत्तं महवृत्तपरायणानाम् ॥   
कथं निधनमापन्नः पिता मम तथाविधः ।  
आचक्षध्वं यथावन्मे श्रोतुमिच्छामि तत्त्वतः ॥  
सूतः-  
एवं सञ्चोदिता राज्ञा मन्त्रिणस्ते नराधिपम् ।  
ऊचुस्सर्वे यथावृत्तं राज्ञः प्रियहिते रताः ॥  
मन्त्रिणः-   
बभूव मृगयाशीलस्तव राजन्पिता सदा ।  
यथा पाण्डुर्महाभागो र्धनुर्धरवरो युधि  ॥  
अस्मास्वासज्य सर्वाणि राजकार्याण्यशेषतः ।  
स कदाचिद्वनगतो मृगं विव्याथ पत्रिणा ॥  
विद्ध्वा चान्वचरत्तूर्णं स मृगं गहने वने ।  
पदातिर्बद्धनिस्त्रिंशः शरपाणिर्धनुर्धरः ॥  
न चाससाद गहने मृगं नष्टं पिता तव ।  
परिश्रान्तो वयस्थश्च षष्टिवर्षो जरान्वितः ॥  
क्षुधितस्स महारण्ये ददर्श मुनिमन्तिके ॥  
स तं पप्रच्छ राजेन्द्रो मुनिं मौनव्रतान्वितम् ।  
न च किञ्चिदुवाचेदं स मुनिः पृच्छितोऽपि सन् ॥  
ततो राजा क्षुच्छ्रमार्तस् तं मुनिं स्थाणुवत्स्थितम् ।  
मौनव्रतधरं शान्तं सद्यो मन्युवशं गतः ॥  
न बुबोध हितं राजा मौनव्रतधरं मुनिम् ।  
स तं मन्युसमाविष्टो धर्षयामास ते पिता ॥  
मृतं सर्पं धनुष्कोट्या समुत्क्षिप्य धरातलात् ।  
तस्य शुद्धात्मनः प्रादात् स्कन्धे भारतसत्तम ॥  
तं नोवाच स मेधावी राजानं साध्वसाधु वा ।  
तस्थौ तथैव नाक्रुध्यत् सर्पं स्कन्धेन धारयन् ॥ ॥  
