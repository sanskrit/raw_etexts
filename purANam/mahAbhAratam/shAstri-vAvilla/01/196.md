द्रोणः-  
मन्त्राय समुपानीतैर् धृतराष्ट्र हितैर्नृप ।  
धर्म्यं पथ्यं यशस्यं च वाच्यमित्यनुशुश्रुमः ॥  
ममाप्येषा मतिस्तात या भीष्मस्य महात्मनः ।  
संविभज्यास्तु कौन्तेया धर्म एष सनातनः ॥  
प्रेष्यतां द्रुपदायाशु नरः कश्चित् प्रियंवदः ।  
बहुलं रत्नमादाय तेषामर्थाय भारत ॥  
मिथः कृत्यं च तस्मै स आदाय वसु गच्छतु ।  
वृद्धिं च परमां ब्रूयात् तत्संयोगोद्भवां तथा ॥  
सुप्रीयमाणं त्वां ब्रूयाद् राजन् दुर्योधनं तथा ।  
असकृद्द्रुपदे चैव धृष्टद्युम्ने च भारत ॥  
उचितत्वं प्रियत्वं च योगस्यापि च वर्णयेत् ।  
पुनः पुनश्च कौन्येयान् माद्रीपुत्रौ च सान्त्वयेत् ॥  
हिरण्मयानि शुभ्राणि बहून्याभरणानि च ।  
वचनात्तव राजेन्द्र द्रौपद्यास्सम्प्रयच्छतु ॥  
तथा द्रुपदपुत्राणां सर्वेषां भरतर्षभ ।  
पाण्डवानां च सर्वेषां कुन्त्या युक्तानि यानि च ।  
दत्त्वा तानि महार्हाणि पाण्डवान् सम्प्रहर्षय ॥  
एवं सान्त्वसमायुक्तं द्रुपदं पाण्डवैस्सह ।  
उक्त्वा सोऽनन्तरं ब्रूयात् तेषामागमनं प्रति ॥  
अनुज्ञातेषु वीरेषु बलं गच्छतु शोभनम् ।  
दुश्शासनो विकर्णश्च पाण्डवानानयत्विह ॥  
ततस्ते पार्थिवश्रेष्ठाः पूज्यमानास्सदा त्वया ।  
प्रकृतीनामनुमते पदे स्थास्यन्ति पैतृके ॥  
एवं तव महाराज तेषु पुत्रेषु चैव हि ।  
वृत्तमौपयिकं मन्ये भीष्मेण सह भारत ॥  
कर्णः-  
योजितावर्थमानाभ्यां सर्वकार्येष्वनन्तरौ ।  
न मन्त्रयेतां त्वच्छ्रेयः किमद्भुततरं ततः ॥  
दुष्टेन मनसा यो वै प्रच्छन्नेनान्तरात्मना ।  
ब्रूयान्निश्श्रेयसं नैव कथं कुर्यात् सतां मतम् ॥  
न मित्राण्यर्थकृच्छ्रेषु श्रेयसे वेतराय वा ।  
विधिपूर्वं हि सर्वस्य दुःखं वा यदि वा सुखम् ॥  
कृतप्रज्ञोऽकृतप्रज्ञो बालो वृद्धश्च मानवः ।  
ससहायोऽसहायश्च सर्वं सर्वत्र विन्दति ॥  
श्रूयते हि पुरा कश्चिद् विनिन्द इति श्रुतः ।  
आसीद्राजगृहे राजा मागधानां महीपतिः ॥  
स हीनः करणैस्सर्वैर् उच्छ्वासपरमो नृपः ।  
अमात्यसंस्थस्सर्वेषु कार्येष्वेवाभवत्तदा ॥  
तस्यामात्या बभूवुस्ते अन्योन्यसहितास्तदा ॥  
तस्यामात्यो महाकर्णिर् बभूवैकेश्वरः पुरा ।  
स लब्धबलमात्मानं मन्यमानोऽवमन्यते ॥  
स राज्ञो बसुरत्नानि स्त्रियो भोज्यानि यानि च ।  
आददे सर्वतो मूढ ऐश्वर्यं च स्वयं तदा ॥  
तदादाय च लुब्धस्य लोभाल्लोभः प्रवर्तते ।  
तथा हि सर्वमादाय राज्यमस्य जिहीर्षति ॥  
हीनस्य करणैस्सर्वैर् उच्छ्वासपरमस्य च ।  
यतमानो न शक्नोति राज्यं कर्तुमिति श्रुतिः ॥  
किमन्यद्विहिता देव तस्य कापुरुषेन्द्रता ।  
यदि ते विहितं राज्यं भविष्यति न संशयः ॥  
मिषतस्सर्वलोकस्य स्थास्यते त्वयि तद्ध्रुवम् ।  
अतोऽन्यथा चेद्विहितं यतमानो न लप्स्यसे ॥  
एवं विद्वन्नुपादत्स्व मन्त्रिणां साध्वसाधुताम् ।  
दुष्टानां चैव बोद्धव्यम् अदुष्टानां चैव भाषितम् ॥  
द्रोणः-  
विद्म ते भावदोषेण यदर्थमिदमुच्यते ।  
दुष्टः पाण्डवहेतोस्त्वं दोषं ख्यापयसे च नः ॥  
हितं तु परमं कर्ण ब्रवीमि कुरुवर्धनम् ।  
अथ त्वं मन्यस दुष्टं व्रूहि यत् परमं हितम् ॥  
अतोऽन्यथा चेत् क्रियते यद्ब्रवीमि परं हितम् ।  
कुरवोऽपि नशिष्यन्ति नचिरेणैव मे मतिः ॥   
विदुरः-  
राजन्निस्संशयं श्रेयो वाच्यस्त्वमसि बान्धवैः ।  
न त्वं शुश्रूषमाणो हि वाक्यं सम्प्रति भाषसि ॥  
हितं हि तव तद्वाक्यम् उक्तवान् कुरुसत्तमः ।  
भीष्मश्शान्तनवो राजा महावीर्योराक्रमः ॥  
तथा द्रोणेन बहुधा भाषितं हितमुत्तमम् ।  
तच्च राधासुतः कर्णो मन्यते न हितं वचः ॥  
चिन्तयंश्च न पश्यामि राजंस्तव सुहृत्तमम् ।  
आभ्यां पुरुषसिंहाभ्यां यो वा स्यात् प्रज्ञयाऽधिकः ॥  
इमौ हि वृद्धौ वयसा प्रज्ञया च श्रुतेन च ।  
समानौ त्वयि राजेन्द्र तेषु पाण्डुसुतेषु च ॥  
धर्मे चानवमौ राजन् सत्यतायां च भारत ।  
रामाद्दाशरथेश्चैव गयाच्चैव न संशयः ॥  
न चोक्तवन्तावश्रेयः पुरस्तादपि किञ्चन ।  
न चाप्यपकृतं किञ्चिद् अनयोर्लक्ष्यते त्वयि ॥  
ताविमौ पुरुषव्याघ्रावनागसि नृप त्वयि ।  
न मन्त्रयेतां त्वच्छ्रेयः कथं सत्यपराक्रमौ ॥  
प्रज्ञावन्तौ नरश्रेष्ठावस्मिँल्लोके नराधिप ।  
त्वन्निमित्तमतो नेमौ किञ्चिज्जिह्मं वदिष्यतः ॥  
इति मे नैष्ठिकी बुद्धिर् वर्तते कुरुनन्दन ।  
न चार्थहेतोर्धर्मज्ञौ वक्ष्यतः पक्षसंश्रितम् ।  
एतद्धि परमं श्रेयो मेनाते तव भारत ॥  
अथ ते हृदये राजन् विशेषस्तेषु वर्तते ।  
अन्तरस्थं विवृण्वानाश् श्रेयः कुर्युर्न ते ध्रुवम् ॥  
एतदर्थं महात्मानविमौ राजन् महाद्युती ।  
नोचतुर्विवृतं किञ्चिन्न ह्येष तव निश्चयः ॥  
तथाप्यशक्यतां तेषाम् आहतुः पुरुषर्षभौ ।  
तत् तथा पुरुषव्याघ्र तव तद्भद्रमस्तु ते ॥  
कथं हि पाण्डवश्श्रीमान् सव्यसाची धनञ्जयः ।  
शक्यो हि जेतुं सङ्ग्रामे राजन् मघवताऽपि हि ॥  
भीमसेनो महाबाहुर् नागायुतबलो महान् ।  
कथं स्म युधि शक्येत विजेतुममरैरपि ॥  
तथैव कृतिनौ युद्धे यमौ यमसुताविव ।  
कथं विषहितुं शक्यौ रणे जीवितुमिच्छता ॥  
यस्मिन् धृतिरनुक्रोशः क्षमा सत्यं पराक्रमः ।  
नित्यानि पाण्डवे ज्येष्ठे स जीयी न कथं रणे ॥  
येषां पक्षधरो रामो येषां मन्त्री च केशवः ।  
चैद्यश्च येषां भ्राता च शिशुपालो महारथः ।  
किं नु तैरजितं सङ्ख्ये येषां पक्षे च सात्यकिः ॥  
सोऽशक्यतां च विज्ञाय तेषां युद्धेन भारत ॥  
द्रुपदश्श्वशुरो येषां येषां स्यालाश्च पार्षताः ।  
धृष्टद्युम्नमुखा वीरा भ्रातरो द्रुपदात्मजाः ॥  
दायाद्यतां च धर्मेण सम्यक् तेषु समाचर ॥  
इदं निर्दिष्टमयशः पुरोचनकृतं महत् ।  
तेषामनुग्रहेणाद्य राजन् प्रक्षालयात्मनः ॥  
तेषामनुग्रहश्चायं सर्वेषां चैव नः कुले ।  
जीविते परमं श्रेयः क्षत्रस्य च विवर्धनम् ॥  
द्रुपदोऽपि महान् राजा कृतवैरश्च नः पुरा ।  
तस्य सङ्ग्रहणं श्रेयस् स्वपक्षस्य च वर्धनम् ॥  
बलवन्तश्च दाशार्हा बहवश्च विशाम्पते ।  
यतः कृष्णस्ततस्ते स्युर् यतः कृष्णस्ततो जयः ॥  
यच्च सान्त्वेन शक्येत कार्यं साधयितुं नृप ।  
को दैवशप्तस्तत् कर्तुं विग्रहेण समाचरेत् ॥  
श्रुत्वा च जीवतः पार्थान् पौरजानपदो जनः ।  
बलवद्दर्शने हृष्टास् तेषां राजन् कुरु प्रियम् ॥  
दुर्योधनश्च कर्णश्च शकुनिश्चापि सौबलः ।  
अधर्माश्चापि दुष्प्रज्ञा बाला मैषां वचः कृथाः ॥  
उक्तमेतन्मया राजन् पुरा गुणवतस्तव ।  
दुर्योधनापराधेन प्रजेयं तव नश्यति ॥ ॥  
