शौनकः-  
सौते कथय तत्वेन विस्तरेण कथामिमाम् ।  
अस्तीकस्य कवेःसाधोः शुश्रूषा परमा हि नः ॥  
मधुरं कथ्यते सौम्य श्लक्ष्णाक्षरपदं त्वया ।  
प्रीयामहे भृशं तात पितेवेदं प्रभाषसे ॥  
अस्मच्छुश्रूषणे नित्यं पिता हि निरतस्तव ।  
आचष्टे तद्यथाऽऽख्यानं पिता ते त्वं तथा वद ॥  
सूत-  
आयुष्मन्निदमाख्यानं आस्तीकं कथयामि ते ।  
यथाश्रुतं कथयतः सकाशाच्च पितुर्मया ॥  
पुरा देवयुगे ब्रह्मन् पितामहसुते शुभे ।  
आस्तां भगिन्यौ रूपेण समुपेतेऽद्भुते तदा ॥  
ते भार्ये कश्यपस्यास्तां कद्रूश्च विनता तथा ।  
प्रादात्ताभ्यां वरौ प्रीतः प्रजामहसमः पतिः ॥  
काश्यपो धर्मपत्नीभ्यां परया च मुदान्वितः ।  
वरातिसर्गं श्रुत्वैव काश्यपादुत्तमं च ते ॥  
हर्षादप्रतिमां प्रीतिं प्रापतुः स्म वरस्त्रियौ ।  
वव्रे कद्रूः सुतान्नागान् सहस्रं तुल्यतेजसः ॥  
द्वौ पुत्रौ विनता वव्रे कद्रूपुत्राधिकौ बले ।  
ओजसा तेजसा चैव विक्रमेणाधिकौ सुतौ ॥  
तस्यै भर्ता वरं प्रादाद् ईदृशौ तौ भविष्यतः ।  
एवमस्त्विति तं चाह काश्यपं विनता तदा ॥  
कृतकृत्या तु विनता लब्ध्वा वीर्याधिकौ सुतौ  ।  
कद्रूश्च लब्ध्वा पुत्राणां सहस्रं तुल्यतेजसाम् ॥  
धार्यौ प्रयत्नतो गर्भाौ इत्युक्त्वा स महातपाः।  
ते भार्ये वरसंहृष्टे कश्यपो वनमाविशत् ॥  
कालेन महता कद्रूरण्डानां दशतीर्दश    
जनयामास विप्रेन्द्र द्वे त्वण्डे विनता तदा ॥  
ततोऽप्यण्डानि निदधुः प्रहृष्टाः परिचारिकाः ।  
सोपवस्तुषु कुण्डेषु पञ्चवर्षशतानि च ॥  
ततः पञ्चशते वर्षे कद्रूपुत्रा विनिस्सृताः ।  
अण्डाभ्यां विनतायास्तु मिथुनं न नाप्यदृश्यत ॥  
ततः पुत्रार्थिनी देवी व्रीडिता सा तपस्विनी ।  
अण्डं बिभेद विनता तत्र पुत्रमदृश्यत ॥  
पूर्वार्धकायसम्पन्नं इतरेणाप्रकाशितम् ।  
स पुत्रो रोषसम्पन्नः शशापैनामिति श्रुतम् ॥  
सोऽहमेवं कृतो मातस्त्वया लोभपरीतया ।  
शरीरेणासमग्रोऽद्य तस्माद्दासी भविष्यसि ॥  
पञ्च वर्षशतान्यस्या यया विस्पर्धसे सह ।  
एष च त्वां सुतो मातर्दास्यकान्मोक्षयिष्यति ॥  
यद्येनमपि मातस्त्वं मामिवाण्डविभेदनात् ।  
न करिष्यस्यदेहं वा व्यङ्गं वापि तपस्विनम् ॥  
प्रतिपालयितव्यस्ते जन्मकालोऽस्य धीरया ।  
विशिष्टं फलमीप्सन्त्या पञ्चवर्षशतात्परम् ॥  
सूतः-  
एवं शप्त्वा ततः पुत्रो विनतामन्तरिक्षगः।  
अरुणो दृश्यत ब्रह्मन् प्रभातसमये तदा  ॥  
गरुडोऽपि यथाकालं जज्ञे पन्नगसूदनः ।  
स जातमात्रो विनतां परित्यज्य खमाविशत् ॥  
आदास्यन्नात्मनो भोज्यं अन्नं विहितमस्य यत् ।  
विधात्रा भृगुशार्दूल क्षुधितस्य बुभुक्षतः॥ ॥  
