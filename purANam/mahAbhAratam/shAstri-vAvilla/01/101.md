वैशम्पायनः-  
सत्यवती-  
एवमुक्त्वा तदा भीष्मं तन्माता प्रत्यभाषत ।  
रोचते मे वचस्तुभ्यं ममापि वचनं शृणु ।  
न च शक्यमनाख्यातुमापद्धीयं तथाविधा ॥  
त्वमेव नः कुले धर्मस्त्वं सत्यं त्वं गतिः प्रभो ।  
यत्त्वं वक्ष्यसि तत्कार्यमस्माभिरिति मे मतिः ॥  
तस्मान्निशम्य सत्यं मे वद त्वं यदनन्तरम् ॥  
शृणु भीष्म वचो मह्यं धर्मार्थसहितं हितम् ।  
न च विस्रम्भकथितं भवान्सूचितुमर्हति ॥  
यस्तु राजा वसुर्नाम श्रुतस्ते भरतर्षभ ।  
तस्य शुक्लादहं मत्स्याद्धृता कुक्षौ पुरा किल ॥  
मातरं मे जलाद्धृत्वा दाशः परमधर्मवित् ।  
मां तु स्वगृहमानीय दुहितृत्वे ह्यकल्पयत् ।  
धर्मयुक्तस्स धर्मेण पिता चासीत्ततो मम ॥  
सा कदाचिदहं तत्र गता प्रथमयौवना ॥  
अथ धर्मविदां श्रेष्ठः परमर्षिः पराशरः ।  
आजगाम तरीं तात तरिष्यन्यमुनां नदीम् ॥  
स तार्यमाणो यमुनां मामुपेत्याब्रवीत्तदा ।  
सान्त्वपूर्वं महाभागः कामार्तो मधुरं बहु ।  
उक्त्वा जन्म कुलं मह्यं नासि दाशसुतेति च ॥  
तमहं शापभीता च पितुर्भीता च भारत ।  
वरैरसुलभैश्चाहं प्रत्यदातुं प्रचक्रमे ॥  
अभिभूय स मां बालां तेजसा वशमानयत् ॥  
तमसा लोकमावृत्य नौगतामेव भारत ।  
मत्स्यगन्धो महानासीत्पुरा मम जुगुप्सितः ।  
तमपास्य शुभं गन्धमिमं प्रादात्स मे मुनिः ॥  
ततो मामाह स मुनिर्गर्भ उत्सृज्यतामयम् ।  
द्वीपेऽस्या एव सरितः कन्यैव त्वं भविष्यसि ॥  
पाराशर्यो महायोगी स बभूव महामतिः ।  
सद्योत्पन्नस्स तु महान्सह पित्रा यतो गतः ॥  
कन्यापुत्रो मम पुरो द्वैपायन इति श्रुतः ॥  
यो व्यस्य वेदांश्चतुरस्तपसा भगवानृषिः ।  
लोके व्यासत्वमापेदे कार्ष्ण्यात्कृष्णत्वमागतः ॥  
सत्यवादी शमपरस्तपसा दग्धकिल्बिषः ।  
स नियुक्तो मया व्यक्तं त्वया चाप्यमितद्युते ।  
भ्रातुः क्षेत्रे तु कल्याणमपत्यं जनयिष्यति ॥  
स हि मामुक्तवांस्तत्र स्मर कार्येषु मामिति ।  
स्मरिष्यामि महाबाहो यदि भीष्म त्वमिच्छसि ॥  
तव ह्यनुमते भीष्म नियतं स महातपाः ।  
विचित्रवीर्यक्षेत्रे तु पुत्रानुत्पादयिष्यति ॥  
वैशम्पायनः-  
भीष्मः-  
महर्षेः कीर्तनात्तस्य भीष्मः प्राञ्जलिरब्रवीत् ।  
देशकालौ च जानासि क्रियतामिह सिद्धये ॥  
धर्ममर्थं च कामं च त्रीनेतान्योऽनुपश्यति ॥  
अर्थमर्थानुबन्धं च धर्मं धर्मानुबन्धनम् ।  
कामं कामानुबन्धं च विपरीतान्पृथक्पृथक् ॥  
यो विचिन्त्य धिया सम्यग्व्यवस्यति स युक्तिमान् ।  
सर्ववित्सर्वकर्ता स यद्येवं तत्करोति च ॥  
तदिदं धर्मयुक्तं च हितं चैव कुलस्य नः ।  
उक्तं भवत्या यच्छ्रेयः परमं रोचते मम ॥  
वैशम्पायनः-  
ततस्तस्मिन्प्रतिज्ञाते भीष्मेण कुरुनन्दन ।  
कृष्णद्वैपायनं काली चिन्तयामास वै मुनिम् ॥  
स वेदान्विब्रुवाणोऽयं मातुर्विज्ञाय चिन्तितम् ।  
प्रादुर्बभूव विदितः क्षणेन कुरुनन्दन ॥  
तस्मै पूजां ततो दत्वा सुताय विधिपूर्वकम् ।  
परिष्वज्य च बाहुभ्यां प्रस्रवैरभ्यषिच्य च ।  
मुमोच बाष्पं दाशेयी पुत्रं दृष्ट्वा चिरस्य तम् ॥  
तामद्भिः परिषिच्यार्तां महर्षिरभिसृत्य च ।  
मातरं पूर्वजः पुत्रः कृष्णद्वैपायनोऽब्रवीत् ॥  
भवत्या यदभिप्रेतं तदहं कर्तुमागतः ।  
शाधि मां धर्मतत्वज्ञे करवाणि प्रियं तव ॥  
तस्मै पूजां ततोऽकार्षीत्पुरोधाय परन्तप ।  
स च तां प्रतिजग्राह विधिमन्मन्त्रपूर्वकम् ॥  
पूजितं मन्त्रपूर्वेण विधिना प्रीतमानसम् ।  
तमासनगतं माता पृष्ट्वा कुशलमव्ययम् ॥  
सत्यवत्यभिवीक्ष्यैनमुवाचेदमनन्तरम् ॥  
सत्यवती-  
मातापित्रोः प्रजायन्ते पुत्रास्साधारणाः कुले ।  
तेषां पिता यथा स्वीमी तथा माता न संशयः ॥  
विधात्रा विहितस्स त्वं यथा मे प्रथमस्सुतः ।  
विचित्रवीर्यो ब्रह्मर्षे तथा मेऽवरजस्सुतः ॥  
यथा वै पितृतो भीष्मस्तथा त्वमपि मातृतः ।  
भ्राता विचित्रवीर्यस्य यथावा पुत्र मन्यसे ॥  
यवीयसस्तव भ्रातुर्भार्ये सुरसुतोपमे ।  
रूपयौवनसम्पन्ने पुत्रकामे च धर्मतः ॥  
अयं शान्तनवस्सत्यं पालयन्सत्यविक्रमः ।  
बुद्धिं न कुरुतेऽपत्ये तथा राज्याऽनुशासने ॥  
स त्वं ह्यपेक्षया भ्रातुस्सन्तानाय कुलस्य तु ।  
भीष्मस्य चास्य वचनान्नियोगाच्च ममानघ ॥  
अनुक्रोशाच्च भ्रातॄणां सर्वेषां रक्षणाय च ।  
आनृशंस्येन यद्ब्रूयां तच्छ्रुत्वा कर्तुमर्हसि ।  
तयोरुत्पादयापत्यं समर्थो ह्यसि पुत्रक ॥  
अनुरूपं कुलस्यास्य तेजः प्रशमसंयुतम् ।  
वेत्थ धर्मं त्वमेवेह परं चापरमेव च ॥  
व्यासः-  
तथा तव महाप्राज्ञे धर्मे प्रणिहिता मतिः ।  
नियोगात्तव चैवाहमेतैरपि च कारणैः ॥  
ईप्सितं तत्करिष्यामि दृष्टं ह्येतत्पुरा मया ।  
भवत्या यदभिप्रेतं तदहं कर्तुमागतः ॥  
भ्रातुः पुत्रान्प्रदास्यामि मित्रावरुणयोस्समान् ॥  
व्रतं चरेतां निर्दिष्टं मया संवत्सरं शुभे ।  
न च मामर्हतः प्राप्तुमशुद्धे कोसलात्मजे ।  
एवं सत्यवती धर्मं परमाज्ञातुमर्हसि ॥  
सत्यवती-  
तद्यथा प्रतिपद्येतां देव्यौ गर्भं तथा कुरु ॥  
अराजकेषु राज्येषु नास्ति वृष्टिर्न देवता ।  
कथं चाराजकं राष्ट्रं शक्यं धारयितुं प्रभो ।  
तस्माद्गर्भं निषिञ्चस्व भीष्मस्तं वर्धयिष्यति ॥  
व्यासः-  
यदि पुत्रः प्रदातव्यो मया क्षिप्रमकालिकम् ।  
विरूपतां मे सहतामेतद्धि स्यान्महत्तपः ॥  
यदि मे सहते वेषं रूपं गन्धं तथा वपुः ।  
अद्यैव गर्भं कौसल्या विशिष्टं प्रतिपत्स्यते ॥  
तस्य चापि शतं पुत्रा भवितारो न संशयः ।  
गोप्तारः कुरुवंशस्य भवत्याश्शोकनाशनाः ॥  
शयने चैव कौसल्या शुचिवस्त्रा स्वलङ्कृता ।  
ममागमनमाकाङ्क्षेदित्युक्त्वाऽन्तरधीयत ॥  
वैशम्पायनः-  
अभिगम्य तु सा देवी स्नुषां रहसि सङ्गताम् ।  
धर्ममर्थसमायुक्तमुवाच वचनं मिथः ॥  
सत्यवती-  
कौसल्ये धर्मतन्त्रं यद्ब्रवीमि त्वां निबोध मे ॥  
भरतानां समुच्छेदो व्यक्तं मद्भाग्यसङ्क्षयात् ।  
व्यथितां मां च सम्प्रेक्ष्य पितृवंशं च पीडितम् ॥  
भीष्मो बुद्धिं ददौ पुत्रीं वंशस्यास्य पुनर्भवे ।  
सा च बुद्धिस्त्वय्यधीना पुत्रभावाय नान्यथा ॥  
नष्टं च भारतं वंशं पुनरेव समुद्धर ।  
गर्भं धारय कल्याणि देवरस्य महात्मनः ॥  
पुत्रं जनय सुश्रोणि देवराजसमप्रभम् ।  
स हि राज्यधुरं गुर्वीं धारयिष्यति भारतीम् ॥  
वैशम्पायनः-  
सा धर्मतोऽनुनीयैनां कथञ्चिद्धर्मचारिणीम् ।  
भोजयामास विप्रांश्च देवर्षीनतिथींस्तथा ॥ ॥  
