वैशम्पायनः   
एकचक्रां गताः पार्था ब्राह्मणस्य निवेशने ।  
रमणीयानि पश्यन्तो वनानि विविधानि च ॥  
पार्थिवानपि चोद्देशान् सरितश्च सरांसि च ।  
चेरुर्भैक्षंं सदा ते तु सर्व एव विशाम्पते ।  
युधिष्ठिरं च कुन्तीं च चिन्तयन्त उपासते ॥  
भैक्षं चरन्तस्तु तदा जटिला ब्रह्मचारिणः ।  
बभूवुर्नागराणां ते स्वगुणैः प्रियदर्शनाः ॥  
नागराः   
दर्शनीया द्विजाश्शुद्धा देवगर्भोपमाश्शुभाः ।  
भैक्षानर्हाश्च राज्यार्हास्सुकुमारास्तपस्विनः ॥  
सर्वलक्षणसम्पन्ना भैक्षं नार्हन्ति नित्यशः ।  
कार्यार्थिनश्चरन्तीति तर्कयन्त इति ब्रुवन् ॥  
बन्धूनामागमान्नित्यम् उपचिन्त्य तु नागराः ।  
भाजनानि च पूर्णानि भक्ष्यभोज्यैरकारयन् ॥  
मौनव्रतेन संयुक्ता भैक्षं गृह्णन्ति पाण्डवाः ।  
माता चिरगतान् दृष्ट्वा शोचन्तीति च पाण्डवाः |  
त्वरमाणा निवर्तन्ते मातृगौरवयन्त्रिताः ||  
निवेदयन्ति स्म सदा भैक्षं कुन्त्यै च ते निशि |  
तथा विभक्तान् भिक्षाशान् भुञ्जते स्म पृथक् पृथक् ||  
अर्धं तु भुञ्जते वीरास् सह मात्रा परन्तपाः ।  
अर्धं सर्वस्य भैक्षस्य भीमो भुङ्क्ते महाभुजः ॥  
स वैवर्ण्यं च कार्श्यं च जगामातृप्तिकारितम् ॥  
तथैव वसतां तेषां ततो राजन् महात्मनाम् ।  
अतिचक्राम सुमहान् कालोऽथ भरतर्षभ ॥  
भीमोऽपि क्रीडयित्वा तु मिथो ब्राह्मणबन्धुषु ।  
कुम्भकारेण सम्बन्धाल्लेभे पात्रं बृहत्ततः ॥  
स ददाति महत् पात्रं भीमाय प्रहसन्निव |  
तस्याद्भुतं कर्म कृत्वा महान्तं भारमाददे ||  
तस्य भारश्शतगुणः कुम्भकारमतोषयत् ||  
चक्रे चक्रे च मृद्भाण्डान् आददे भैक्षमाहरन् ।  
तदादायागतं दृष्ट्वा हसन्ति प्रहसन्ति च ॥  
भक्ष्यभोज्यानि विविधान्यादाय प्रक्षिपन्ति च ।  
एवमेव सदा भुक्त्वा मात्रे वदति वै रहः |  
न चाशितोऽस्मि भवति कलवाण्या हृतं पुरा ॥  
ततः कदाचिद्भैक्षाय गतास्ते पृथया सह ।  
सङ्गत्य भीमसेनस्तु तत्रास्ते पृथया सह ॥  
अथार्तिजं महाशब्दं ब्राह्मणस्य निवेशने ।  
भृशमुत्पतितं घोरं कुन्ती शुश्राव भारत ॥  
रोरूयमाणांस्तान् सर्वान् परिदेवयतश्च सा ।  
कारुण्यात् साधुभावाच्च कुन्ती राजन् न चक्षमे ॥  
मथ्यमानेव दुःखेन हृदयेन पृथा ततः ।  
उवाच भीमं कल्याणी कृपान्वितमिदं वचः ॥  
कुन्ती  
वसामस्सुुसुखं पुत्र ब्राह्मणस्य निवेशने |  
अज्ञाता धार्तराष्ट्राणां सत्कृता वीतमन्यवः ॥  
सा चिन्तये सदा पुत्र ब्राह्मणस्यास्य किं न्वहम् |  
कदा प्रियं करिष्यामि यत्कुट्यामुषिता वयम् ॥e  
एतावान् पुरुषस्तात कृतं यस्मिन् न नश्यति ।  
यावच्च कुर्यादन्योऽस्य कुर्यादभ्यधिकं ततः ॥  
तथेदं ब्राह्मणस्यास्य दुःखमापतितं ध्रुवम् ।  
तत्रास्य यदि साहाय्यं कुर्यां साधु कृतं भवेत् ॥  
भीमसेनः   
ज्ञायतामस्य यद्दुःखं यतश्चैव समुत्थितम् ।  
विदित्वा व्यवसिष्यामि यद्यपि स्यात् सुदुष्करम् ॥  
वैशम्पायनः   
तथैव कथयन्तौ तौ भूयश्सुश्रुवतुस्स्वनम् ।  
आर्तिजं तस्य दुःखस्य सभार्यस्य विशाम्पते ॥  
अन्तर्गृहं ततस्तस्य ब्राह्मणस्य महात्मनः ।  
विवेश त्वरिता कुन्ती बद्धवत्सेव सौरभी ॥  
ततस्तं ब्राह्मणं तत्र भार्यया च सुतेन च ।  
दुहित्रा चैव सहितं ददर्श विकृताननम् ॥  
ब्राह्मणः  
धिगिदं जीवितं लोके गतसारमनर्थकम् ।  
दुःखमूलं पराधीनं भृशमप्रियभावि च ॥  
जीविते परमं दुःखं जीविते परमो ज्वरः ।  
जीविते वर्तमानस्य द्वन्द्वानामागमो ध्रुवः ॥  
एकात्माना च धर्मार्थौ कामश्च न निषेवते ।  
एतैश्च विप्रयोगेऽपि दुःखं परमकं मतम् ॥  
आहुः केचित् परं मोक्षं स च नास्ति कथञ्चन ।  
अर्थप्राप्तौ च नरकं कृत्स्नमेवोपपद्यते ॥  
अर्थेप्सुता परं दुःखम् अर्थप्राप्तौ ततोऽधिकम् ।  
जातस्नेहस्य चार्थेषु विप्रयोगे महत्तरम् ॥  
तदिदं जीवितं प्राप्य स्वल्पकालं महाभयम् ।  
त्यागोऽप्ययं मया प्राप्तो भार्यया सहितेन च ॥  
न हि योगं प्रपश्यामि येन मुच्येयमापदः ।  
पुत्रदारेण वा सार्धं प्राद्रवेयमनामयम् ॥  
उदितं हि मया पूर्वं स्वार्थं वेत्थ ब्राह्मणि ।  
क्षेमं यतस्ततो गन्तुं त्वया तु मम न श्रुतम् ॥  
इह जाता विवृद्धाऽस्मि पिता माता ममेति वै ।  
उक्तवत्यसि दुर्मेधे याच्यमाना मयाऽसकृत् ॥  
स्वर्गतश्च पिता वृद्धस् तथा माता चिरं तव ।  
बान्धवा भूतपूर्वाश्च तत्र वासे तु का रतिः ॥  
न भोजनं विरुद्धं स्यान्न स्त्रीदेशो निबन्धनः ।  
सुदूरमपि कार्यार्थे व्रजेद्गरुडवासवत् ॥  
सोऽयं ते बन्धुकामाया अशृण्वन्त्या वचो मम ।  
सेयमापदनुप्राप्ता भुङ्क्ष्व ब्राह्मणि तत्फलम् ॥  
अथवा त्वद्विनाशाय न हि शक्ष्यामि कञ्चन ।  
परित्यक्तुमहं बन्धुं स्वयं शीघ्रं नृशंसवत् ॥  
सहधर्मचरीं दासीं तथा मातृसमां सदा ।  
सखीं च विहितां देवैर् नित्यं परमिकां रतिम् ॥  
मात्रा पित्रा विरहितां सदा दाक्षिण्यभागिनीम् ।  
वरयित्वा यथान्यायं मन्त्रवत्परिणीय च ॥  
कुलीनां शीलसम्पन्नाम् अपत्यजननीमथ ।  
त्वामहं जीवितस्यार्थे साध्वीमनपकारिणीम् ॥  
परित्यक्तुं न शक्ष्यामि भार्यां नित्यमनुव्रताम् ||  
कुत एव परित्यक्तुं पुत्रं शक्ष्याम्यहं सुताम् |  
भर्तुरर्थाय निक्षिप्तां न्यासं धात्रा महात्मना |  
यस्यां दौहित्रजाँल्लोकान् आशंसे पितृभिस्सह ||  
स्वयमुत्पादितां बालां कथमुत्स्रष्टुमुत्सहे ॥  
मन्यन्ते केचिदधिकं स्नेहं पुत्रे पितुर्नराः ।  
कन्यायां केचिदपरे मम तुल्यावुभौ मतौ ॥  
यस्यां लोके प्रतिष्ठा च वरं नित्यमथो सुखम् ।  
अपापां तां कथं बालाम् उत्स्रष्टुमहमुत्सहे ॥  
काङ्क्षमाणा रतिं चेह सुखानि च बहूनि च |  
उत्पादयत्यपत्यानि धर्मकामार्थहेतवे ||  
आत्मानमपि चोत्सृज्य गते प्रेतवशं मयि |  
त्यक्ता ह्येते मया व्यक्तं नेह शक्ष्यन्ति जीवितुम् ||   
एषां चान्यतमत्यागो नृशंसो गर्हितो बुधैः ।  
स कृच्छ्रामहमापन्नो न शक्तस्तर्तुमापदम् ||  
अहो धिक् कां गतिं त्वद्य गमिष्यामि सबान्धवः ।  
सर्वैस्सह मृतं श्रेयो न च मे जीवितुं क्षमम् ॥   
