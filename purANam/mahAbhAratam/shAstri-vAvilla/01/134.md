वैशम्पायनः-  
धृतराष्ट्रस्तु राजेन्द्र यदा कौरवनन्दनम् ।  
युधिष्ठिरमजानाद्वै समर्थं राज्यरक्षणे ॥  
यौवराज्याभिषेकार्थममन्त्रयत मन्त्रिभिः ।  
ते तु बुद्ध्वाऽन्वतप्यन्त धृतराष्ट्रात्मजास्तदा ॥  
ततस्संवत्सरस्यान्ते पाण्डुपुत्रो महायशाः ।  
स्थापितो धृतराष्ट्रेण यौवराज्ये युधिष्ठिरः ॥  
अदीर्घेण च कालेन कुन्तीपुत्रो युधिष्ठिरः ।  
पित्र्यामन्तर्दधे कीर्तिं शीलवृत्तसमाधिभिः ॥  
असियुद्धे रथोद्याने बाहुयुद्धे च पाण्डवः ।  
सङ्कर्षणाच्छिक्षितवान्शश्वच्छिक्षां वृकोदरः ॥  
ते तं बुध्वाऽन्वतप्यन्त धृतराष्ट्रात्मजास्तदा ।  
समाप्तशिक्षो भीमस्तु द्युमत्सेनसमो बले ॥  
ततस्संवत्सरस्यान्ते पाण्डुपुत्रो महायशाः ।  
गदाबलाभ्यां सम्पन्नो भ्रातॄणामचरद्वशे ॥  
प्रगाढदृढमुष्टौ च लाघवे चातिवेधने ।  
लक्षवेध्ये च मोक्षे च तोमरग्रहणेऽपि च ॥  
असिशक्तिगदायुद्धे बभूवाप्रतिमोऽर्जुनः ॥  
क्षुरनाराचभल्लानां विपाठानां सुतेजसाम् ।  
ऋजुवक्त्रविशालानां प्रयोक्ता पाण्डवोऽभवत् ॥  
लाघवात्सौष्ठवाच्चैव नान्यः कश्चित्तु विद्यते ।  
बीभत्सुसदृशो लोक इति द्रोणोऽभ्यभाषत ॥  
गजयुद्धेऽश्वयुद्धे वा रथयुद्धे च पाण्डवः ।  
पारगो भुजयुद्धे च बभूवेह धनञ्जयः ॥  
स्वभावादगमच्छब्दो महीं सागरमेखलाम् ।  
नास्त्यर्जुनसमः कश्चिदित्येवं मेनिरे जनाः ॥  
अथाब्रवीत्तदा द्रोणः फल्गुनं जनसंसदि ॥  
अगस्त्यस्य धनुर्वेदे शिष्यो मम गुरुस्सदा ।  
अग्निवेश्य इति ख्यातस्तस्य शिष्योऽस्मि भारत ॥  
तीर्थात्तीर्थगतं पार्थ मया सङ्क्रामितं त्वयि ।  
तपसेदं मया प्राप्तममोघमशनिप्रभम् ॥  
अस्त्रं ब्रह्मशिरो नाम यद्दहेत्पृथिवीमपि ॥  
ददता चास्मि सन्दिष्टो न मनुष्येष्विदं त्वया ।  
भारद्वाज विमोक्तव्यमस्त्रं संयुगमूर्धनि ॥  
यद्यदन्तर्हितं भूतं किञ्चिद्युद्धे त्वया सह ।  
महातेजस्तदेतेन हन्याश्शस्त्रेण संयुगे ॥  
अवाप्तं तत्त्वया वीर दिव्यं नान्यस्तदर्हति ॥  
समयश्च रक्ष्यो बलवानीदृशो हि विशाम्पते ।  
आचार्यदक्षिणां देहि ज्ञातिग्रामस्य पश्यतः ॥  
ददामीति प्रतिज्ञाते फल्गुनेनाब्रवीद्गुरुः ।  
युद्धे हि प्रतियोद्धव्यो युध्यमानोऽप्यहं रणे ॥  
तत्तथेति प्रतिज्ञाय द्रोणाय कुरुपुङ्गवः ।  
उपसङ्गृह्य चरणौ युधिष्ठिरवशोऽभवत् ॥  
गदायुद्धेऽसियुद्धे च रथयुद्धे च भारत ।  
दिव्यमानुषसंभूतानवापस्त्रविदां वरः ॥  
सर्वास्तथाऽखिलानस्त्रान्शस्त्राणिच तथा गुरोः ।  
सर्वां तामखिलां नीतिं पातालाधिपतेस्तथा ॥  
उद्धवात्सकलां नीतिं भोजाद्बुद्धिमतां वरः ॥  
अस्त्रे शस्त्रे च शास्त्रे च रथनागाश्वकर्मणि ।  
अवाप्य सहदेवोऽपि भ्रातॄणामचरद्वशे  ॥  
द्रोणेनैवं विनीतश्च भ्रातॄणां नकुलः प्रियः ।  
चित्रयोधी समाख्यातो बभूवातिरथोदितः ॥  
त्रिवर्षकृतयत्नैस्तु गान्धर्वाणामुपप्लवे ।  
अर्जुनप्रमुखैः पार्थैः सौवीरास्समरे हताः ॥  
न शशाक वशे कर्तुं यं पाण्डुरपि वीर्यवान् ।  
सोऽर्जुनेन वशं नीतो स राजा यवनाधिपः ॥  
अतीव बलसम्मत्तस्त्वतिमानी कुरून्प्रति ।  
कुन्तलो नाम सौवीरो दान्तः पार्थेन धीमता ॥  
दान्तवक्रमिति ख्यातं पुरं पार्थस्य कर्मणा ।  
अमित्रं नाम सौवीरमर्जुनोऽमर्दयन्मृधे ॥  
भीमसेनसहायश्च हत्वा वै मरुधन्वसु ।  
प्रतीच्यां समरे राजन्जिगाय भरतर्षभः ॥  
अर्जुनस्समरे प्राच्यान्सर्वानेकरथोऽजयत् ।  
तथैवैकरथो भूत्वा दक्षिणात्यान्नराधिपान् ॥  
धनौघं प्रापयामास कुरुराष्ट्रं धनञ्जयः ।  
अतः पञ्चदशे वर्षे सर्वमेतच्चकार सः ॥  
तं दृष्ट्वा धार्तराष्ट्राणां ततो भयमजायत ॥  
यस्सर्वान्धृतराष्ट्रस्य पुत्रान्विप्रचकार ह ।  
भीमसेनो महाबाहुर्बलाद्बलवतां वरः ॥  
अदुष्टभावं तं दोषैर्जगृहुर्दुष्टबुद्धयः ।  
धार्तराष्ट्रास्तथा सर्वे भयाद्भीमस्य कर्मणः ॥  
तान्दृष्ट्वा कर्मभिः पार्थान्सर्वानहतलक्षणान् ।  
बलाद्बहुबलात्तेभ्यो बिभियुर्दुष्टबुद्धयः ॥  
ततो बलमभिख्यातं विज्ञाय दृढधन्विनाम् ।  
दूषितस्सहसा भावो धृतराष्ट्रस्य पाण्डुषु ॥  
