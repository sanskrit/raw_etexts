सूतः-  
ततोऽभ्रशिखराकारैर् गिरिशृङ्गैरलंकृतम् ।  
मन्दरं पर्वतवरं लताजालसमावृतम् ॥  
नानाविहङ्गसङ्घुष्टं नानाव्यालसमाकुलम् ।  
किन्नरैरप्सरोभिश्च देवैरपि च शोभितम् ॥  
एकादश सहस्राणि योजनानां समुच्छ्रितम् ।  
अधोभूमेः सहस्रेषु तावत्स्वेव प्रतिष्ठितम् ॥  
समुद्धर्तुं न शक्ता वै सर्वे देवगणास्तदा ।  
विष्णुमासीनमभ्येत्य ब्रह्माणं चेदमब्रुवन् ॥  
भवन्तावत्र कुरुतां बुद्धिं नैश्श्रेयसीं पराम् ।  
मन्दरोद्धरणे यत्नः क्रियतां तु हिताय नः ॥  
तथेति चाब्रवीद्विष्णुर् ब्रह्मणा सह भार्गव ।  
अचोदयदमेयात्मा फणीन्द्रं पद्मलोचनः ॥  
ततोऽनन्तः समुत्थाय ब्रह्मणा परिचोदितः ।  
नारायणेन चाप्युक्तस् तस्मिन्कर्मणि वीर्यवान् ॥  
अथ पर्वतराजानं तमनन्तो महाबलः ।  
उज्जहार बलाद्ब्रह्मन् सवनं सवनौकसम् ॥  
ततस्तेन सुराः सार्धं समुद्रमुपतस्थिरे ।  
तमूचुरमृतार्थे वै निर्मथिष्यामते जलम् ॥  
अपाम्पतिरथोवाच ममाप्यंशो भवेत्ततः ।  
सोढाऽस्मि विपुलं मर्दं मन्दरभ्रमणादिह ॥  
ऊचुश्च कूर्मराजानं अकूपारे सुरासुराः ।  
गिरेरधिष्ठानमस्य भवान्भवितुमर्हति ॥  
कूर्मेण तु तथेत्युक्ते पृष्ठे तस्य समर्पितः ।  
स शैलंस्तस्य चाग्रं वै वज्रेणेन्द्रोऽप्यपीडयत् ॥  
मन्थानं मन्दरं कृत्वा ततो योक्रं च वासुकिम् ।  
देवा मथितुमारब्धाः समुद्रं निधिमम्भसाम् ।  
अमृतार्थं पुरा ब्रह्मन् सहिता दैत्यदानवै ॥  
एकमञ्चमुपाश्लिष्टा नागराज्ञो महाबलाः ॥  
विबुधाः सहिताः सर्वे यतः पुच्छं ततः स्थिताः ।  
वासुकेरग्रमाश्लिष्टा नागराज्ञो महासुराः ॥  
शिर उद्यम्य नागस्य पुनः पुनरवाक्षिपन् ।  
अनन्तो भगवान्देवो यतो नारायणः स्थितः ॥  
वासुकेरथ नागस्य सहसा क्षिप्यतोऽसुरैः ।  
सधूमाश्चार्चिषो बह्नेर् निष्पेतुरसकृन्मुखात् ॥  
वासुकेर्मथ्यमानस्य निस्सृतेन विषेण च ।  
अभवन्मिश्रितं तोयं तदा भार्गवनन्दन ॥  
मथनान्मन्दरेणाथ देवदानवबाहुभिः ।  
विषं तीक्ष्णं समुद्भूतं हालाहलमिति श्रुतम् ॥  
देवाश्च दानवाश्चैव दग्धास्तेन विषेण ह ।  
अपाक्रामंस्ततो भीत्या विषादमगमंस्तदा ॥  
ब्रह्माणमब्रुवन्देवाः समेत्य मुनिपुङ्गवैः ।  
मथ्यमानेऽमृते जातं विषं कालानलप्रभम् ॥  
तेनैव तापिता लोकास् तत्र प्रतिकुरुष्व ह ।  
एवमुक्तस्तदा ब्रह्मा दध्यौ लोकेश्वरं हरम् ॥  
त्र्यक्षं त्रिशूलिनं रुद्रं देवदेवमुमापतिम् ।  
तदाऽथ चिन्तितो देवस् तज्ज्ञात्वा द्रुतमाययौ ॥  
तस्याथ देवस्तत्सर्वं  आचचक्षे प्रजापतिः ।  
तच्छ्रुत्वा दवेदेवेशो लोकस्यास्य हितेप्सया ॥  
अपिबत्तद्विषं रुद्रः कालानलसमप्रभम् ।  
कण्ठे निहितवान्देवो देवानां हितकाम्यया ॥  
यस्मात्तु नीलता कण्ठे नीलकण्ठस्ततः स्मृतः ।  
पीतमात्रे विषे तत्र रुद्रेणामिततेजसा ॥  
देवाः प्रीताः पुनर्जग्मुश् चक्रुर्वै कर्म तत्तथा ।  
मथ्यमानेऽमृतस्यार्थे भूयो वै देवदानवैः ॥  
वासुकेरथ नागस्य सहसा क्षिप्यतस्तु तै ।  
सधूमाः सार्चिषो वाता निष्पेतुरसकृन्मुखात् ॥  
ते धूमसङ्घास्सम्भूताः महामेघाः सविद्युतः ।  
अभ्यवर्षन्सुरगणाञ् श्रमसन्तापकर्शितान् ॥  
तस्माच्च गिरिकूटाग्रात् प्रच्युताः पुष्पवृष्टयः ।  
ततः सुरगणान्माल्यैः सर्वतः समवाकिरन् ॥  
धूमो बभूवात्र महान् घोषो मेघरवोपमः ।  
उदधेर्मथ्यमानस्य मन्दरेण सुरासुरैः ॥  
तत्र नानाजलचरा विनिर्धूता महाद्रिणा ।  
विलयं समुपाजग्मुः शतशो लवणाम्भसि ॥  
वारुणानि च भूतानि विविधानि महीधरः ।  
पातालतलवासीनि विलयं समुपानयत् ॥  
तस्मिंश्च भ्राम्यमाणेऽद्रौ संघृष्यन्तः परस्परम् ।  
न्यपतन्पतगोपेताः पर्वताग्रान्महाद्रुमाः ॥  
तेषां सङ्घर्षजश्चाग्निर् अर्चिर्भिः प्रज्वलन्बहुः ।  
विद्युद्भिरिव नीलाभ्रं आवृणोन्मन्दरं गिरिम् ॥  
ददाह कुञ्जरांश्चैव सिंहांश्चान्यान् सहस्रशः ।  
विगतासूनि सत्वानि सर्वाणि विविधानि च ॥  
तमग्निममरश्रेष्ठः प्रदहन्तमितस्ततः ।  
वारिणा मेघजेनेन्द्रः शमयामास सर्वतः ॥  
ततो नानारसास्तत्र सुस्रुवुः सागराम्भसि ।  
ततो द्रुमाणां निर्यासा बहवश्चौषधीरसाः ॥  
तेषाममृतवीर्याणां रसानां तेजसैव च ।  
अमरत्वं सुरा जग्मुः काञ्चनस्य च निस्स्रवात् ॥  
अथ तस्य समुद्रस्य सञ्जातमुदकं पयः ।  
रसोत्तरैर्विमिश्रं च ततः क्षीरादभूद्धृतम् ॥  
ततो ब्रह्माणमासीनं देवा वरदमब्रुवन् ।  
श्रान्ताः स्म सुभृशं ब्रह्मन् नोद्भवत्यमृतं च तत् ॥  
ऋते नारायणं देवं दैत्या नागोत्तमास्तथा ।  
चिरारब्धमिदं चापि सागरस्यापि मन्थनम् ॥  
ततो नारायणं देवं ब्रह्मा वचनमब्रवीत् ।  
विधत्स्वैषां बलं विष्णो भवानत्र परायणम् ॥  
श्रीभगवान् ।  
बलं ददामि सर्वेषां कर्मैतद्ये समास्थिताः ।  
क्षोभ्यतां कलशः सर्वैर् मन्दरः परिवर्त्यताम् ॥  
सूत-  
नारायणवचः श्रुत्वा बलिनस्ते महोदधेः ।  
तत्पयः सहिता भूयश् चक्रिरे भृशमाकुलम् ।  
तत्र पूर्वं विषं जातं तद्ब्रह्मवचनाच्छिवः ॥  
प्राग्रसल्लोकरक्षार्थं ततो ज्येष्ठा समुत्थिता ।  
कृष्णम्बरधरा देवी सर्वाभरणभूषिता ॥  
ततः शतसहस्रांशुसमानइव सागरात् ।  
प्रसन्नात्मा समुत्पन्नः सोमः शीतांशुरुज्ज्वलः ॥  
श्रीरनन्तरमुत्पन्ना घृतात्पाण्डुरवासिनी ।  
सुरा देवी समुत्पन्ना तुरगः पाण्डुरस्तथा ॥  
कौस्तुभश्च मणिर्दिव्य उत्पन्नोऽमृतसम्भवः ।  
मरीचिविकचः श्रीमान् स च नारायणं गतः ॥  
पारिजातश्च तत्रैव सुरभिश्च महामुने ।  
जातौ तौ च महाब्रह्मन् सर्वकामफलप्रदौ ॥  
ततो जज्ञे महाकायश्चतुर्दन्तो महागजः ।  
विषं ज्येष्ठा च सोमश्च श्रीः सुरा तुरगस्था ॥  
कपिला कामवृक्षश्च कौस्तुभश्च महागजः ।  
यतो देवास्ततो जग्मुर् आदित्यपथमाश्रिताः ॥  
धन्वन्तरिस्तदाव देवो वपुष्मानुदतिष्ठत ।  
श्वेतं कमण्डलुं बिभ्रद अमृतं यत्र तिष्ठति ॥  
एतदत्यद्भुतं दृष्ट्वा दानवानां समुत्थितः ।  
अमृतार्थे महान्नादो ममेदमिति जल्पताम् ॥  
ततो नारायणो मायां आस्थितो मोहिनीं  प्रभुः ।  
स्त्रीरूपमद्भुतं कृत्वा दानवानभिसंश्रितः ॥  
ततस्तदमृतं तस्यै ददुस्ते मूढचेतसः ।  
स्त्रियै दानवदैतेयाः सर्वे तद्गतमानसाः ॥  
सा तु नारायणी माया धारयन्ती कमण्डलुम् ।  
आस्यमानेषु देवेषु पङ्क्त्या च सह दानवैः ॥  
देवानपाययद्देवी न दैत्यांस्ते च चुक्रुशुः ॥ ॥  
