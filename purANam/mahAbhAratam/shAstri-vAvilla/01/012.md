सूतः-  
एतस्मिन्नेव काले तु भगिन्यौ ते तपोधन ।  
अपश्यतां समायान्तं उच्चैःश्रवसमन्तिकात् ॥  
यं ते देवगणाः सर्वे हृष्टरूपाह्यपूजयन् ।  
मथ्यमानेऽमृते जातं अश्वरत्नमनुत्तमम् ॥  
महौघबलमश्वानां दिव्यं जववतां वरम् ।  
श्रीमन्तमजरं दिव्यं सर्वलक्षणलक्षितम् ॥  
शौनकः  
कथं तदमृतं देवैर् मथितं क्क च शंस मे ।  
यत्र जज्ञे महावीर्यः सोऽश्वराजो महाद्युतिः ॥  
सूतः-  
ज्वलन्तमचलं मेरुं तेजोराशिमनुत्तमम् ।  
आक्षिपन्तं प्रभां भानोः स्वशृङ्गैः काञ्चनोज्ज्वलैः ॥  
कञ्चनाभरणं चित्रं देवगन्धर्वसेवितम् ।  
अप्रमेयमनाधृष्यं अधर्मबहुलैर्जनैः ॥  
व्यालैराचरितं घोरैर् दिव्यौषधिविदीपितम् ।  
नाकमावृत्य तिष्ठन्तम् उच्छ्रयेण महागिरिम् ॥  
अगम्यं मनसाप्यन्यैर् नदीवृक्षगणान्वितम् ।  
नानापतगसङ्घैश्च नादितं सुमनोहरैः ॥  
तस्य पृष्ठं समारुह्य बहुरत्नाचितं शुभम् ।  
अनन्तकल्पमद्वन्द्वं सुराः सर्वे महौजसः ॥  
ते मन्त्रयितुमारब्धास् तत्रासीना दिवौकसः ।  
अमृतार्थे समागम्य सर्वे चन्द्रपुरोगमाः ॥  
तत्र नारायणो देवो ब्रह्माणमिदमब्रवीत् ।  
चिन्तयत्सु सुरेष्वेवं मन्त्रयत्सु च सर्वशः ॥  
देवैरसुरसङ्घैश्च मथ्यतां कलशोदधिः ।  
भविष्यत्यमृतं तत्र मथ्यमाने महोदधौ ॥  
सर्वोषधीः समावाप्य सर्वरत्नानि चैव ह ।  
मन्थध्वमुदधिं देवा वेत्स्यध्वममृतं ततः ॥ ॥  
