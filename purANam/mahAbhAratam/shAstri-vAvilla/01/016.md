सूतः-  
ततो रजन्यां व्युष्टायां प्रभात उदिते रवौ ।  
कद्रूश्च विनता चैव भगिन्यौ ते तपोधन ॥  
अमर्षिते सुसंरब्धे दास्ये कृतपणे तदा ।  
जग्मतुस्तुरगं द्रष्टुं उच्चैश्श्रवसमन्तिकात् ।  
ददृशाते उभे तत्र समुद्रं निधिमम्भसाम् ॥  
तिमिङ्गिलझषाकीर्णं मकरैरावृतं तथा ।  
सत्वैश्च बहुसाहस्रैर् नानारूपैः समावृतम् ॥  
उग्रैर्नित्यमनाधृष्यं कूर्मग्राहसमाकुलम्  ।  
आकरं सर्वरत्नानामालयं वरुणस्य च ॥  
नागानामालयं रम्यमुत्तमं सरितां पतिम् ।  
पातालज्वलनावासमसुराणां च बान्धवम् ॥  
भयङ्कराणां सत्त्वानां पयसां निधिमद्भुतम् ॥  
शुभ्रं दिव्यममर्त्यानाममृतस्याकरं परम् ।  
अप्रमेयमचिन्त्यं च सुपुण्यजलमद्भुतम् ॥  
घोरं जलचराकीर्णं रौद्रं भैरवनिस्वनम् ।  
गम्भीरावर्तसलिलं सर्वभूतभयङ्करम् ॥  
वेलालोलानिलबलक्षोभवेगसमुत्थितैः ।  
वीचीहस्तैः प्रचलितैर् नृत्यन्तमिव सर्वतः ॥  
चन्द्रवृद्धिक्षयवशाद् उत्थितोर्मि दुरासदम् ।  
पाञ्चजन्यस्य जननं रत्नाकरमनुत्तमम् ॥  
गां विन्दता भगवता गोविन्देनामितौजसा ।  
वराहरूपिणा चान्तर् विक्षोभितजलाविलम् ॥  
ब्रह्मर्षिणा च तपता वर्षाणां शतमत्रिणा ।  
अनासादितगाधं च पातालतलमव्ययम् ॥  
अध्यात्मयोगनिद्रां च पद्मनाभस्य सेवतः ।  
युगान्तकालशयनं विष्णोरमिततेजसः ॥  
बडवामुखदीप्ताग्नेस् तोयहव्यप्रदं शुभम् ।  
अगाधतलविस्तीर्णमप्रमेयं सरित्पतिम् ॥  
महानदीभिर्बह्वीभिः स्पर्धयेव सहस्रशः ।  
अभिसार्यमाणमनिशं तत्र तत्र समन्ततः ॥  
गम्भीरं तिमिमकरोग्रसङ्कुलं तं गर्जन्तं जलचररावनादितैस्तैः ।  
विस्तीर्णं ददृशतुरम्बरप्रकाशं तेऽगाधं निधिमुरुमम्भसामपारम् ॥   
इत्येवं झषमकरोर्मिसङ्कुलं तं गम्भीरं विकसितमम्बरप्रकाशम् ।  
पातालज्वलनशिखाविदीपितान्तं पश्यन्तौ द्रुतममिपेततुस्तदानीम् ॥  
