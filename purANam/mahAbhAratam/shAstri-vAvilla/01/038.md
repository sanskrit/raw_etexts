सूतः-  
एतच्छ्रुत्वा जरत्कारुर् भृशं शोकपरायणः ।  
उवाच स्वान्पितॄन् मुख्यान् बाष्पगद्गदया गिरा ॥  
जरत्कारुः-  
अहमेव जरत्कारुः किल्बिषी भवतां सुतः ।  
तं दण्डं धारयत मे दुष्कृतेरकृतात्मनः ॥  
पितरः-  
पुत्र दिष्ट्याऽसि सम्प्राप्त इमं देशं यदृच्छया ।  
किमर्थं च त्वया ब्रह्मन् न कृतो दारसङ्ग्रहः ॥  
जरत्कारुः-  
ममायं पितरो नित्यं हृदि सम्परिवर्तते ।  
ऊर्ध्वरेताः शरीरं वै प्रापयेयममुत्र च ॥  
एवं दृष्ट्वा तु भवतः शकुन्तानिव लम्बतः ।  
मया निवर्तिता बुद्धिर् ब्रह्मचर्यात्पितामहाः ॥  
करिष्ये वः प्रियं कामं निवेक्ष्ये नात्र संशयः ।  
सनामां यद्यहं कन्याम् उपलप्स्ये कदाचन ॥  
भविष्यति च या काचिद् भैक्ष्यवत्स्वयमुद्यता ।  
प्रतिग्रहीता तामस्मि न हरेयं च तामहम् ॥  
एवंविधमहं कुर्यां निवेशं प्राप्नुयां यदि ।   
अन्यथा न करिष्ये तत् सत्यमेतत्पितामहाः ॥   
सूतः-   
एवमुक्त्वा तु स पितॄंश् चचार पृथिवीं मुनिः ।  
न च स्म लभते भार्यां वृद्धोऽयमिति शौनक ॥  
यदा निर्वेदमापन्नः पितृभिश्च प्रचोदितः ।  
तदाऽरण्यं स गत्वोच्चैश् चुक्रोश भृशदुःखितः ॥  
यानि भूतानि सन्तीह जङ्गमस्थावराणि च ।  
अन्तर्हितानि वा यानि तानि शृण्वन्तु मे वचः ॥  
उग्रे तपसि वर्तन्तं पितरश्चोदयन्ति माम् ।  
निविशस्वेति दुःखार्तास् तेषां प्रियचिकीर्षया ॥  
निवेशार्थ्यखिलां भूमिं कन्याभैक्ष्यं चराम्यहम् ।  
दरिद्रो दुःखशीलश्च पितृभिः सन्नियोजितः ॥  
यस्य कन्याऽस्ति भूतस्य गुणैः सम्यक् प्रकीर्तिताः ।  
प्रयच्छतु स मे कन्यां चरतः सर्वतोदिशम् ॥  
मम कन्या सनामा या भैक्ष्यवच्चोद्यता भवेत् ।  
हरेयं चैव यां नाहं तां मे कन्यां प्रयच्छत ॥  
ततस्ते पन्नगा ये वै जरत्कारौ समाहिताः ।  
तामादाय प्रवृत्तिं ते वासुकेः प्रत्यवेदयन् ॥  
तेषां श्रुत्वाऽथ नागेन्द्रस् तां कन्यां समलङ्कृताम् ।  
प्रगृह्यारण्यमगमत् समीपं तस्य पन्नगः ॥  
स तत्र भैक्ष्यवत्कन्यां प्रादात्तस्मै महात्मने ।  
कालेन वासुकिर्ब्रह्मन् न स तां प्रत्यगृह्णत ॥  
असनामेति वै कृत्वा भरणे चाविचारिते ।  
मोक्षभावे स्थितश्चापि मन्दीभूतः परिग्रहे ॥  
ततो नाम स कन्यायाः पप्रच्छ भृगुनन्दन ।  
वासुकिं हरणं चास्या न कुर्यामित्युवाच ह ॥ ॥  
