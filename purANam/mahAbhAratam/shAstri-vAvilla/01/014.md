सूत-  
अथावरणमुख्यानि नानाप्रहरणानि च ।  
प्रगृह्याभ्यद्रवन्देवान् सहिता दैत्यदानवाः ॥  
ततस्तदमृतं देवो विष्णुरादाय वीर्यवान् ।  
जगाम दानवेन्द्रेभ्यो नरेण सहितः प्रभुः ॥  
ततो देवगणाः सर्वे पपुस्तदमृतं तदा ।  
विष्णोः सकाशात्सम्प्राप्य सम्भ्रमे तुमुले सति ॥  
पाययत्यमृतं देवान् हरौ बाहुबलेन च ।  
निरोधयति चापेन दूरीकृत्य धनुर्धरान् ।  
ततः पिबत्सु तत्काले देवेष्वमृतमुत्तमम् ।  
राहुर्विबुधरूपेण दानवः प्रापिबत्तदा ॥  
तस्य कण्ठमनुप्राप्ते दानवस्यामृते तदा ।  
आख्यातं चन्द्रसूर्याभ्यां सुराणां हितकाम्यया ॥  
ततो भगवता तस्य शिरश्छिन्नमलङ्कृतम् ।  
चक्रायुधेन चक्रेण पिबतोऽमृतमोजसा ॥  
तच्छैलशृङ्गप्रतिमं  दानवस्य शिरो महत् ।  
चक्रेणोत्कृत्तमपतच् चालयद्वसुधातलम् ॥  
ततो वैरविनिर्बद्धः कृतो राहुर्मुखेन वै ।  
शाश्वतश्चन्द्रसूर्याभ्यां ग्रसतेऽद्यापि चैव तौ ॥  
विहाय भगवांश्चापि स्त्रीरूपमतुलं हरिः ।  
नानाप्रहरणै दीप्तैर् दानवान्समकम्पयत् ॥  
ततः प्रवृत्तः सङ्ग्रामः समीपे लवणाम्भसः ।  
सुराणामसुराणां च स सुघोरतरो महान् ॥  
प्रासास्सुविपुलास्तीक्ष्णा न्यपतन्त सहस्रशः ।  
तोमराश्च सुतीक्ष्णाग्राः शस्त्राणि विविधानि च ॥  
ततोऽसुराश्चक्रभिन्ना वमन्तो रुधिरं बहु ।  
असिशक्तिगदारुग्णा निपेतुर्धरणीतले ॥  
छिन्नानि पट्टिशैश्चापि शिरांसि युधि दारुणैः ।  
तप्तकाञ्चनमाल्यानि निपेतुरनिशं तदा ॥  
रुधिरेणानुलिप्ताङ्गा निहताश्च महासुराः ।  
अद्रीणामिव कूटानि धातुरक्तानि शेरते ॥  
ततो हलहलाशब्दः सम्बभूव समन्ततः ।  
हाहाकारः सम्बभूव तत्र तत्र समन्ततः ॥  
अन्योन्यं छिन्दतां शस्त्रैर् आदित्ये लोहितायति ।  
परिघैश्चायसैः पीनैस् सन्निकृष्टे च मुष्टिभिः ॥  
निघ्नतां समरेऽन्योन्यं शब्दो दिवमिवास्पृशत् ।  
छिन्धि भिन्धि प्रधाव त्वं पातयाभिसरेति च ॥  
व्यश्रूयन्त महाघोराः शब्दास्तत्र समन्ततः ।  
एवं सुतुमुले युद्धे वर्तमाने भयावहे ॥  
नरनारायणौ देवौ समाजग्मतुराहवम् ।  
तत्र दिव्यं धनुर्दृष्ट्वा नरस्य भगवानपि ।  
चिन्तयामास तच्चक्रं विष्णुर्दानवसूदनम् ॥  
ततोऽम्बराच्चिन्तितमात्रमागतं महाप्रभं चक्रममित्रतापनम् ।  
विभावसोस्तुल्यमकुण्ठमण्डलं सुदर्शनं भीममजेयमुत्तमम् ॥  
तदागतं ज्वलितहुताशनप्रभं भयङ्करं करिकरबाहुरच्युतः ।  
मुमोच वै विपुलमुदग्रतेजवन् महाप्रभं परनगरावदारणम् ॥  
तदन्तकं ज्वलितहुताशनप्रभं पुनःपुनर्न्यपतत वेगवत्तदा ।  
व्यदारयद्दितिदनुजान्सहस्रशः करेरितं पुरुषवरेण संयुगे ॥  
दहत्क्कचिज्ज्वलन इवावलेलिहत् प्रसह्य तानसुरगणान्न्यकृन्तत ।  
प्रचोदितं वियति मुहुः क्षितौ तदा पपौ रणे रुधिरमथो पिशाचवत् ॥  
अथासुरा गिरिभिरदीनमानसा मुहुर्मुहुः सुरगणमर्दयंस्तदा ।  
महाबला विगलितमेघवर्चसः सहस्रशो गगनमभिप्रविश्य ते ॥  
अथाम्बराद्भयजननाः प्रपेदिरे सपादपा बहुविधा मेघरूपिणः ।  
महाद्रयः पविगलिताग्रसानवः परस्परं द्रुतमभिहत्य सस्वनाः ॥  
ततो धरा प्रविचलिता सकानना महाद्रिपाताभिहता समन्ततः ।  
परस्परं भृशमभिगर्जतां मुहू रणाजिरे ध्वनिरनिशं प्रवर्तते ॥  
नरस्ततो वरकनकाग्रभूषणैर् महेषुभिः पवनपथं समावृणोत् ।  
विदारयन्गिरिशिखराणि पत्रिभिर् महाभयेऽसुरगणविग्रहे तदा ॥  
ततो महीं लवणजलं च सागरं महासुराः प्रविविशुरर्दिताः शरैः ।  
वियद्गतं ज्वलितहुताशनप्रभं सुदर्शनं परिकुपितं निशाम्य च ॥  
ततः सुरैर्विजयमवाप्य मन्दरः स्वमेव देशं गमितः सुपूजितः ।  
विनाद्य खं दिवमपि चैव सर्वशस्ततो गताः सलिलधरा यथागतम् ॥  
ततोऽमृतं सुनिहितमेव चक्रिरे सुराः पुरां मुदमधिगम्य पुष्कलाम् ।  
ददुश्च तं निधिममृतस्य रक्षितुं किरीटिने बलिभिरथामरैः सह ॥ ॥  
