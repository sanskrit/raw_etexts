नारदः-  
सद्भिरारोपितस्स्वर्गं पार्थिवैर्भूरिदक्षिणैः  
अभ्यनुज्ञाय दौहित्रान्ययातिर्दिवमास्थितः  
अभिवृष्टश्च वर्षेण नानापुष्पसुगन्धिना  
परिष्वक्तश्च पुण्येन वायुना च सुगन्धिना  
अचलं स्थानमासाद्य दौहित्रफलनिर्जितम्  
कर्मभिस्स्वैरुपचितो जज्वाल परया श्रिया  
उपगीतोपनृत्तश्च गन्धर्वाप्सरसां गणैः  
प्रीत्या प्रतिगृहीतश्च स्वर्गे दुन्दुभिनिस्स्वनैः  
अभिष्टुतश्च विविधैर्देवराजर्षिचारणैः  
अर्चितश्चोत्तमार्घेण दैवतैरभिनन्दितः  
प्राप्तस्स्वर्गफलं चैव तमुवाच पितामहः  
निर्वृतं शान्तमनसं वचोभिस्तर्पयन्निव  
ब्रह्मा-  
चतुष्पादस्त्वया धर्मश्चितो लौक्येन कर्मणा  
अक्षयस्तव लोकोऽयं कीर्तिश्चैवाक्षया दिवि  
पुनस्त्वयैव राजर्षे स्वकृतेन विघातितम्  
आवृतं तमसा चेतस्सर्वेषां स्वर्गवासिनाम्  
येन त्वां नाभिजानन्ति ततो ज्ञात्वाऽसि पातितः  
प्रीत्यैव चासि दौहित्रैस्तारितस्त्वमिहागतः  
स्थानं च प्रतिपन्नोऽसि कर्मणा स्वेन निर्जितम्  
अचलं शाश्वतं पुण्यमुत्तमं ध्रुवमव्ययम्  
ययातिः-  
भगवन्संशयो मेऽस्ति कच्चित्तं भेत्तुमर्हसि  
न ह्यन्यमहमर्हामि प्रष्टुं लोकपितामह  
बहुवर्षसहस्रान्तं प्रजापालनवर्धितम्  
अनेकक्रतुदानौघैर्यन्मयोपार्जितं फलम्  
कथं तदल्पकालेन क्षीणं येनास्मि पातितः  
भगवन्वेत्थ लोकांश्च शाश्वतान्मम निर्मितान्  
कथं नु मम तत्सर्वं विप्रनष्टं महाद्युते  
ब्रह्मा-  
बहुवर्षसहस्रान्तं प्रजापालनवर्धितम्  
अनेकक्रतुदानौघैर्यत्त्वयोपार्जितं फलम्  
तदनेनैव दोषेण क्षीणं येनासि पातितः  
अभिमानेन राजेन्द्र धिक्कृतस्स्वर्गवासिभिः  
नायं मानेन राजर्षे न बलेन न हिंसया  
न शाठ्येन न मायाभिर्लोको भवति शाश्वतः  
नावमान्यास्त्वया राजन्नधमोत्कृष्टमध्यमाः  
न हि मानप्रदग्धानां कश्चिदस्ति शमः क्वचित्  
पतनारोहणमिदं कथयिष्यन्ति ये नराः  
विषमाण्यपि ते प्राप्तास्तरिष्यन्ति न संशयः  
नारदः-  
एष दोषोऽभिमानेन पुरा प्राप्तो ययातिना  
निर्बध्नताऽतिमात्रं च गालवेन महीपते  
श्रोतव्यं हितकामानां सुहृदां हितमिच्छताम्  
न कर्तव्यो हि निर्बन्धो निर्बन्धो हि क्षयावहः  
तस्मात्त्वमपि गान्धारे मानं क्रोधं च वर्जय  
सन्धत्स्व पाण्डवैर्वीर संरम्भं त्यज पार्थिव  
स भवान्सुहृदां पथ्यं वचो गृह्णातु माऽनृतम्  
समर्थैर्विग्रहं कृत्वा विषमस्थो भविष्यसि  
ददाति यत्पार्थिव यत्करोति यद्वा तपस्तप्यति यञ्जुहोति  
न तस्य नाशोऽस्ति न चापकर्षो नान्यस्तदश्नाति स एव कर्ता  
इदं महाख्यानमनुत्तमं मतं बहुश्रुतानां गतरोषरागिणाम्  
समीक्ष्य लोके बहुधा प्रधावतां त्रिवर्गदृष्टिः पृथिवीमुपाश्नुते  
