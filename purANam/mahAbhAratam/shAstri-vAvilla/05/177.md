भीष्मः-  
ततस्ते तापसास्सर्वे तपसे धृतनिश्चयाम्  
दृष्ट्वा न्यवर्तयंस्तात किं कार्यमिति चासकृत्  
तानुवाच ततः कन्या तपोवृद्धानृषींस्तदा  
अम्बा-  
निराकृतास्मि भीष्मेण भ्रंशिता पतिधर्मतः  
वधार्थं तस्य दीक्षा मे न लोकार्थं तपोधनाः  
निहत्य भीष्मं गच्छेयं शान्तिमित्येव निश्चयः  
यत्कृते दुःखवसतिमिमां प्राप्ताऽस्मि शाश्वतीम्  
पतिलोकाद्विहीना च नैव स्त्री न पुमानिह  
नाहत्वा युधि गाङ्गेयं निवर्तिष्ये तपोधनाः  
एष मे हृदि सङ्कल्पो यदर्थमिदमुद्यतम्  
स्त्रीभावे परिनिर्विण्णा पुंस्त्वार्थे कृतनिश्चया  
भीष्मे प्रतिचिकीर्षामि नास्मि वार्येति वै पुनः  
भीष्मः-  
तां देवो दर्शयामास शूलपाणिरुमापतिः  
मध्ये तेषां महर्षीणां स्वेन रूपेण भामिनीम्  
छन्द्यमाना वरेणाथ सा वव्रे मत्पराजयम्  
हनिष्यसीति तां देवः प्रत्युवाच मनस्विनीम्  
ततस्सा पुनरेवाथ कन्या रुद्रमुवाच ह  
अम्बा-  
उपपद्येत्कथं देव स्त्रिया युधि जयो मम  
स्त्रीभावेन च मे गाढं मनश्शान्तमुमापते  
प्रतिश्रुतश्च भूतेश त्वया भीष्मपराजयः  
भीष्मः-  
यथा स सत्यो भवति तथा कुरु वृषध्वज  
यथा हन्यां समागम्य भीष्मं शान्तनवं युधि  
तामुवाच महादेवः कन्यां किल वृषध्वजः  
शिवः-  
न मे वागमृतं प्राह सत्यं भद्रे भविष्यति  
हनिष्यसि रणे भीष्मं पुरुषत्वं च लप्स्यसे  
स्मरिष्यसि च तत्सर्वं देहमन्यं गता सती  
द्रुपदस्य कुले जाता भविष्यसि सुसम्मतः  
शीघ्रास्त्रश्चित्रयोधी च भविष्यसि सुसम्मतः  
यथोक्तमेव कल्याणि सर्वमेतद्भविष्यति  
भविष्यसि पुमान्पश्चात्कस्माच्चित्कालपर्ययात्  
भीष्मः-  
एवमुक्त्वा महादेवः कपर्दी वृषभध्वजः  
पश्यतामेव विप्राणां तत्रैवान्तरधीयत  
ततस्सा पश्यतां तेषां महर्षीणामनिन्दिता  
समाहृत्य वनात्तस्मात्काष्ठानि वरवर्णिनी  
चितां कृत्वा सुमहतीं प्रदाय च हुताशनम्  
प्रदीप्तेऽग्नौ महाराज रोषदीप्तेन चेतसा  
उक्त्वा भीष्मवधायेति प्रविवेश हुताशनम्  
ज्येष्ठा काशिसुता राजन्यमुनामभितो नदीम्  
