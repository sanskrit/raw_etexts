सञ्जयः-  
कृष्णायसस्य बत ते संहत्य हृदयं कृतम्  
मम मातस्त्वकरुणे वैरप्रज्ञेऽत्यमर्षणे  
अहो क्षत्रसमाचारो यत्र मामितरं यथा  
नियोजयसि युद्धाय परमातेव मां तथा  
ईदृशं वचनं ब्रूयाद्भवती पुत्रमेकजम्  
किं नु ते मामपश्यन्त्याः पृथिव्याऽपि च सर्वया  
किमाभरणकृत्येन किं भोगैर्जीवितेन वा  
मयि वा सङ्गरहते प्रियपुत्रे विशेषतः  
विदुला-  
सर्वारम्भा हि विदुषां तात धर्मार्थकारणात्  
तावेवाभिसमीक्ष्याहं सञ्जय त्वामचूचुदम्  
सुसंवीक्ष्यः क्रमोपेतो मुख्यः कालोऽयमागतः  
अस्मिंश्चेदागते काले कार्यं न प्रतिपद्यसे  
असम्भावितरूपस्त्वं सुनृशंसं करिष्यसि  
तं त्वामयशसा स्पृष्टं न ब्रूयां यदि सञ्जय  
परवात्सल्यमेवैतन्निस्सामर्थ्यमहेतुकम्  
सद्भिर्विगर्हितं मार्गं त्यज मूर्खनिषेवितम्  
अविद्या वै महत्यस्ति यामिमां संश्रिताः प्रजाः  
तव स्याद्यदि सद्वृत्तं तेन मे त्वं प्रियो भवेः  
धर्मार्थगुणयुक्तेन नेतरेण कथञ्चन  
दैवमानुषयुक्तेन सद्भिराचरितेन च  
यो ह्येवमविनीतेन रमते पुत्र नप्तृणा  
अनुत्थानवता चापि दुर्विनीतेन दुर्धिया  
रमते यस्तु पुत्रेण मोघं तस्य प्रजाफलम्  
अकुर्वन्तो हि कर्माणि कुर्वन्तो निन्दितानि च  
सुखं नैवेह नामुत्र लभन्ते पुरुषाधमाः  
युद्धाय क्षत्रियस्सृष्टस्सञ्जयेह जयाय च  
क्रूराय कर्मणे नित्यं प्रजानां परिपालने  
जयन्वा वध्यमानो वा प्राप्नोतीन्द्रसलोकताम्  
न शक्रभवने पुण्ये दिवि तद्विद्यते सुखम्  
यदमित्रान्वशे कृत्वा क्षत्रियस्सुखमेधते  
मन्युना दह्यमानेन पुरुषेण तपस्विना  
निकृतेनेह बहुशश्शत्रून्प्रति जिगीषता  
आत्मानं वा परित्यज्य शत्रुं वा विनिपात्य च  
अतोऽन्येन प्रकारेण शान्तिरस्य कुतो भवेत्  
इह प्राज्ञो हि पुरुषस्स्वल्पमप्रियमिच्छति  
यस्यानल्पं प्रियं लोके ध्रुवं तस्याल्पमप्रियम्  
प्रियाभावाच्च पुरुषो नैव प्राप्नोति शोभनम्  
ध्रुवं चाभावमभ्येति गत्वा गङ्गेव सागरम्  
पुत्रः-  
नेयं मतिस्त्वया वाच्या मातः पुत्रे विशेषतः  
कारुण्यमेव सन्दृश्यं भूत्वेह जडमूकवत्  
माता-  
अतो मे भूयसी नन्दिर्यद्येवमनुपश्यसि  
चोद्यं मां चोदयस्वैतद्भृशं वै चोदयामि ते  
अथ त्वां पूजयिष्यामि हत्वा वै सर्वसैन्धवान्  
अहं पश्यामि विजयं कृत्स्नं भाविनमेव ते  
पुत्रः-  
अकोशस्यासहायस्य कुतो वा विजयो मम  
इत्यवस्थां विदित्वैनामात्मनाऽऽत्मनि दारुणाम्  
राज्याद्भावो निवृत्तो मे त्रिदिवादिव दुष्कृतेः  
ईदृशं भवती कञ्चिदुपायमनुपश्यति  
तं मे परिणतप्रज्ञे सम्यक्प्रब्रूहि पृच्छते  
करिष्यामीह तत्सर्वं यथावदनुशासनम्  
माता-  
पुत्र नात्माऽवमन्तव्यः पूर्वाभिरसमृद्धिभिः  
अभूत्वा हि भवन्त्यर्था भूत्वा नश्यन्ति चापरे  
अमर्षेणैव चाप्यर्था आरब्धव्यास्त्वबालिशैः  
सर्वेषां कर्मणां तात फले नित्यमनित्यता  
अनित्यमिति जानन्तो भवन्ति न भवन्ति च  
अथ ये नैव कुर्वन्ति नैव जातु भवन्ति ते  
ऐकगुण्यमनीहायामभावः कर्मणां फलम्  
अथ द्वैगुण्यमीहायां फलं भवति वा न वा  
यस्य प्रागेव विदिता सर्वार्थानामनित्यता  
नुदेद्वृद्ध्यसमृद्धी स प्रतिकूले नृपात्मज  
उत्थातव्यं जागृतव्यं योक्तव्यं भूतिकर्मसु  
भविष्यतीत्येव मनः कृत्वा सततमव्यथः  
मङ्गलानि पुरस्कृत्य ब्राह्मणांश्चेश्वरैस्सह  
प्राज्ञस्य नृपतेराशु वृद्धिर्भवति पुत्रक  
अभिवर्तति लक्ष्मीस्तं प्राचीमिव दिवाकरः  
निदर्शनान्युपायांश्च बहून्युद्धर्षणानि च  
अनुदर्शितरूपोऽसि पश्यामि कुलपौरुषम्  
पुरुषार्थमभिप्रेतं ममाहर्तुमिहार्हसि  
क्रुद्धाँल्लुब्धान्परिक्षीणानवलिप्तान्विमानितान्  
स्पर्धिनश्चैव ये केचित्तान्युक्त उपधारय  
एतेन त्वं प्रकारेण महतो भेत्स्यसे गणान्  
महावेग इवोद्धूतो मातरिश्वा बलाहकान्  
येषामग्रप्रदायी स्याः कल्पोत्थायी प्रियंवदः  
ते त्वा प्रियं करिष्यन्ति पुरो धास्यन्ति च ध्रुवम्  
यदैव शत्रुर्जानीयात्सपत्नं त्यक्तजीवितम्  
तदैवास्मादुद्विजेत सर्पाद्वेश्मगतादिव  
तं विदित्वा पराक्रान्तं वशे न कुरुते यदि  
निर्वादैर्निर्वदेदेनमन्ततस्तद्भविष्यति  
निर्वादादास्पदं लब्धा धनवृद्धिर्भविष्यति  
धनवन्तं हि मित्राणि भजन्ते चाश्रयन्ति च  
स्खलितार्थं पुनस्तात सन्त्यजन्ति च बान्धवाः  
नह्यस्मिन्नाश्रयन्ते च जुगुप्सन्ते च तादृशम्  
शत्रुं कृत्वा यस्सहायं विश्वासमुपगच्छति  
स न सम्भाव्यमेवैतद्यद्राज्यं प्राप्नुयान्महत्  
