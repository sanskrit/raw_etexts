नारदः-   
आविष्कृतबलं कर्णं दृष्ट्वा राजाऽथ मागधः  
आह्वयद्द्वैरथेनाजौ जरासन्धो महीपतिः  
तयोस्समभवद्युद्धं दिव्यास्त्रविदुषोर्द्वयोः  
युधि नानाप्रहरणैरन्योन्यमभिवर्षतोः  
क्षीणबाणौ विधनुषौ भग्नखड्गौ महीं गतौ  
बाहुभिस्समसज्जेतामुभावतिबलान्वितौ  
विभेदं सन्धिं देहस्य जरया श्लेषितस्य च  
स विकारं शरीरस्य दृष्ट्वा नृपतिरात्मनः  
प्रीतोऽस्मीत्यब्रवीत्कर्णं वैरमुत्सृज्य भारतः  
प्रीत्या ददौ स कर्णाय मालिनीं नगरीमनु  
अङ्गेषु नरशार्दूल स राजाऽऽसीत्सपत्नजित्  
पालयामास वर्णांस्तु कर्णः परबलार्दनः  
दुर्योधनस्यानुमते तवापि विदितं तदा  
एवं शस्त्रप्रतापेन प्रथितस्सोऽभवत्क्षितौ  
त्वद्धितार्थं सुरेन्द्रेण भिक्षितो वर्म कुण्डले  
स दिव्ये सहजे प्रादात्कुण्डले परमार्चिते  
सहजं कवचं चापि मोहितो देवमायया  
विमुक्तः कुण्डलाभ्यां च सहजेन च वर्मणा  
निहतो विजयेनाजौ वासुदेवस्य पश्यतः  
ब्राह्मणस्यापि शापेन रामस्य च महात्मनः  
कुन्त्याश्च वरदानेन मायया च शतक्रतोः  
भीष्मावमानात्सङ्ख्यायां रथानामर्धकीर्तनात्  
शल्यतेजोवधाच्चापि वासुदेवनयेन च  
रुद्रस्य देवराजस्य यमस्य वरुणस्य च  
कुबेरद्रोणयोश्चैव कृपस्य च महात्मनः  
अस्त्राणि दिव्यान्यादाय युधि गाण्डीवधन्वना  
हतो वैकर्तनः कर्णो दिवाकरसमद्युतिः  
एवं शप्तस्तव भ्राता बहुभिश्चापि वञ्चितः  
न शोच्यस्स नरव्याघ्रो युद्धे हि निधनं गतः   
