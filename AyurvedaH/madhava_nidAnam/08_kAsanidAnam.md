+++
title = "०८ कासनिदानम्"

+++
धूमोपघाताद्र सतस्तथैव व्यायामरूक्षान्ननिषेवणाच्च।  
विमार्गगत्वाच्च हि भोजनस्य वेगावरोधात् क्षवथोस्तथैव १

प्राणो ह्युदानानुगतः प्रदुष्टः स भिन्नकांस्यस्वनतुल्यघोषः।  
निरेति वक्त्रात्सहसा सदोषो मनीषिभिः कास इति प्रदिष्टः २

पञ्च कासाः स्मृता वातपित्तश्लेष्मक्षतक्षयैः।  
क्षयायोपेक्षिताः सर्वे बलिनश्चोत्तरोत्तरम् ३

पूर्वरूपं भवेत्तेषां शूकपूर्णगलास्यता।  
कण्ठे कण्डूश्च भोज्यानामवरोधश्च जायते ४

हृच्छङ्खमूर्धोदरपार्श्वशूली क्षामाननः क्षीणबलस्वरौजाः।  
प्रसक्तवेगस्तु समीरणेन भिन्नस्वरः कासति शुष्कमेव ५

उरोविदाहज्वरवक्त्रशोषैरभ्यर्दितस्तिक्तमुखस्तृषार्तः।  
पित्तेन पीतानि वमेत्कटूनि कासेत्स पाण्डुः परिदह्यमानः ६

प्रलिप्यमानेन मुखेन सीदञ् शिरोरुजार्तः कफपूर्ण देहः।  
अभक्तरुग्गौरवकण्डुयुक्तः कासेद् भृशं सान्द्र कफः कफेन ७

अतिव्यवायभाराध्व युद्धाश्वगजविग्रहैः।  
रूक्षस्योरःक्षतं वायुर्गृहीत्वा कासमाचरेत् ८

स पूर्वं कासते शुष्कं ततः ष्ठीवेत्सशोणितम्।  
कण्ठेन रुजताऽत्यर्थं विरुग्णेनेव चोरसा ९

सूचीभिरिव तीक्ष्णाभिस्तुद्यमानेन शूलिना।  
दुःखस्पर्शेन शूलेन भेदपीडाभितापिना १०

पर्वभेदज्वरश्वास तृष्णावैस्वर्यपीडितः।  
पारावत इवाकूजन् कासवेगात् क्षतोद्भवात् ११

विषमासात्म्यभोज्या तिव्यवायाद्वेगनिग्रहात्।  
घृणिनां शोचतां नॄणां व्यापन्नेऽग्नौ त्रयो मलाः।  
कुपिताः क्षयजं कासं कुर्युर्देहक्षयप्रदम् १२

स गात्रशूलज्वरदाहमोहान् प्राणक्षयं चोपलभेत कासी।  
शुष्यन्विनिष्ठीवति दुर्बलस्तु प्रक्षीणमांसो रुधिरं सपूयम्।  
तं सर्वलिङ्गं भृशदुश्चिकित्स्यं चिकित्सितज्ञाः क्षयजं वदन्ति १३

इत्येष क्षयजः कासः क्षीणानां देहनाशनः।  
साध्यो बलवतां वा स्याद्याप्यस्त्वेवं क्षतोत्थितः १४

नवौ कदाचित्सिध्येतामपि पादगुणान्वितौ।  
स्थविराणां जराकासः सर्वो याप्यः प्रकीर्तितः।  
त्रीन् पूर्वान्साधयेत्साध्यान्पथ्यैर्याप्यांस्तु यापयेत् १५

 
