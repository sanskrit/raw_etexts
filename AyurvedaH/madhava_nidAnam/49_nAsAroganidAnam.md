+++
title = "४९ नासारोगनिदानम्"

+++
आनह्यते यस्य विशुष्यते च प्रक्लिद्यते धूप्यति चापि नासा।  
न वेत्ति यो गन्धरसांश्च जन्तुर्जुष्टं व्यवस्येत्तमपीनसेन।  
तं चानिलश्लेष्मभवं विकारं ब्रूयात् प्रतिश्यायसमानलिङ्गम् १

दोषैर्विदग्धैर्गलतालुमूले संमूर्च्छितो यस्य समीरणस्तु।  
निरेति पूतिर्मुखनासिकाभ्यां तं पूतिनस्यं प्रवदन्ति रोगम् २

घ्राणाश्रितं पित्तमरूंषि कुर्याद्यस्मिन् विकारे बलवांश्च पाकः।  
तं नासिकापाकमिति व्यवस्येद्विक्लेदकोथावथवाऽपि यत्र ३

दोषैर्विदग्धैरथवाऽपि जन्तोर्ललाटदेशेऽभिहतस्य तैस्तैः।  
नासा स्रवेत् पूयमसृग्विमिश्रं तं पूयरक्तं प्रवदन्ति रोगम् ४

घ्राणाश्रिते मर्मणि संप्रदुष्टो यस्यानिलो नासिकया निरेति।  
कफानुजातो बहुशोऽतिशब्दस्तं रोगमाहुः क्षवथुं विधिज्ञाः ५

तीक्ष्णोपयोगादभिजिघ्रतो वा भावान् कटूनर्कनिरीक्षणाद्वा।  
सूत्रादिभिर्वा तरुणास्थिमर्मण्युद्धाटितेऽन्य क्षवथुर्निरेति ६

प्रभ्रश्यते नासिकया तु यस्य सान्द्रो विदग्धो लवणः कफस्तु।  
प्राक्संचितो मूर्धनि सूर्यतप्तस्तं भ्रंशथुं रोगमुदाहरन्ति ७

घ्राणे भृशं दाहसमन्विते तु विनिःसरेद् धूम इवेह वायुः।  
नासा प्रदीप्तेव च यस्य जन्तोर्व्याधिं तुतं दीप्तमुदाहरन्ति ८

उछ्वासमार्गं तु कफः सवातो रुन्ध्यात् प्रतीनाहमुदाहरेत्तम्।  
घ्राणाद् घनः पीतसितस्तनुर्वा दोषः स्रवेत् स्रावमुदाहरेत्तम् ९

घ्राणाश्रिते स्रोतसि मारुतेन गाढं प्रतप्ते परिशोषिते च।  
कृच्छ्राच्छ्वसेदूर्ध्वमधश्चजन्तुर्यस्मिन् स नासापरिशोष उक्तः १०

शिरोगुरुत्वमरुचिर्नासास्रावस्तनुः स्वरः।  
क्षामः ष्ठीवत्यथाभीक्ष्णमामपीनसलक्षम् ११

आमलिङ्गान्वितः श्लेष्मा घनः खेषु निमज्जति।  
स्वरवर्णविशुद्धिं च परिपक्वस्य लक्षणम् १२

संधारणजीर्णरजोतिभाष्य क्रोधर्तुवैषम्यशिरोभितापैः।  
प्रजागरातिस्वपनाम्बुशीतैरवश्यया मैथुनबाष्पधूमैः।  
संस्त्यानदोषे शिरसि प्रवृद्धो वायुः प्रतिश्यायमुदीरयेत्तु १३

चयं गता मूर्धनि मारुतादयः पृथक् समस्ताश्च तथैव शोणितम्।  
प्रकुप्यमाणा विविधैः प्रकोपणैस्ततः प्रतिश्यावकरा भवन्ति हि १४

क्षवप्रवृत्तिः शिरसोऽतिपूर्णता स्तम्भोऽङ्गमर्दः परिहृष्टरोमता।  
उपद्र वाश्चाप्यपरे पृथग्विधा नृणां प्रतिश्यायपुरःसराः स्मृताः १५

आनद्धा पिहिता नासा तनुस्रावप्रसेकिनी।  
गलताल्वोष्ठशोषश्च निस्तोदः शङ्खयोस्तथा १६

क्षवप्रवृत्तिरत्यर्थं वक्त्रवैरस्यमेव च।  
भवेत् स्वरोपघातश्च प्रतिश्यायेऽनिलात्मके १७

उष्णः सपीतकः स्रावो घ्राणात् स्रवति पैत्तिके।  
कृशोऽतिपाण्डुः संतप्तो भवेदुष्णाभिपीडितः १८

सधूममग्निं सहसा वमतीव स मानवः।  
घ्राणात् कफः कफकृतेशीतः पाण्डुः स्रवेद् बहुः।  
शुक्लावभासः शुक्लाक्षो भवेद् गुरुशिरा नरः १९

कण्ठताल्वोष्ठशिरसां कण्डूभिरभिपीडितः।  
भूत्वा भूत्वा प्रतिश्यायो यस्याकस्मान्निवर्तते २०

संपक्वो वाऽप्यपक्वो वा स सर्वप्रभवः स्मृतः।  
प्रक्लिद्यते पुनर्नासा पुनश्च परिशुष्यति २१

पुनरानह्यते वाऽपि पुनर्विव्रियते तथा।  
निश्वासो वाऽतिदुर्गन्धो नरो गन्धान् न वेत्ति च २२

एवं दुष्टप्रतिश्यायं जानीयात् कृच्छ्रसाधनम्।  
रक्तजे तु प्रतिश्याये रक्तस्रावः प्रवर्तते २३

ताम्राक्षश्च भवेज्जन्तुरुरोघातप्रपीडितः।  
दुर्गन्धोच्छ्वासवदनो गन्धानपि न वेत्ति सः २४

सर्व एव प्रतिश्याया नरस्याप्रतिकारिणः।  
दुष्टतां यान्ति कालेन तदाऽसाध्या भवन्ति हि २५

मूर्च्छन्ति चात्र कृमयः श्वेताः स्निग्धास्तथाऽणवः।  
कृमितो यः शिरोरोगस्तुल्यं तेनास्य लक्षणम् २६

बाधिर्यमान्ध्यमघ्रत्वं घोरांश्च नयनामयान्।  
शोथाग्निसादकासांश्च क्रुद्धाः कुर्वन्ति पीनसाः २७

अर्बुदं सप्तधा शोथाश्चत्वारोऽशश्चचुर्विधम्।  
चतुर्विधं रक्तपित्तमुक्तं घ्राणेऽपि तद्विदुः २८

 
