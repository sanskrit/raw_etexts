+++
title = "१७ वातरक्तनिदानम्"

+++
लवणाम्लकटुक्षारस्निग्धोष्णाजीर्ण भाजनैः।  
क्लिन्नशुष्काम्बु जानूपमांसपिण्याकमूलकैः १

कुलत्थमाष निष्पावशाकादिपललेक्षुभिः।  
दध्यारनालसौवीर शुक्ततक्रसुरासवैः २

विरुद्धाध्यशनक्रोध दिवास्वप्नप्रजागरैः।  
प्रायशः सुकुमाराणां मिथ्याहारविहारिणाम्।  
स्थूलानां सुखिनां चापि कूप्यते वातशोणितम् ३

हस्त्यश्वोष्ट्रैर्गच्छतश्चाश्नतश्च विदाह्यन्नं स विदाहोऽशनस्य।  
कृत्स्नं रक्तं विदहत्याशु तच्च स्रस्तं दुष्टं पादयोश्चीयते तु।  
तत्संपृक्तं वायुना दूषितेन तत्प्राबल्यादुच्यते वातरक्तम् ४

स्वेदोऽत्यर्थं नवा कार्ष्ण्यं स्पर्शाज्ञत्वं क्षतेऽतिरुक्।  
सन्धिशैथिल्यमालस्यं सदनं पिडकोद्गमः ५

जानुजङ्घोरुकट्यंस हस्तपादाङ्गसन्धिषु।  
निस्तोदः स्फुरणं भेदो गुरुत्वं सुप्तिरेव च ६

कण्डूः सन्धिषु रुग्भूत्वा भूत्वा नश्यति चासकृत्।  
वैवर्ण्यं मण्डलोत्पत्तिर्वातासृक्पूर्वलक्षणम् ७

वातेऽधिकेऽधिकं तत्र शूलस्फुरणभञ्जनम्।  
शोथस्य रौक्ष्यं कृष्णत्वं श्यावतावृद्धिहानयः ८

धमन्यङ्गुलिसन्धीनां संकोचोऽङ्गग्रहोऽतिरुक्।  
शीतद्वेषानुपशयौ स्तम्भवेपथुसुप्तयः ९

रक्ते शोथोऽतिरुक्तोदस्ताम्रश्चिमिचिमायते।  
स्निग्धरूक्षैः शमं नैति कण्डूक्लेदसमन्वितः १०

पित्ते विदाहः संमोहः स्वेदो मूर्च्छा मदः सतृट्।  
स्पर्शासहत्वं रुग्रागः शोथः पाको भृशोष्मता ११

कफे स्तैमित्यगुरुता सुप्तिस्निग्धत्वशीतताः।  
कण्डूर्मन्दा च रुग्द्वन्द्वसर्वलिङ्गं च संकरात् १२

पादयोर्मूलमास्थाय कचाचिद्धस्तयोरपि।  
आखोर्विषमिव क्रुद्धं तद्देहमुपसर्पति १३

आजानु स्फुटितं यच्च प्रभिन्नं प्रस्रुतं च यत्।  
उपद्र वैश्च यज्जुष्टं प्राणमांसक्षयादिभिः १४

वातरक्तमसाध्यं स्याद्याप्यं संवत्सरोत्थितम्।  
अस्वप्नारोचकश्वासमांस कोथशिरोग्रहाः १५

संमूर्च्छामदरुक्तृष्णा ज्वरमोहप्रवेपकाः।  
हिक्कापाङ्गुल्य वीसर्पपाकतोदभ्रमक्लमाः १६

अङ्गुलीवक्रता स्फोटदाहमर्मग्रहार्बुदाः।  
एतैरुपद्र वैर्वर्ज्यं मोहेनैकेन वाऽपि यत् १७

अकृत्स्नोपद्र वं याप्यं साध्यं स्यान्निरुपद्र वम्।  
एकदोषानुगं साध्यं नवं याप्यं द्विदोषजम्।  
त्रिदोषजमसाध्यं स्याद्यस्य च स्युरुपद्र वाः १८

 
